62　孫峻薦諸葛恪而終殺恪


孫峻薦諸葛恪可付大事，而恪終死於峻之手。易曰：「比之无首，無所終也。」漢昭烈託孤於孔明，而權乃託孤於恪，劉、孫之優劣，於此可見。

【何云】於時吴之舊德盡矣。權之悖尤在和、霸交搆之會耳。

【元圻案】諸葛恪傳注：「吴書曰：『權寢疾，議所付託。孫峻表恪器任輔政，可付大事。權嫌恪剛狠自用，峻以當今朝臣皆莫及，遂固保之，乃徵恪。見卧内，受詔床下。』」傳曰：「恪大發州郡二十萬衆圍新城，攻守連月，城不拔。恪恥城不下，忿形於色。由此衆庶失望，怨黷興矣。孫峻因民之多怨，構恪欲爲變，與亮謀，置酒請恪。酒數行，亮還内，峻起如厠，出曰：『有詔收恪。』恪驚起，拔劍未得，而峻刀交下。」






答兰史


中秋后八日奉到手教，兼得读《中秋见怀》大什，喜慰无极！《寿忠诗》改四语极佳，无可议者，乞再书一纸见惠。承索春间次晓沧韵奉怀诗，适有再叠韵五首，并录呈教。此韵弟已十一叠，未免搜避；长此不已，岂不成狐窟诗人耶？丙申秋与许仙屏中丞唱和诗九首，就来纸录呈。中丞诗想已见。当时末三首投后，中丞复书，有“老夫愿退舍以避将军”之语，感念今昔，遂成陈迹，书此为之黯然。慕柳太史所书联幅并寄上；已有代者，幸勿再索正身应卯矣。晓沧诗、函已转寄汀；有复仲迟、菽园两书，祈各代寄为荷。

中秋此间乃无月，谨次元韵奉答一律。






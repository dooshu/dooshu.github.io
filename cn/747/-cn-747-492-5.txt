○送李十兄判官赴黔中序

今名卿贤大夫，繇参佐而升者十七八，盖刷羽幕廷，而翰飞天朝，异日之济否，视所从之轻重。故予内兄以黔巫之地，为夷途安流者，受署於中执法王君故也。以王君之馨香望实，宜处清近久矣。惟天爱人，授兹一方，则兄之赴知已，诚可贺也。兄端明文敏，焯见吏理，奉本府之书奏，陈远人之便宜，已事复命，驱车就路，敢用觞酒宴，系之以言曰：“武陵辰溪四封十五郡，大凡五十馀城。以仁佐贤，宁彼县道，婉婉语言，化为风谣。然後徵理行之第一，献宾寮之功用，夫如是，得不谓所从之重乎？”京师离群，咏叹仁政，寓辞铃阁之下，无金玉其音。


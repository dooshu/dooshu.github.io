○贬裴枢崔远敕

朕谬将眇质，叨荷丕图，常怀驭朽之心，每轸泣辜之念。谅於黜责，岂易施行。左仆射裴枢、右仆射崔远，虽罢机衡，尚居揆路，既处优崇之任，未伤进退之规。不能秉志安家，但恣流言谤国，颇兴物论，难抑朝章。须离八座之荣，尚付六条之政，勉思咎已，无至尤人。枢可责授朝散大夫登州刺史，远可责授朝散大夫莱州刺史，并委御史台催促出京，所在驰驿发遣。


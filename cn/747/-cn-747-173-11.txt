○正月朔旦祭南郊沙苑副监刘敬状云方今尊崇释教其羊料请减庶望国家有福庆祚绵长太常执奏祭天事大不宜降礼

铜泽应序，玉律调年，畅彼三微，均兹四气。中和之职，节初元於凤笙；司历之班，分上序於虬箭。献鸠发岁，放雀名晨，盘荐五辛，家承百福。砾鸡牖上，迎媚景以禳灾；悬羊户间，应和风而助气。椒花起颂，饯故迎新；柏叶传杯，迎暄送冷。受兹胜景，方申藉穑之仪；敬以吉辰，允迪燔柴之典。

刘敬识非经远，智谢钩深，蕴草之庸才，怀守株之小见。请禁屠於斋月，望省料於郊天。欲崇释典，希延庆祚。但五帝三王之代，内教犹潜；二庄两明以来，真如始泛。已前无佛，不废宗；今日祭神，如何减省？重人贱畜，先哲之格言；敬地尊天，明王之令典。弃而用犬，尚有前讥；尔爱其羊，能无後诮？邪情既亏正道，小惠终乱大谋。并付所司，各依前式。


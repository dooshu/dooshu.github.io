◇赐赵婕妤书

问飞燕赵婕妤，夫人有诚，必应以实；愤懑充中，必形於色。《诗》云：「鼓钟於宫，声闻於天。」犹此言之，真伪之效，难以欺矣。夫君子贵素，文足通殷勤而已，亦何必华辞哉！自以亲婕妤异於他人，故不能无言，亦不以深相过望。前数以颜色不平、应对舒迟为谴，卒不能自改。婕好方见亲幸之时，老母在堂，两弟皆簪金貂，并侍於侧，同列比舍，岂不谓婕妤妹弟尊幸哉？今遇蒙谴，独谓老亲两弟何？（《御览》一百四十四引《妇人集》）


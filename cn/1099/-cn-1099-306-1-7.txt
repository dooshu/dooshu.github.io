○上內閣本兵脩守哨報書 【 戰守事宜】

竊惟上兵必先於伐謀、料敵方可以致勝、是雖一時之。經營、尤貴於萬全之遠慮、燾仰承恩命、報答無由、必滅此犬羊之種、而後朝食者、職之心也、但恐人之忠勇不同、而諸將之心、未敢必其盡皆如燾之心也、而各營中軍領哨管隊等官、又未敢必其盡皆如諸將之心也、且三軍之眾、強弱不同、又未敢必其盡皆如各官之心也、雖有必勝之筭、而尚未能收全勝之功、况無筭者乎、燾夙夜思惟、可以預伐虜人之謀者、其要有三、一曰有不守之守。二曰有不脩之脩。三曰有不哨之哨。非往時之舊規、皆今日之創舉、又恐聞者不得其情而異之、不敢不備陳於經國之前、庶廟謀先定於九重、而勝筭可决於千里也、何謂不守之守。竊惟薊鎮地方。密邇宸居。醜虜臨邊。即膺　聖慮較之別鎮。尤為不同。其守在所急也。而以不守為言者何也。兵家之勢。強弱不兩立。數年以來。議守之策甚詳。而議戰之策獨疏。軍氣日益委靡。虜志日益驕橫。盖以先立於自弱之地。以决勝於臨守之時。所以守有不足也。今日復以守為言。是又蹈往年之故轍也。不得不整飭軍伍。專以議戰。一以振作軍士之氣一以震懾夷人之心。先為不可勝以待敵之可勝者此也。萬一有警將戰兵以為守。戰則不足。守則有餘。况燾近日巳行諸將。分認信地。邊墻迤外。挑掘壕塹。斬削坡崖。沿墻之上搭盖官廳舖舍。添置砲火旌旗。邊墻以內練兵抹馬演營習陣。一聞警報。分投策應何者而非為防守計乎。是明議者戰而實備者守盖先立於自強之地耳雖不明言其守而守在其中矣。此之謂不守之守也何謂不脩之脩。竊惟薊鎮之邊。比諸邊尤為緊要。若脩邊以為守。則三軍倚墻而戰附塹而營憑高臨下。為守益固。其修邊在所急矣。而以不修為言者何也。盖恐修邊之工役既興。而往年之夙弊猶存。其估計工銀也。動以數萬計。其起泒人夫也。動以百萬計。若立脩理邊墻之名輒起覬望工價之心。勞民傷財。莫甚於此。况今十路列兵。各有信地與其坐食行粮以待敵孰若借此行粮以脩工盖因先年所脩者。非所守之地。春防於西。秋調於東。是以人無定志。效力不專。如此始可盡絕推諉今後使各路之軍。防春在於此防秋亦在於此今年修工在於此明年防守亦在於此是薊鎮之邊墻即軍士之舊舘分布既有定所則軍士自有定志在將領自為防禦之計。在軍士自為防身之計。一鼓舞之間。人多樂從。如設險之功巳完再行採辨掛木灰石。各將所分信地。如邊墻有單薄幫補之。有該添修者創建之。漸次修舉。不立修邊之名。以滋估計之弊。借此防邊之粮。以盡修築之實使春秋兩防之兵。年年修之。分班次以節其勞逸厚犒賞以昭其懲勸。况所修之工。即所守之地。何嘗有難修之邊乎。名為守邊實所以修邊。此之謂不修之修也。何謂不哨之哨。竊惟薊鎮哨報。既以屬夷為藩籬。必借屬夷為耳目。尤當厚其撫賞。結其心志。哨虜情於未聚之先。報聲息於入寇之時。其哨在所急也何謂不哨之哨盖以邇年以來。屬夷變詐靡常。無事之時。尤借外夷以要賞。况有事之時。豈肯傾心以先傳。若以耳目專一仰寄於彼。適中其挾求之私且示之以虗弱之實。其連年誤事者可鑒矣。且各鎮無屬夷者。止於防秋。而薊鎮之有屬夷者。則四時俱防。其屬夷之不足恃也亦明矣。况把都兒之巢穴。在宣府獨石之外。黃台吉之巢穴。在宣府西路之外。擺腰兀慎之巢穴。在大同陽和之外。其俺答之巢穴。在大同左右衛之外。其土蠻之巢穴。在遼東之外使宣大遼東各鎮無聚結之虜則薊鎮無大舉之寇預遣人於各邊探之如果諸夷有結聚之形。其勢眾者其掠遠其勢少者其掠近。酌量賊勢之多寡。以料其所志之遠近。屬夷來報亦當備之。不來報亦當備之。如外虜無結聚之形。其屬夷之虗傳者。皆為騙賞計也。在彼既以虗報。在我亦以虗應。中間果有近實者。亦量從而犒賞之以示其恩。使耳目之聰明。不為妖魔之障蔽。惟在遠取各邊以得其情。不可專聽屬夷以中其詐。豈但遠哨外夷。而屬夷亦在所哨之中矣此之謂不哨之哨也。以上三事皆燾淺陋之見、竊恐人之識見不同、有曰薊鎮應主於守也而燾不主於守。薊鎮之邊應修也而燾不主於脩。薊鎮應借屬夷以為哨探也而燾不主於哨探。殊不知不守之守乃所以深守之也不修之修乃所以深修之也不哨之哨乃所以深哨之也不然。議守而不戰。則三軍坐以待敵。及至虜賊壓境。卒然無以為應。外無可恃之險。內無策應之兵。名之曰守。守之何益。修墻而不設險。則胡騎便於馳突。及至抵墻。然後調兵拒堵。備左則右寡。備右則左寡。墻有餘而兵不足。賊猶潰墻而入。名曰修邊。修之何益。不哨外夷而信屬夷。在屬夷則假外夷以挾賞在哨夜則借屬夷以分利。不惟虗張聲勢。抑目搖撼軍心。名之曰哨。哨之何益。邇年以來。未嘗不嚴戍守之防。未嘗不興修邊之議。亦未嘗不借屬夷以求哨探之實。而其所守所修所哨者。果皆可恃者乎。惟其所守所修所哨者不可以盡恃。是故燾不守之守。不修之修。不哨之哨。正所以除往時之夙弊。立戰守之常規。節今日之財力。為後日之永圖。俟其兵有餘力。粮有餘積。武備飭而邊圉固虜勢敗而塞塵清。然後減兵省費。以立千百年經久之策者此也不然北虜不死而各鎮入衞之兵不休。邊卒疲於奔走。財力竭於饋餉。將來何止極也。燾之過計者如此伏乞臺下再加詳議、果無滯礙、嚴督當事諸臣、不必舍近而求遠、別生意見、將燾所議戰守事宜、請自　聖裁、著實施行、京陵幸甚地方幸甚

皇明經世文編卷之三百六終








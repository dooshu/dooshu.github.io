程山尊诗序

游於歙得一士焉程子山尊其人也程子不善治家人产席其先之旧业读书喜客家稍落客或有急不能脱手赠若负重创必曲折营赴得当然後快其闾中豪有负程子累千金索之不应程子耻速之讼也悉置不问有园一区藏书万余卷暇则为诗歌自娱所与交者黄冈杜于皇南城徐仲光宁都魏凝叔京口蒋前民皆一时文字之游魏蒋余未见心知其人杜徐则吾友也以是益叹息知其贤壬子秋余在歙程子适归自广陵与之游月余入则共园林琴酒之欢出则同山水咏观之乐抗怀古昔浩然若有得也间问诗於余余曰去浮艶与清态去浮艶近古去清态近厚夫裘马纨絝之习既不足尚就使楮冠芒屦敝敝焉憔悴其形容凄寒其音节以号为诗人岂所为清明广大之道哉本乎道德之源发为书卷之气油油然渢渢然锵金石而感鬼神可也程子大称善曰吾知所进於是矣旧所刻春帆集皆五言律之工者顷送余别复为七言古歌夫赵瑟秦筝不入黔娄之室高文奇册不出猗顿之门程氏自侍御公以下世贵显程子独屈首文学以诗鸣一时富贵拥赀自雄者率迂程子相睥睨程子亦辄睥睨掉臂去嗟乎士不遇故穷其乐故在彼富贵浮云移瞬磨灭亦复何与人事吾愿程子之更有进也程子世为篁墩人二程夫子之裔也独寐寤歌永矢弗谖古之人盖有道以处此矣


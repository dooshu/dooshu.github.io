68　先儒論宋朝治體　論宋儒武功謀略　張齊賢太原勝金　范韓使西賊骨寒膽破　宗澤李綱可復中原　虞允文參贊采石卻敵　劉錡歎大功出於儒生


先儒論本朝治體云：「文治可觀，而武績未振；名勝相望，而幹略未優。」閻按：「出吕祖謙傳，所謂『視前代有未備者』。」然攷之史策，宋與契丹八十一戰，其一勝者，張齊賢太原之役也，何云：「張方平所言於仁宗者，見東坡所作墓誌。」〇案：東坡張文定誌無此語，陳後山談叢三：「故事：歲賜契丹金繒服器，召二府觀焉。熙寧中，張文定公以宣徽使與召，衆謂：『天子修貢爲辱，而陛下神武，可一戰勝也。』公獨曰：『陛下謂宋與契丹凡幾戰，勝負幾何？』兩府諸公皆莫知也。神宗以問公，公曰：『宋與契丹大小八十一戰，惟張齊賢太原之戰才一勝爾，陛下視和與戰孰便？』上善之。」非儒乎？一韓一范，使西賊骨寒膽破者，儒也。宗汝霖、李伯紀不見沮於耿、汪、黄三姦〔一〕，則中原可復，讐恥可雪。采石卻敵，乃眇然幅巾緩帶一參贊之功。何云：「虞允文。」儒豈無益於國哉？紳不知兵，介胄不知義，而天下之禍變極矣。

【全云】横渠弟子有种忠憲，南軒弟子有趙方。

【元圻案】東萊先生淳熙四年輪對第二摺子曰：「國家治體有遠過前代者，有視前代有未備者。以寬大忠厚建立規模，以禮遜節義成就風俗，此所謂遠過前代者也。文治可觀而武績未振，名勝相望而幹略未優。如元昊之難，范仲淹、韓琦皆一時選，莫能平殄，則事功不競可知矣。」〇東都事略張齊賢傳：「雍熙三年，大舉北伐，齊賢請行，即授給事中、知代州。是時虜騎自湖谷入寇，薄城下，神衞都監馬正以所部列南門外，衆寡不敵。齊賢選廂軍二千，出正之右，誓衆慷慨，一以當百，虜遂却。先是，約潘美以并州來會戰，無何，間使爲虜所得。齊賢以師期既漏，且懼美之衆爲虜所乘。俄而美有使至，云師出并州，行四十里，至柏井，忽有密詔，東路之師敗績于君子館，并之全軍不得出戰，已還州矣。齊賢曰：『虜知美之來，而未知美之退。』乃閉其使密室中，夜發兵二百人，人持一幟，負一束芻，距州城西南三十里，列幟燃芻。虜遥見火光中有旗幟，意謂并州師至矣，駭而北走。齊賢先伏步兵二千於土磴砦，掩擊大敗之，擒其北大王之子一人，帳前舍利一人，斬數百級，獲馬二千、器甲甚衆。」〇宋名臣言行録：「范仲淹與韓琦協謀，必欲收復靈夏、横山之地。邊上謡曰：『軍中有一韓，西賊聞之心骨寒；軍中有一范，西賊聞之驚破膽。』元昊大懼，遂稱臣。」〇宋史宗澤傳：「澤，字汝霖，婺州義烏人。元祐六年進士〔二〕，除延康殿學士、京城留守。威聲日著，北方聞其名，常尊憚之，對南人言，必曰宗爺爺。澤前後請上還京二十餘奏，每爲潛善等所抑，憂憤成疾，疽發於背。歎曰：『出師未捷身先死，長使英雄淚滿襟。』翌日，風雨晝晦，無一語及家事，但連呼『過河』者三而薨。謚忠簡。」〇李綱傳：「綱，字伯紀，邵武人。政和二年進士。高宗即位，綱奏言：『車駕巡幸之所，關中爲上，襄陽次之，建康爲下〔三〕。陛下縱未能行上策，猶當且適襄、鄧，示不忘故都，以係天下之心。』上乃許幸南陽，黄潛善、汪伯彦實陰主巡幸東南之議〔四〕。綱以去就争之，留中不報。」又耿南仲傳：「南仲自謂事帝東宫，首當柄用，而吴敏、李綱越次進，位居己上，不能平。因每事異議，綱等謂不可和，而南仲力沮之，爲主和議，故戰守之備皆罷。」〇宋劉氏時舉續宋編年資治通鑑七高宗紹興三十一年：「十一月，金主亮爲内變所撓，於是親統細軍，駐和州之雞籠山，臨江築壇，刑馬祭天，必欲由采石而渡。朝廷詔王權詣行在，以李顯忠代之，命虞允文趣顯忠交權兵。時顯忠未至，王權所留水軍軍船咸在，而諸將未有統屬。允文自建康來，因使人督之。敵舟漸近，我軍用海鰍船擊之，士皆死鬭，敵舟多沈溺，遂不能濟，縱火自焚其舟，走瓜洲渡〔五〕。」〇宋史劉錡傳：「允文過鎮江謁錡，錡曰：『朝廷養兵三十年，一技不施，而大功乃出一儒生，吾輩愧死矣！』」

〔一〕「沮」，原作「阻」，據元刊本、清嘉慶本改。

〔二〕「六年」，原作「元年」，據中華本宋史卷三六〇宗澤傳改。

〔三〕「康」，原作「武」；「主」，原作「上」，皆據中華本宋史卷三五八李綱傳上改。

〔四〕「康」，原作「武」；「主」，原作「上」，皆據中華本宋史卷三五八李綱傳上改。

〔五〕「洲」，原作「州」，據四庫本續宋編年資治通鑑卷七宋高宗七改。






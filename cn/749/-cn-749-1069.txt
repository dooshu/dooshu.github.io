邓剡


剡字光荐，号中斋，庐陵（今江西吉安）人。景定三年（1262）进士。祥兴时，历官礼部侍郎。厓山兵溃，为张宏范所得，教其次子，得放还。有中斋集。

念奴娇

驿中言别

水天空阔，恨东风不惜、世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪。堂堂剑气，鬥牛空认奇杰。

那信江海馀生，南行万里，不放扁舟发。正为鸥盟留醉眼，细看涛生云灭。睨柱吞嬴，回旗走懿，千古冲冠髮。伴人无寐，秦准应是孤月。

满江红

王母仙桃，亲曾醉、九重春色。谁信道、鹿衔花去，浪翻鳌阙。眉锁娇娥山宛转，髻梳堕马云欹侧。

恨风沙、吹透汉宫衣，馀香歇。

霓裳散，庭花灭。昭阳燕，应难说。想春深铜雀，梦残啼血。空有琵琶传出塞，更无环佩鸣归月。又争知、有客夜悲歌，壶敲缺。

又

酹酒天山，今方许、征鞍少歇。凭铁胁、千磨百炼，丈夫功烈。整顿乾坤非异事，云开万里歌明月。笑向来、和议总蛙鸣，何关切。

铙吹动，袍生雪。军威壮，笳声灭。念祖宗养士，忍教残缺。洛鼎无亏谁敢问，幕南薄洒膻腥血。快三朝、慈孝格天心，安陵阙。

念奴娇

冰澌

琮琤何得，响空濛、却似鸣榔声沸。望里平江横雪岭，驾断虹梁渔市。若有神驱，如遵帝遣，瞬息层峦峙。南阳龙奋，滹沱凝合犹此。

遥想苏武穷边，霜鸿夜渡，蒿目吟寒视。铁骑街枚还疾走，瑟瑟风摇旗帜。月白沙明，云凝地裂，四野悲徊至。羁魂牢落，我身今在何世。

浪淘沙

疏雨洗天晴。枕簟凉生。井梧一叶做秋声。谁念客身轻似叶，千里飘零。

梦断古台城。月淡潮平。便携酒访新亭。不见当时王谢宅，烟草青青。

唐多令

雨过水明霞。潮回岸带沙。叶声寒、飞透窗纱。堪恨西风吹世换，更吹我、落天涯。寂寞古豪华。乌衣日又斜。说兴亡、燕入谁家。惟有南来无数雁，和明月、宿芦花。

烛影摇红

雪楼得次子，行台时治金陵

郢雪歌高，天教鹤子参鸣和。薰风旌节瑞华□。光动垂弧左。早是烟楼撞破。更明珠、重添一颗。镜容中夜，摩顶欣然，石麟天堕。

未羡眉山，两峰儿子中峰我。推贤世世珥金貂，何况阴功大。欲写弄獐书贺。愧无功、难消玉果。摩挲老眼，曾识英雄，试啼则个。

霜天晓角

寿文文溪，时守清江

蛮烟塞雪。天老梅花骨。还著锦衣游戏，清江上、管风月。

木兰归海北。竹梧侵户碧。三十六峰苍玉，驾白鹿、友仙客。

木兰花慢

寿周耐轩府尹

步凉飔绿野，□钟鼓、□园林。有骑竹更生，扶藜未老，歌舞棠阴。金鞭半横玉带，爗神人、风度五云深。大耐自应鹤骨，活人总是天心。

寿蒲香晚尚堪斟。梧竹对潇森。早问道燕城，衣裁绣衮，台筑黄金。天瓢正消几滴，化中原、焦土作甘霖。却伴赤松未晚，碧桃花下横琴。

摸鱼儿

寿周耐轩府尹，是岁起义仓

问庐陵、米作何价。棠阴又绿今夏。活人手段依然在，独乐园中司马。初度也。算几处篝香，手额你多谢。风亭月榭。尽隐橘观棋，折荷筒酒，花竹秀而野。

阶庭树，满目鱼鱼雅雅。千金难买清暇。纷纷征榷尘如梦，谁有似公闲者。天怎舍。趁绿鬓朱颜，须入凌烟画。海天不夜。管岁岁安期，采蒲为寿，高宴碧桃下。

促拍丑奴儿

寿孟万户

睡起怯春寒。海棠花、开未开间。莫言春色三分二，朱颜绿鬓，栽花种竹，谁似君闲。

侯印旧家毡。早天边、飞诏催还。从今岁岁称觞处，人如玉雪，花如锦绣，福寿如山。

八声甘州

寿胡存齐

笑钗符、恰正带宜男。还将寿花簪。早风薰竹醉，松凉鹤健，午坐存庵。三十六峰玉立，隔麈听玄谈。何似人难老，三十才三。

闻得天边好语，第一流人物，偏重江南。满玻璃春绿，十载爱棠甘。青青鬓、尽堪图画，趁紫岩、年纪作枢参。却归宴、瑶池未晚，荷日红酣。

好事近

寿刘须溪

桃脸破初寒，笑问刘郎前度。为说贞元朝上，缥缈年桥午。

百年方半日来多，且醉且吟去。须信剑南万首，胜侯封千户。

摸鱼儿

杨教之齐安任

笑平生、布帆无恙，堂堂稳送君去。江声悲壮崖殷血，曾是英雄行处。今亦古。甚一点东风，天不周郎与。城幡夜坚。几铜爵春残，战沙秋冷，华髮遽如许。

东坡老，千载风流赋。馀音不绝如缕。临皋一笑三生梦，还认岷峨乡语。挥玉麈，尽不碍灯前，痛饮檐花雨。雪堂在否。管驾鹤归来，为君细赏，蝴蝶上阶句。

疏影

笋薄之平江

瑶尊蘸翠。短长亭送别，风恋晴袂。腊树迎春，一路清寒，能消几日羁思。霜华不惜阳关柳，悄莫系、行人嘶骑。对梅花、一笑分携，胜约别来相寄。

人物仙蓬妙韵，瑞鸾敛迅翼，聊憩香枳。见说使君，好语先传，付与芙蓉清致。客来欲问荆州事，但细语、岳阳楼记。梦故人，剪烛西窗，已隔洞庭烟水。








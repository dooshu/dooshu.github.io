○为中丞荥阳公赴桂州长乐驿谢敕设馔状

右今月某日，中使某奉宣进止，就长乐驿赐臣及将吏等设馔者。将承藩寄，尚忝朝恩，络绎八珍，芬芳九酝。臣阶缘薄伎，尘辱修涂。扬执戟之读书，虽无非圣；董大中之对策，何补清时？忽委廉车，乍离闺籍，诚欣列土，实耿辞天。然犹食指告祥，朵颐有庆，爰于近驿，式降贵臣，酒自尧樽，馔分殷鼎，下沾将校，旁耀路岐。况臣平生，本实孤贱。怀书奉役，久无黔突之谋；入国展仪，且懵ゾ之礼。饱期满腹，醉更忧心，终虞负乘之灾，无报天之施。臣与将吏等无任望阙感恩结恋屏营之至。


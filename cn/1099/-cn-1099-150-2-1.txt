○寄上林見素中丞公 【 閩兵鼓噪】

近來時事、益不可言、　聖駕此度北征、京師人心、十倍皇悚、盜賊偽稱行幸克充斥。州縣城隍。守禦廢弛無餘。倘一旦難作。為將奈何。楊石翁堅臥不起、搢紳諸公雖有謀國美意、此時權不在手、大家挨時日以竢運于天矣、以毅皇巡游政應見于是近聞江淮之間往往龍鬪殺人漁陽各處六七月?雹殺菽。雲中大將軍亂嗚。此是何等災變。陰盛之極。勢必至于陽爭者矣。可畏可畏。　慈聖太后祔廟之夜。駕出而雹、冊封傳制之夜、駕出而雨、滿朝衣冠。雨在流漓之中。天垂象見吉凶、古之達人當此時尚食祿喣喣為哉。今天下之憂。大率在邊防。且如吾閩之變。才缺數月之食而巳。今計邊儲。動乏數年。而宮車在邊。貲費百萬。加以誅求無度。上下離心。外患再至。恐有不忍言者矣。閩中近事、固是天意、參之人事、當路諸公、亦不能辭其責、且延平首禍、其原實自萬同知、萬君為人立意偏陂、全不識大體、平日作事。動結軍士怨讟。及其告乏。復不肯少借聲色。一以威詐臨之。既結以怨。復絕以威。人心最易動者也。是誰激之使變哉。及既鼓噪為亂。卻又倉皇給錢穀。守姑息。隨其脅。滿其欲。而竟不能伸國法。誅首惡以弭亂階。此風既長。更復何所畏忌哉。繼是建寧邵武福州諸衞。如相授受然。樹將壇。奪鎖鑰。厲戈鋋。掠財物。迫長吏。向曾與同志逆論。已料其必至此也。今日論奏復欲守小信而不處首惡者以聞是猶以艸菅伏火欲求頃刻未燃恐燎原之勢又當不止今日也吾閩自古避兵之地。看來元元赤子。詎安敢為變耶。今之論事者。苦於狥目前而不揣其本。而救時者大率顧近利而不慮其後。安得而不至此哉。明公望重道尊、言出而人必信服。似此類正當明示當路者議而行之、安息一方、固吾輩仁民愛物本意、使以利害計之、其陰德亦甚溥也、萬毋以身處江湖自阻如何如何、


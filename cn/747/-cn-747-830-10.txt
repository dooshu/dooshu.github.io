○樊哙入鸿门赋

沛中之智兮勇鹏翻，舞阳侯兮威曷论。冒死而尝轻白刃，匡君而直入鸿门。卮酒彘肩，岂让匹夫之膳。朱轮画毂，能扶万乘之尊。当其秦鹿无主，项王赫怒。夸楚将於秋鹰，灭沛公於蹇兔。天地何小，风可步。海荡山振，龙惊虎惧。凤历谁传，鸿门昼关。汤池命酒，欧剑摇环。气隆准以斯挫，血重瞳而欲殷。鲵浪鲸波，呀呷於斯须之际。禽笼兽，炮燔於咫尺之间。汹汹群心，雄雄壮士。诣阊阖而飞步，怒豺狼而切齿。仆视阍守，掌窥戎垒。嵩衡盖数撮之尘，溟海乃一泓之水。身轻白羽，蹈烈火以非难。手擘朱扉，信春冰之可履。走电呀雷，金枢洞开。麋鹿奔而ァ虎至，燕雀惊而鹰隼来。愚山可徙，蔺柱须摧。引龙跃於洪波，豢人徒尔。送鸿翻於碧落，弋者何哉。（下阙）


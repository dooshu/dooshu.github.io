与陈士业

士业先生足下文章之道自古难之兼古今之文不失大家者惟足下为然且处末流砥行义至高有国士风仆是以心折恨相见晩仆口期期见足下语累日夜不止吐露情实无所讳诚待足下以古人也世无陈使君仲举其人使有之足下当在孺子之列敢以部民目之乎今见投名纸过抑损是世法我也俗吏我也仆虽不肖行谊不敢後於古人实不愿任受慎勿谓仆不古处也文以载道仆颇粗识端委而欲足下相定者冀砻磨字句毫髪无憾也每见古人谋篇之善反覆省读不能增损一字如坚城高壁无纎隙可乘未尝不叹息敛手范希文作严先生祠堂记曰先生之德山高水长李太伯改一风字通篇警动凡文皆类此患人不细心耳仆亦尝泚笔点閲尊集不敢漫可否伏惟留意焉行当有以相报晨起他往甚愧率尔不宣


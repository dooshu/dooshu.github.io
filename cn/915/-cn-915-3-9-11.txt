◇免丞相王商诏（河平四年）

制诏御史：盖丞相以德辅翼国家，典领百寮，协和万国为职，任莫重焉。今乐昌侯商为丞相，出入五年，未闻忠言嘉谋，而有不忠。执左道之辜，陷於大辟。前商女弟内行不修，奴贼杀人，疑商教使。为商重臣故，抑而不穷。今或言商不以自悔，而反怨怼，朕甚伤之。惟商与先帝有外亲，未忍致於理。其赦商罪，使者收丞相印绶。（《汉书·王商传》）


◇三都赋序

盖诗有六义焉，其二曰赋。扬雄曰：「诗人之赋丽以则。」班固曰：「赋者，古诗之流也。」先王采焉，以观土风。见「绿竹猗猗」，则知卫地淇澳之产；见「在其版屋」，则知秦野西戎之宅。故能居然而辨八方。然相如赋《上林》，而引「卢橘夏熟」，扬雄赋《甘泉》，而陈《玉树青葱》，班固赋《西都》，而叹「以出比目」，张衡赋《西京》，而述以游海若。假称珍怪，以为润色，若斯之类，匪啻于兹。考之果木，则生非其壤；校之神物，则出非其所。于辞则易为藻饰，于义则虚而无徵。且夫玉卮无当，虽宝非用；侈言无验，虽丽非经。而论者莫不诋讦其研精，作者大氐举为宪章。积习生常，有自来矣。

余既思摹《二京》而赋《三都》，其山川城邑则稽之地图，其鸟兽草木则验之方志。风谣歌舞，各附其俗；魁梧长者，莫非其旧。何则？发言为诗者，咏其所志也；升高能赋者、颂其所见也。美物者贵依其本，赞事者宜本其实。匪本匪实，览者奚信？且夫任土作贡，《虞书》所著；辩物居方，《周易》所慎，聊举其一隅，摄其体统，归诸诂训焉。


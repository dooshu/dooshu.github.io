◇翟徵君赞

夫所谓至人者，体包杰量，神凝域表，该落万动，玄心独融。故能虬骧庆霄，而不绁豢龙之辔；凤鸣瑶林，而不屈伶伦之笼。岂必欣太清而乐琼蔼哉！顾蹄涔不足以濯神须，翳荟不足以翔云翮。是故藐姑有绰约之庐，箕阜有高啸之宇。唐勋表于玄庭，夏功忘于虚室。晋徵士南阳翟君，禀逸韵于天陶，含冲气于特秀。体虚任而委顺，恢昭旷而高蹈。先生载营抱一，泊然独处，神栖飚蔼之表，形逸岩泽之隅。虽束帛仍降，轺冕屡招，而弓旌屈于匪石，帝命惭于虚复矣。是以高风振宇宙，远咏冠当时。方将表大庭于绝代，恢玄解以释纷。仰朝霞而翼，陵扶摇以独翔。景命不延，卒于寻阳之南山。哲人其萎，高轨孰仿。余钦若人之风，常问道于无何之庐，宾想玄珠，主以瞻授，沐道沾淳，固以实而归矣。自昔之违，于兹七稔。何悟先生，忽焉升遐。感至德之长泯，悼仁风之永翳。标尔其伤，潸然增欷。乃援翰咏迹，以宣来叶。其辞曰：

卓哉先生，逸韵遐超。虬盘玉津，凤戢琼条。涤耳夏鼎，高揖唐朝。洪崖邈矣，玄迹载劭。淳风沐世，飞芳九霄。（《艺文类聚》三十六）


立秋雨院中有作


山云行绝塞，大火复西流。飞雨动华屋，萧萧梁栋秋。穷途愧知己，暮齿借前筹。已费清晨谒，那成长者谋。解衣开北户，高枕对南楼。树湿风凉进，江喧水气浮。礼宽心有适，节爽病微瘳。主将归调鼎，吾还访旧丘。





军城早秋


严武

昨夜秋风入汉关，朔云边雪一作月满西山。更催飞将追骄虏，莫遣一作放沙场匹马还。






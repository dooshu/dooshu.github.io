浦五房一鸡案


苏州乡人某甲，负鸡一笼，入城唤卖。浦五房伙呼视之，与议价，不合，还之。甲点之，少一头，向索，不服。浦五房者，熟肉铺，号称数百年老店者也。邻右皆叱甲，谓：“岂有皇皇巨铺家，而赖汝一鸡者？”甲曰：“使鸡而尽为吾有者，虽丧其一，复何损？这笼鸡皆众邻付我代售者，今所失，吾亦不辨为谁氏物，归亦无以取偿于人，以是争耳。”喧扰未已，会巡抚丁公日昌鸣驺过，甲遽呼冤。公廉其情，亦叱甲为妄。甲益冤苦，倚壁以泣。

旋元和令某公亦鸣驺来，甲复拦舆呼冤。令传伙即舆前诘之。伙曰：“彼适于丁大人前呼冤，已蒙大人叱之矣。且与之论价者，铺伙也，使赖其一鸡，不过归之于主人，伙不得携以归，于伙复何益？主人固拥厚资，何一鸡之贪？伙亦不必以此进媚也。”令曰：“辩矣，然不足以服吾也。汝铺中有鸡若干？”曰：“不知也，随时购而畜之，亦随时取而杀之，胡复能记其数？”曰：“汝今日买鸡否？”曰：“未也。”问昨日，亦曰：“未，所存者皆三日前所购耳。”令呼役，尽取其所存鸡，搜寻备至，不使遗一头。叱令前至署，并带乡人去。扬言曰：“吾将讯鸡也。”市人之围随以观者如堵，咸窃窃然议令之好奇而多事。

至署，升座，传伙问曰：“若素饲鸡者何物？”曰：“馊饭、糠耳。”问甲曰：“乡人饲鸡何物？”曰：“无所饲也，放之野外，使自觅食耳。”乃呼役尽杀两造鸡，剖其肫而验之。则甲鸡肫内，皆砂石、青草之类；而浦五房之鸡皆糠粃，其中独多一肫为砂石、青草。令顾伙曰：“如何矣？汝言非不辩，而吾居此久，未补缺时，与汝苏州人杂居，习知苏州人轻薄。若固非贪一鸡，然以甲为乡人也，故戏侮之，以为嬉笑之助，是汝苏人轻薄之性使然，固不能欺吾也。甲至吾前呼冤，吾诘汝，汝不是非之辩，首白丁大人已叱之矣，是欲以丁大人制吾。亦汝苏人之伎俩也。今曲直既判，吾将与尔请示于丁大人。”

遂命驾，率两造带所剖鸡肫，诣抚院，陈颠末。丁公惭且怒曰：“吾乃为市侩所欺！”断令偿甲鸡值；且罚巨款，充善举。浦五房字号，则勒令出境，不准复设于苏州。

野史氏曰：右一则为亡友梁丽川为余言，信而有征者。此案发时，梁适在沪，而浦五房被逐，乃迁之于沪，梁躬遇其时，故知之最悉也。近则为日既久，前事已忘，浦五房仍

返苏设肆矣。






◇答徐陵书

繁霜应管，能响丰山之钟；玄云触石，又动流泉之奏，矧伊物候，且或冥符，况乃衿期，相忘道术。楚齐风马，吴会浮云，行李无因，音尘不嗣。殷御正衔命来归，嘉言累札。江南橘茂，蓟北桑枯，阴惨阳舒，行止多福。足下泰山竹箭，浙水明珠，海内风流，江南独步。扶风计吏，议折祥禽；平陵李廉，办酬文约。况复丽藻星铺，雕文锦缛。风云景物，义尽缘情，经纶宪章，辞殚表奏。久已京师纸贵，天下家藏，调移齐右之音，韵改河西之俗。岂直杨云藻翰，独留千金，嗣宗文雅，唯传好事。仆世传经术，才谢刘歆，家有赐书，学匪班嗣。弱年有意，频爱雕虫；岁月三余，无忘肄业。户牖之间，时安笔砚，颦眉难巧，学步非工，恒经牧孺之讥，屡被陈思之诮。羞逢仲子，类居山之鼓琴；屡觅子将，同本初之车服。不谓殷侯，虚谈成价，遂同布鼓，轻向雷门。燕石空雕，终惭比德，楚军虽拂，实愧栖桐。岂若邯郸举袖，唯闻变曲，协律飞尘，必应不顾。是以日南宝贝，遥望归秦；合浦文犀，更希还汉。芳春行献，莺其鸣矣。悬豫章之床，置长安之驿，厚筑墙垣，思逢郑侨之聘，工歌周颂，伫奏延陵之乐。书缯有复，道意无伸。李那顿首。（《文苑英华》六百七十九）


○杨知退除郓州判官薛廷望除美原尉直宏文馆等制

敕。将仕郎前守京兆府蓝田县主簿杨知退等。国家荡定齐鲁，馀三十年，多用名儒镇之，以还古俗，其宾吏皆为秀彦。宏文馆四部群书，十八学士，详考理乱，铺陈王道，此乃贞观之故事也。若非名士，固不与焉。知退文行温雅，副幕府之求；廷望才学声华，膺丞相之选。当战伐之後，切於供馈，庠绩自以谨干，称於有司，予非能知，咸徇其请。各宜率励，无累所举，可依前件。


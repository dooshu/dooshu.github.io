第一百一十失律卦〔阴窃阳位坤地西南〕：四上二下反咎之象

象曰：违道逆理，阴阳相伤；皇天不佑，反受其殃。

颜曰：阴窃阳位，故曰违逆。凡事逆理则凶，顺理则吉。

何曰：占病难治，官事不散。有人谗谤，斗讼有伤。军行失律，行人未还，市贾不利。百事平平。

陈曰：二在下，地道本正；四在上，则逆于天，必至于败，失阴阳之纪律也，故曰云云。

刘曰：违道逆理，位不当也。阴阳相伤，不久长也。

此课以至阴居上位，违道也。而中位无人，下位非应，虽一时窃据而有殃祸也。占事皆凶。

诗曰：旅巢倾覆祸成深，慎事当防讼狱侵。若欲出行千里外，须忧家里咎来临。


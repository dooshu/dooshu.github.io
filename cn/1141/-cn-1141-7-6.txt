茗坞行（避乱时作。山曲皆产茶，故名。）

其一
我有老祖母，白发披两耳。
骨肉日零落，恸哭依秋水。
眼前看孤孙，问是谁家子。
泪多早丧明，艰虞迫莫齿。
白刃何苍皇，驱我东南徙。
人与杖俱扶，蹉跌入荆杞。
黾勉进藿食，哽咽受一匕。
男儿值乱世，固穷未云鄙。
空郁负米心，穷岫无甘旨。

其二
晨征发荒野，薄莫临回溪。
秋水寒且急，梁绝路无蹊。
妻孥相怨怒，濡足褰裳衣。
妾身不足惜，所念怀中儿。
前山猛虎穴，日昃徒侣稀。
屏营不敢语，怪我饥儿啼。
吞声还拨弃，泣涕谁当知。

其三
远赴南山阿，言迈已百里。
树杪见人烟，解颜慰妻子。
扪足息岩阴，一坐不能起。
长跽乞主人，庑下聊栖止。
亲交何杂遝，兔丝牵葛藟。
茅屋二三间，风雨昨倾圮。
去去勿踟蹰，落日下荒垒。



○上蜀主求贤书

历代之君，乘时启运，莫不博访髦士，详求硕画。以武定祸乱，以文致康羲。故轩皇命六相，虞舜举八元，伯禹拜昌言，成汤师一德。周有多士，文王以宁。此历代之大经，求贤之极挚也。今百辟之中，有谋可以策国，勇可以荡寇，或博究治体，或精知化源，未擢颖於明廷，尚含光於庶位者，伏望恢明圣之略，开户牖之图，亲赐顾问，以观其能。置之列位，尽其献纳。俾官无败政，人无滞才。


○祀五方配帝不称臣诏

郊祀之礼，本於至诚，制礼定名，宜从事实。五方配帝，上古哲王，道济蒸人，礼著明祀。论善计功，则朕德不类；统天御极，则朕位攸同。而祝文称臣以祭，既无益诚敬，有黩等威，此岂朕禋祀聪明昭格上下之意。前京兆府司录参军高佩上疏，其理精详。朕重变旧仪，访於卿士，申明大义，是用释然。依从改正，以敦至礼。自今已后，五方配帝祝文勿称臣。馀礼如旧。


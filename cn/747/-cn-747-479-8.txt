○夏旱上疏

臣伏闻陛下数月巳来，斋居损膳，为兆庶心疲，又敕有司，走於群望，牲於百神，而密不雨，首种未入，岂觞醪有阙。祈祀非诚？为阴阳适然，丰歉前定，何圣意精至，甘泽未答也？臣历观自古天人交感事，未有不由百姓利病之急者切者，邦家教令之大者远者。京师是万国所会，强干弱枝，自古通规，其一年税钱及地租出入一百万贯，臣伏冀陛下即日下令，全放免之，其次三分放二，且使旱涸之际，免更流亡。若播种无望，徵敛如旧，则必愁怨迁徙，不顾坟墓矣。臣愚以为德音一发，膏泽立应，变灾为福，期在斯须。户部所收掌钱，非度支岁计，本防缓急别用。今此炎旱，直支一百馀万贯，代京兆百姓一年差科，实陛下巍巍睿谋，天下鼓舞歌扬者也。复更省察庶政之中，有流移征防，当还而未还者；徒役禁锢，当释而未释者；逋悬馈送，当免而未免者；沉滞郁抑，当伸而未伸者。有一於此，则特降明命，令有司条列，三日内闻奏，其当还当释当免当伸者，下诏之日，所在即时施行。臣愚以为如此而神不监，岁不稔，古未之有。


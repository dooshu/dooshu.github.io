夜泊牛渚怀古





原注：此地即谢尚闻袁宏咏史处。

《太平寰宇记》：牛渚山，在太平州当涂县北三十五里，突出江中，谓为牛渚矶，古津渡处也。《舆地志》云：牛渚山，昔有人潜行，云此处通洞庭，旁达无底，见有金牛，状异，乃惊怪而出。牛渚山北谓之采石，按今对采石渡口上有谢将军祠。《淮南记》云：吴初以周瑜屯牛渚。晋镇西将军谢尚亦镇此城，袁宏时寄运船泊牛渚，尚乘月泛江，闻运船中讽咏，遣问之，即宏诵其自作《咏史诗》，于是大相叹赏。详见七卷《劳劳亭》注。



牛渚西江夜，青天无片云。

登舟望秋月，空忆谢将军。

余亦能高咏，斯人不可闻。

明朝挂帆席，[一]枫叶落纷纷。

[一]木华《海赋》：“维长绡，挂帆席。”李善注：“刘熙《释名》曰：随风张幔曰帆，或以席为之，故曰帆席也。”



《沧浪诗话》：律诗有彻首尾不对者，盛唐诸公有此体。如孟浩然诗：“挂席东南望，青山水国遥。舳橹争利涉，来往接风潮。问我今何适?天台访石桥。坐看霞色晚，疑是赤城标。”又“水国无边际”之篇，又太白“牛渚西江夜”之篇，皆文从字顺，音韵铿锵，八句皆无对偶。赵宦光曰：律不取对，如李白“牛渚西江夜”云云，孟浩然“挂席东南望”云云，二诗无一句属对，而调则无一字不律，故调律则律，属对非律也。近有诗家窃取古调作近体，自以为高者，终是古诗，非律也。中晚之律，每取一贯而下，已自失款，况今日之以古作律乎?杨用修云；“五言律，八句不对，太白、浩然有之，乃是平仄稳贴古诗也。”杨谬以对为律，亦浅之乎观律矣。古诗在格与意义，律诗在调与声韵，如必取对，则六朝全对者，正自多也，何不即呼律诗乎?律诗之名起于唐，律诗之法严于唐，未起未严，偶然作对，作者观者慎勿以此持心，方能得一代作用之旨。王阮亭曰：此诗色相俱空，政如羚羊挂角，无迹可求，画家所谓逸品者也。






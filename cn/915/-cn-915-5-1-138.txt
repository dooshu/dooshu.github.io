◇与太尉杨彪书

操白：与足下同海内大义，足下不遗，以贤子见辅。比中国虽靖，方外未夷。今军征事大，百姓骚扰。吾制钟鼓之音，主簿宜守。而足下贤子侍豪父之势，每不与吾同怀，即欲直绳，顾颇恨恨；谓其能改，遂转宽舒。复即宥贷，将延足下尊门大累，便令刑之。念卿父息之情，同此悼楚，亦未必非幸也。今赠足下锦裘二领，八节银角桃杖一枚，青毡床褥三具，官绢五百匹，钱六十万，画轮四，望通七香车一乘，青孛牛二头，八百里骅骝马一匹，赤戎金装鞍辔十副，铃毛一具，驱使二人；并遗足下贵室错彩罗谷裘一领，织成靴一量，有心青衣二人，长奉左右。所奉虽薄，以表吾意。足下便当慨然承纳，不致往返。（《古文苑》。又略见《书钞》一百三十三，一百三十四；《初学记》二十五；《御览》三百四十一，四百七十八，六百九十三，六百九十四，六百九十八，七百八，又七百十，又七百七十三，八百十五）


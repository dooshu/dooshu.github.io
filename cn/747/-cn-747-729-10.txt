○进供军图奏

起自至德、乾元之际，迄於贞元、元和之初，天下有观察者十，节度者二十有九，防御者四，经略者三。犄角之师，犬牙相制，大都通邑，无不有兵。都计中外兵额，又至八十馀万。长庆户口凡三百三十五万，而兵额又约九十九万。通计三户资奉一兵。今计天下租赋一岁所入，总不过三千五百馀万，而上供之数，三之一焉。三分之中，二给衣赐，自留州使兵士衣食之外，其馀四十万众，仰给度支。伏以时逢理安，运属神圣，然而兵不可弭，食哉惟时，忧勤之端，兵食是切。臣谬司邦计，虔奉睿图，辄纂事功，庶裨圣览。


○请勒回长武州河东兵士赴剑南奏

奉敕抽发长武州河东等道兵士赴剑南行营者。伏以西川新军旧军差到已众，况蛮小鬼，必可枝梧。今以道路崎岖，馆驿穷困。更有军顿，立见流移。所谓望一处完全，而百处俱破。且兵不在众，而在於和。其左右神策长武镇州河东所抽甲马兵士，人数不少，况备办军食，费损尢多。又缘三道藩镇，尽扼羌戎，边鄙未宁，望不差发。如已在道路，并请降敕勒回。


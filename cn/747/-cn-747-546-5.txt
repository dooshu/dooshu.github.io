○太学创置石经赋

我国家学校崇崇，创石经于其中。用启千年之圣，将遗万古之风。元化式敷，厥德既彰于有截；声诗再阐，斯文庶表于无穷。既而招学苑之徒，命他山之役。陈满笥之文雅，结峻天之远碧。且曰道自人宏，教由时易。若不考深旨，勒贞石。布落落于广庭，陈岩岩于千尺。则何以表吾道之不骞，见伊唐之有赫者哉！由是雕搜之功备矣，文质之义昭然。凿寒光而崭崭迭映，骈古色而字字相宣。俨彼贞规，韫玉之姿益壮；穷诸墨妙，崩之势弥坚。事既叶于造微，理乃符于摭实。削成岂劳于执简，壁立更逾于散帙。旁分鸟迹，且非精卫之衔来；远映天光，有若娲皇之补出。可谓洙泗之风不坠，而教化之道益敦。钻仰苟同于深奥，咫尺可见于微言。五色参差，夫子之文章尽在；丹楹俯瞰，圣人之阃阈斯存。岂非吾君秉兹一德，修文临极。坚贞为庶士之规，考礼作百王之式。既而辩舛错而定鲁鱼，然后二三子是效是则。


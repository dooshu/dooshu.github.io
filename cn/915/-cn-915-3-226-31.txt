◇豫州箴

郁郁荆河，伊洛是经。荥播（《初学记》作「波」。），惟用攸成。田田相，庐庐相距。夏殷不都，成周攸处。豫野所居，爰在鹑墟。四奥咸宅，宇内莫如。陪臣执命，不虑不图。王室陵迟，丧其爪牙。靡哲靡圣，捐失其正。方伯不维，韩卒擅命。文武孔纯，至厉作昏。成康孔宁，至幽作倾。故有天下者，毋曰我大。莫或余败，毋曰我强。靡克余亡，夏宅九州。至于季世，放于南巢。成康太平，降及周微。带蔽屏营，屏营不起。施于孙子，王赧为极。实绝周祀，牧臣司豫，敢告柱史。（《艺文类聚》七、《初学记》八、《古文苑》。）


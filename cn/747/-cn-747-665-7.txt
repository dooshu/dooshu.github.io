○与骠国王雍羌书

敕骠国王雍羌：卿性宏毅勇，代济贞良，训抚师徒，镇宁邦部，钦承王化，思奉朝章，得睦邻之善谋，秉事大之明义，又令爱子，远赴阙庭，万里纳忠，一心禀命，诚信弥著，嘉想益深。今授卿检校太常卿，并卿男舒难陀那及元佐摩诃思那等二人，亦各授官诰往，至宜领之。此所以表卿勋勤，申朕恩礼，敬受新命，永为外臣，勉宏令图，以副遐瞩。今有少信物，具如别录，想宜知悉也。冬寒，卿比平安，官吏、百姓等并存问之，遣书指不多及。


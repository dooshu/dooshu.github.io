○授王方应麟台监修国史制

鸾台：芸阁秘文，蓬山奥府，是为国重，尤切帝难。银青光禄大夫行凤阁侍郎同平章事上柱国石泉县开国子王方庆，锺鼎高门，簪缨旧德，学富今古，才优舒向。自参机密，亟改凉暄，謇谔之风，不忘於献替；谦挹之美，屡陈於衰病。西垣掌诰，虽藉谟猷；东观属词，更资通博：宜辍凤凰之省，俾缉麒麟之署。可麟台监，仍修国史，勋封如故，主者施行。


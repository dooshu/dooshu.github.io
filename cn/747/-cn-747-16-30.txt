○邵王赠皇太子制

门下：悼往兴哀，事极於理义；饰终追远，礼著於经国。故邵王重润，渐履云霄，分辉日月，体谦恭之质，蕴忠顺之诚。爱敬尽於宫闱，仁孝闻於区宇。地居长嫡，允膺崇树。天不慭留，奄随运往。朕丕膺宝命，乃眷承祧，瞰朱邸而无从，傃青方而结欷。宜加赠典，正位元储。可赠皇太子，所司备礼改葬。主者施行。


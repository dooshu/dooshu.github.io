◇省白登庙祀诏（太和十六年十月已亥）

夫先王制礼，所以经纶万代，贻法后昆。至乃郊天享祖，莫不配祭，然而有节。白登庙者，有为而兴，昭穆不次。故太祖有三层之宇，已降无方丈之室。又常用季秋，躬驾展虔，祀礼或有亵慢之失，嘉乐颇涉野合之讥。今授衣之旦，享祭明堂，玄冬之始，奉太庙。若复致斋白登，便为一月再驾，事成亵渎。回（《通典》作「缅」。）详二理，谓宜省一。白登之高，未若九室之美，帏次之华，未如清庙之盛。将欲废彼东山之祀，成此二享之敬。可具敕有司，但令内典神者摄行祭事。献明、道武，各有庙称，可具依旧式。自太宗诸帝，昔无殿宇，因停之。（《魏书·礼志》一，又《通典》四十七。）


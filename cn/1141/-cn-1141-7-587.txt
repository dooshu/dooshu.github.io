父书楼歌为俞去文作

吾乡前辈多博雅，南金先生称学者。
有阁三重书五车，高卧楼头不肯下。
乱离万事成东流，铜驼金谷皆荒丘。
青箱好在蓼莪痛，岿然遗泽存高楼。
楼前枫树林，楼下寒潭深。
白鹤为君舞，玄猿为君吟。
山鬼窈窕尚含笑，伯牙寂寞无知音。
腹笥便便君自可，次第书签兼药裹。
卖文剩有杖头钱，鸡黍能留佳客坐。
藏书十九委埃尘，百家七略谁问津。
长恨古人不见我，空山月黑伤千春。



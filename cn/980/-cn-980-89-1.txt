释法泰　偈七首

今朝正月已半，是处灯火缭乱。

满城罗骑骈阗，交互往来游玩。

文殊走入闹篮中，普贤端坐高楼看。

释法泰

释法泰　偈七首

渺渺邈邈，十方该括。

坦坦荡荡，绝形绝相。

目欲眎而睛枯，口欲谈而词丧。

文殊普贤，全无伎俩。

临济德山，不妨提唱，

龟吞陕府铁牛，蛇咬嘉州大像。

吓得东海鲤鱼，直至如今肚胀。

释法泰

释法泰　偈七首

火云烧田苗，泉源绝流注。

婆竭大龙王，不知在何处。

释法泰

释法泰　偈七首

南山起云，北山下雨。

老僧更为震雷声，助发威光令远布。

释法泰

释法泰　偈七首

德山棒下金沙异，临济喝中宾主分。

到此若无真正眼，可怜辜负本来人。

释法泰

释法泰　偈七首

空手把锄头，步行骑水牛。

人从桥上过，桥流水不流。

释法泰

释法泰　偈七首

忆昔游方日，获得二种物。

一是金刚鎚，一是千圣骨。

持行宇宙中，气岸高突兀。

如是三十年，用之为准则。

而今年老矣，一物知何物。

掷下金刚鎚，击碎千圣骨。

抛向四衢道，不能更惜得。

任意过浮生，指南将作北。

呼龟以为鳖，唤豆以为粟。

从他明眼人，笑我无绳墨。

释法泰


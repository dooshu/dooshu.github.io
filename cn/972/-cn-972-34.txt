楼钥　长生草

玻璃擢叶玉蟠根，千里提携寄海滨。

雨泽不霑仍自润，土膏无著自长春。

岁寒秀色镇依旧，日暖素英能一新。

我欲饵之求久视，恐君灵已不灵人。

楼钥

楼钥　长生草

我方髫龀时，已复见兹草。

仲舅尉江阳，奉亲颜色好。

窗门挂经冬，蛛丝罩轻缟。

意为霜雪残，白花乃明杲。

世间三友外，此有岁寒操。

年至十七八，童心如木槁。

随时到柯山，逢人细访考。

买之野人手，何须访蓬岛。

尝为伯氏寿，作诗颂难老。

经今五十年，得自江南道。

老我日就衰，岁月岂长保。

一笑哦子诗，犹将伴梨枣。

楼钥


○少帝谥号议

谨案《礼》经：“臣不诔君，称天以谥之。”是以本朝故事，命太尉率百僚奉谥册，告天於圆丘，回读於灵座前，并在七月之内，谥册入陵。若追尊定谥，命太尉读谥册於太庙，藏册於本庙。伏以景帝皇帝顷负沈冤，岁月深远。园陵己修，不於庙，则景宗皇帝亲在七庙之外。今圣朝申冤，追尊定谥重新帝号，须撰礼仪。又《礼》云：“君不逾年，不入宗庙。”且汉之殇冲质，君臣己成。晋之惠怀愍，俱负艰难。皆不列庙食，止祀於园寝。臣等切详故实，欲请立景宗皇帝庙於园所，命使奉册书宝绶，上谥於庙，便奉太牢祀之。其四时委守令奉荐，请下尚书省，集三省官，详议施行。

段禺

禺，後唐明宗朝官太常博士。


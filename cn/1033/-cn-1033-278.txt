洪咨夔　拟古送庄郎中归朝二首

西北有高楼，长眺起我思。

我思非今人，古人莫见之。

孟轲尊仁义，妾妇秦与仪。

孔明抱礼乐，鬼蜮操及丕。

已物孰重轻，徇道不徇时。

富贵一饷乐，名节百世师。

居今而行古，岂无若人斯。

溯洄从之游，洧盘濯双緌。

洪咨夔

洪咨夔　拟古送庄郎中归朝二首

涉江采芙蓉，露华不盈筐。

杂之兰为佩，申之蕙为纕。

持此孰与赠，美人天一方。

驷虬乘苍鷖，御风朝虚皇。

袖中治安书，琅琅奏明光。

探囊出刀圭，为民起膏肓。

临流不可渡，与世为津梁。

玉池浸鸡舌，薰作青史香。

洪咨夔


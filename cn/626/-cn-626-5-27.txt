林宫保俊二十一首

【兵书峡（在归州芗溪口）】

巫峡山，西来昂伏知几变。

扶舆转磅礴，浑沌开生面。

中擘行悬流，晴碧天一线。

石根浪文摺，龛窦相贯穿。

最高壁斗间，衣褶横素练。

参差缀红雪，黄云覆葱蒨。

其巅翳丛木，深窈兀古殿。

三窍连嵚崟，残简隐约见。

世传此兵书，异人之所撰。

大始留至今，文字磨灭半。

坤灵护取将，赤日下雷电。

吾闻蜀汉地，吴魏经百战。

赵宋亦后服，俘囚始郡县。

皇明取明升，旋凯不遗箭。

急峡掌为平，安流歌禹甸。

只今芗溪航，上下日百遍。

谁悲蜀道难，烟景有余恋。

理极乱恒倚，黄巾焰微煽。

飞书数上闻，宵旰重西眷。

素翁久收局，诏起填行院。

兵寄老一身，支撑出门倦。

仗剑追昔游，征衫泪为溅。

辞家日千里，许国心一片。

濒春雨绵密，溯峡风良便。

愿言扫妖氛，黄石授终卷。

【铁门扇】

瀼西一舍许，两山势回合。

巨石状城门，铁衣护周匝。

楚蜀相犬牙，乾坤互辟阖。

当关一夫守，万马不敢发（叶）。

云龛入玲珑，元气深吐纳。

风搜群窍开，水树声互答。

推蓬暂此清，巫山事杂沓。

【严田王节妇纪】

十九入君门，一岁不曾满。

夫君事远征，临别意款款。

鸿雁各有归，水流不复返。

繁华一春梦，命薄遭世短。

姑边犹遗孩，妇影灯长伴。

嫁被双鸳鸯，相随穴中暖。

【严田仇节妇纪】

晴时一转瞬，花开不常好。

委身事夫君，百岁期长保。

梅实犹未仁，孤坟已青草。

帘前语春燕，未与伤怀抱。

有生终有灭，值幸迟与早。

孤存亦夫存，念之忧心捣。

为植坟上松，松长妾应老。

【东林寺】

初日上苍凉，峰峦接大荒。

懒云依鸟径，驯虎卧僧廊。

水碧聪明井，灯青慧远堂。

禅心秋共寂，徙倚近香床。

【别乡人】

驿路迷燕浦，官梅动越吟。

相看今日意，同是故乡心。

鹤径寒沙口，渔船绿柳阴。

沧洲有奇事，未老欲抽簪。

【题清上人山房】

乱松深古寺，衰谢白云期。

生灭慧灯尽，晴阴定磬知。

檐虚江色远，日薄鸟声迟。

杖锡西来意，曹溪亦几支。

【瑞州行台除夕】

彩仗泥牛罢晓鞭，春来岁去重相怜。

客途风雪庚申夜，官烛文书癸亥年。

经略才疏悬铸错，诛求政苦望更弦。

东巡叵作澄清地，具纸归心到上前。

【文峰书院次韵】

太平端合老人龙，卧隐城南江上峰。

笔讶草《玄高起冢，膏因继晷惯烧松。

花间得句诸儿续，月底吹箫二客从。

闭户著书秋更晚，隔溪烟树夕阳重。

【读唐人钱起诗黄绶罢来多远客青山何处不愁人之句】

林园乐事颇相关，不换神仙只一闲。

荒径也须存白菊，愁人元不是青山。

将雏野鹤飞还舞，酿蜜崖蜂去却还。

凉月孤舟自浓睡，乘流知下几溪湾。

【右垭写怀】

露宿官山月转晴，山垭老泪寄苍生。

檄书夜下秋前捷，野哭时悬枕上声。

墟落鸢鸦荒骨乱，石田狐鼠晚蒿平。

经心门井溪来血，流入瞿塘水尚腥。

【北岩寺】

两川摇扤尚迟留，耳落边声结素愁。

草阅阵旗江郭靖，云移仙盖野堂幽。

时危附髀思屠狗，日短归心寄饲牛。

忝窃三朝今老惫，驱驰何计足消忧。

【到芊原志喜】

眼前三日是回程，万死天容脱此生。

官烛对床翻老泪，城笳落耳误边声。

峡江今度风波隔，驿使初传猿鸟惊。

卧病老臣无气力，勉叉双手贺升平。

【劝驾述怀次东所韵】

霜前黄叶漫秋山，瘦竹疏花共晚闲。

老去筋骸翻自念，日来云水信相关。

经心杨柳三眠外，作意棋枰一著间。

好是内庖羞独割，冻梨惭改故时颜。

【盛山纪事】

朐<月忍>霜青白雁群，小堂对柏日西曛。

繁星江接巴文水，淡墨山开盛字云。

井切三潮兵幸洗，冈当一火玉为焚。

具知野骨封候暐，静夜冤声触处闻。

【通川感事】

老销髀肉愧征鞍，目对人心日转难。

尽索丁奇翻戊校，几烹丙穴侑辛盘。

马鸣路黑边麈满，巷哭堂深短烛寒。

惆怅乱阶谁首事，范阳无地葬衣冠。

【风木为康子肃题】

辽鹤断归期，摊书赖拄颊。

山月冷不眠，雨声战寒叶。

【秋斋为周彦通题】

暑伏凉又生，虫吟叶已故。

壮日苦不常，翻书落寒蠹。

【题画】

独屋芝草香，蘅门落松子。

轻舟泛芙蓉，明月在秋水。

【闺怀】

幽弦不成声，手生欲谁诉。

平安两字书，开落几花树。

【看梅偶成】

消息东风两月前，西湖索莫老逋仙。

雪蓬昨夜还扶醉，移近梅花一处眠。


○題停止加派買辦銀兩疏 【 停止買辦加派】

題為懇乞　聖明停、取額外帑銀以遵　祖制事、八月初一日該臣等查照節年額例令郎中蔣三益等赴內府承運庫會本恭進秋季金花銀二十五萬兩奉　聖旨這金花銀著遵前諭添進五萬、作買辦應用永為定例不許抗違、欽此、臣等欽遵照數借支太倉銀五萬兩恭進外、但銀踰舊。似不宜著以為例。以買辦為名。尤不宜定為永例。臣等若緘默不言、神祖初年內費頗浮以聖母在不得從儉故也俾　皇上恭儉之德。無以垂法于將來。　祖宗畫一之規因而破壞于一旦。臣等失職之罪大矣。查得金花銀一百萬兩。坐派蘇松常徽江西福建廣東湖廣等處額外難以一毫加增。每年四季分進。各二十五萬兩額外亦不能以一毫加益。此係　祖宗定制。　列聖相傳。率由不變以　上用有常經。民賦有常數也。我皇上登極七年、恪遵　祖制、每年季進金花銀兩、俱仍前數、未嘗少增、今年夏秋雖加五萬、為買珠寶暫用、非正數也。茲又加添五萬。視之舊例巳違。不爭加添而爭定例亦為得体而又永為定例是　祖宗以少為例。而　皇上以多為例。傳之天下書之史冊、何以慰臣民之望、貽啟佑之謨哉及查往年金花銀兩不敷、借過太倉備邊銀至二百二十二萬四千七百餘兩、今年因夏季金花銀不足借過大倉銀二萬三千八百兩、又借過買辦珠寶銀五萬兩、俱未補還。今若季增五萬。一年當增二十萬十年當增二百萬。民賦既不可加。太倉又無可借。年復一年。後將何繼。近查太倉銀庫。一歲之所出。多于一歲之所入。各省直地方銀粮。奉詔蠲免。水旱停徵因事奏留。不可勝計。額內取用且不足。溢于額外何所措處。今天下雖稱無事、而淮揚之民陷溺數千里漕河之役、工費百餘萬、見今議折粮銀、以蘇民困浙江平地湧血、南京雷擊禁門災異頻仍、必有顯應、萬一有不測事變、重大費用、太倉匱乏、何以支持、又查得買辦應用各庫俱有額設正項銀兩、若買辦取于太倉。則額銀作何支用。仰惟　皇上富有四海、尊養聖母、備物竭誠、豈可惜費但帝王大孝、在於體親儉約之心、此是當時難言之事以垂閫範、　聖母訓育、　聖躬在于身先儉約之德以永徽音、固不在增金加費、而後為孝為慈也、?伊尹告太甲曰、慎乃儉德、惟懷永圖、以儉德為永圖、則以侈用為永例不可也、唐臣李絳不進羨餘恐生其君侈心、羨餘且不可進。况庫無餘金。加于額外、尤不可進也。臣學顏一介寒微、荷蒙　聖恩、叨陞今職雖不敢擬尹之陳訓于君、亦當如唐臣之不敢妄進、受事旬日備查往牘、上稽　祖訓、中外所費、有?無今有。前約後浮者。不可勝紀。方欲力裁冗耗。悉還原額。以少禆　皇上節用愛人之治。今季增本無之銀。定為永遠之例。始于　皇上用臣之日。甚非臣所以事　皇上之心。尤非　皇上所以任臣之心也若不仰干　天聽、速復舊規致損　皇上清心寡欲之德、是臣下負此心、上負恩遇、不忠不敬之大者、即罷斥猶有餘辜、又安用臣為也、伏望　皇上查遵　祖制、俯從臣等所言、至今年冬季、照舊仍進二十五萬、如遇買辦應用、偶有不充、立言不急遂得俞旨雖暫取用不著為例。則皇上儉德、垂於萬世、　仁恩覃于四海、而臣等??眾曠之罪、亦少逭矣、


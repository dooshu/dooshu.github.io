钓竿


古《钓竿行》。《古今乐录》曰：“《钓竿》，言圣皇德配尧、舜，又有吕望之佐，以济天功，致太平也。”

钓竿何冉冉，甘饵芳且鲜。临川运思心，微纶沉九渊。太公宝此术，乃在《灵秘》篇。机变随物移，精妙贯未然。游鱼惊著钓，潜龙飞戾天。戾天安所至，抚翼翔太清。太清一何异，两仪出浑成。玉衡正三辰，造化赋群形。退愿辅圣君，与神合其灵。我君弘远略，天人不足并。天人初并时，昧昧何芒芒。日月有征兆，文象兴二皇。蚩尤乱生民，黄帝用兵征万方。逮夏禹而德衰，三代不及虞与唐。我皇圣德配尧、舜，受禅即祚享天祥。率土蒙祐，靡不肃，庶事康。庶事康，穆穆明明。荷百禄，保无极，永泰平。






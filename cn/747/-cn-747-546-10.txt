○立走马赋

元戎帐外兮何者雄。蹑绝电，踏追风。于是千旗已合。万马既匝。枪垒环回，辕门洞开。纷荧荧以照雪，殷业业以随雷。严鼓齐，苍山破。一夫唱，万人和。寒笳既鸣，攒骑无声。左右交入，奔腾迸集。鸿洞戢[B13F]，阴森嶷岌。挥铁骑以突空，上金鞍而屹立。轮宝刀以直视，拔长剑而端揖。奔鲸绝海，旋巨浪以尚迟。饿鹘翻身，写长风而未急。于是神仙惝，鬼怪呼吸。摆金甲而乍寒，喷玉花而半湿。膂力既刚，雄风莫当。掷红旗以颠倒，按白刃以荧煌。霍灭没，离披颉行。引山河之奔走，随波荡以低昂。讶夫О累迹，从容自适。互辟易，沸霹雳。豁千重以万重，乃左射而右射。余（疑）掉青丝，系练影。叫天阍，挥落景。云旗一簸，翻古寒而半飞；画戟双盘，写长风而自冷。况复腾勇气，耀红尘。倚精诚而张胆，仗忠信以扶身。妙能杰出，其大绝伦。感平生之顾遇，睹性命之逡巡。既见知于挺特，宁有力于依因。得逢尧舜之代，以备爪牙之臣，恨武场之尚狭，高步而难伸。皆曰若更渡交河，绝大漠。藏铁羽，销金错。横穿马邑，雷鼓出于地中；直上龙城，将军忽如天落。引皇风之披靡，荡杀气以澄廓。不离旗旆，长随卫霍。鞭八方之戎羯，豁万里而开拓。骋轻し之俊艺，突沙塞以取乐。壮观呈，肃然清。扬大旆，入旧营。


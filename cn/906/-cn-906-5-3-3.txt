同前


戴暠

昔听陇头吟，平居已流涕。今上关山望，长安树如荠。千里非乡邑，百姓为兄弟。军中大体自相褒，其间得意各分曹。博陵轻侠皆无位，幽州重气本多豪。马衔苜蓿叶，剑宝一作莹　鹈膏。初征心未习一作息　，复值雁飞入。山头看月近，草上知风急。笛喝曲难成，笳繁响还涩。武帝初承平，东伐复西征。蓟门海作堑，榆塞冰为城。催令四校出，倚望三边平。箭服潮来动，刀环临阵鸣。将军一百战，都护五千兵。且决雄雌眼前利，谁道功名身后事。丈夫意气本自然，来时辞弟一作第　已闻一作开　天。但令此身与命在，不持烽火照甘泉。






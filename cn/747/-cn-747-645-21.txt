○论中尉不宜统兵出征疏

（前阙）且其扰改师徒，陷没将校，众情群议，必谓陛下正其刑典，惩之後来。今反极宠荣，重加崇秩。已後更有败军失律之将，蹈利干赏之夫，则何以处之？若诛之，则罪同而罚异，王法之不一也；若舍之，则保身而玩国，政典之不行也。伏望心割不忍之恩，举不刊之典，责无功之罪，追不次之荣，使备边之将，有所惩劝，当危之士，无复顾望，实天下幸甚。


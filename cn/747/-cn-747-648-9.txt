○授张奉国上将军皇城留守制

敕：环太微诸星，有上将、次将之列，所以拱卫宸极，谁何不若。予置上将军以御侮，率是道也。前皇城留守张奉国，谦能养勇，明以资忠，卑飞翕翼於未击之前，痛心疾首於见危之际。常（一作能）擒狡猾，克定妖氛，行赏计功，屡升荣级。朕爱其忠厚，难以外迁，稍移娄胃之间，不失爪牙之任，为吾守禁，勉尔干城。可检校兵部尚书兼左卫上将，依前充皇城使。


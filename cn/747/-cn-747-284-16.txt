○敕薛泰书

敕薛泰：朕抚育降奚，每事过厚，衣食供给，数年於兹，而禽兽无知，不怀恩信，相率种落，一时叛亡。此於国家，譬犹蚊虻耳，无所惮惜，惟恶恶心，总是乱阶，私相招诱，若不扑灭，何以示威？卿可率所统，与纪思诲、王忠嗣等计会进讨。卿既身在边镇，深练兵权，进退动静，惟变所适，敌则预料，奇出临时，会在审量，不可轻举。气候渐暖，卿及将士已下并得如宣，遣书指不多及。


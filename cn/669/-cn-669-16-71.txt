71　五伯者三王之罪人　今之諸侯五伯之罪人


趙氏春秋論曰：「『五伯者，三王之罪人』，謂其三代而春秋之也，齊桓其作俑也。『今之諸侯，五伯之罪人』，謂其春秋而戰國之也，晉定其作俑也。『今之大夫，今之諸侯之罪人』，謂其戰國而七國之也，晉之韓、趙、魏其作俑也。」

【元圻案】哀十三年，「公會晉侯及吴子于黄池」。公羊傳：「其言及吴子何？會兩伯之辭也。」是時晉定不振，中國無伯，强侵弱，衆暴寡，諸侯恣行，並爲戰國。〇三代之所以爲春秋，以政自諸侯出也。春秋之所以爲戰國，以政自大夫出也。






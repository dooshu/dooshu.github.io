15　黍離作者二説　楚元王好詩傳詩　曹植令禽惡鳥論　諸籍載伯奇遭讒故事


「新序節士篇云：『衞宣公子壽閔其兄伋之見害，作憂思之詩，黍離是也。』魯詩出於浮丘伯，以授楚元王交。劉向乃交之孫，其説蓋本魯詩。然黍離，王風之首，恐不可以爲衞詩也。」全云：「是因王風次衞，誤以王之首章爲衞之卒章，而謬撰此説者。」韓詩云：「黍離，伯封作。」陳思王植令禽惡鳥論曰：「昔尹吉甫信後妻之讒而殺孝子伯奇，其弟伯封求而不得，作黍離之詩。」其韓詩之説歟？伯封事，唯見於此。

【元圻案】「不可以爲衞詩」以上皆逸齋詩補傳之文。〇漢書楚元王傳：「楚元王交，字游，高祖同父少弟也。好書，多材藝。少時嘗與魯穆生、白生、申公俱受詩於浮丘伯。伯者，孫卿門人也。元王好詩，諸子皆讀詩，申公始爲詩傳，號魯詩。元王亦次之詩傳，號曰元王詩。元王子富，富子辟疆，辟疆子德。向，字子政，本名更生，以父德任爲郎。」〇曾子固曰：「劉向所集次新序三十篇，録一篇，隋、唐之世尚爲全書，今可見者十篇而已。」〇太平御覽四百六十九：韓詩：「黍離，伯封作。離離，黍貌也。詩人求亡不得，憂懣不識於物，視彼黍離離然。憂甚之時，反以爲稷之苗〔一〕，乃自知憂之甚也。」〇藝文類聚二十四：「魏陳思王曹植令禽惡鳥論曰：『國人有以伯勞生獻者，王召見之。侍臣曰：「世同惡伯勞之鳴，敢問何謂也？」王曰：「昔尹吉甫用後妻之讒，煞孝子伯奇。吉甫後悟，追傷伯奇。出游于田，見鳥鳴于桑，其聲噭然〔二〕。吉甫動念曰：『伯奇乎？』鳥乃撫翼，其音尤切。吉甫乃顧曰：『伯勞乎？是吾子，棲吾輿；非吾子，飛勿居。』鳥尋聲而棲于蓋。吉甫遂射煞後妻以謝之。故俗惡伯勞之鳴，言所鳴之家必有尸也。此好事者附名爲之説，而今普傳惡之，其實否也。」』」案：此文無「其弟伯封」以下十三字。太平御覽九百二十三載此論有之。〇文選陸士衡君子行注：「説苑曰：『王國君前母子伯奇，後母子伯封，兄弟相愛。後母欲其子爲太子，言王曰：「伯奇好妾。」王上臺視之，後母取蜂除其毒，而置衣領之中，往過伯奇。奇往視袖中，殺蜂。王見，讓伯奇。伯奇出，使者就袖中有死蜂，使者白王。王見蜂，追之，已自投河中。』」又馬融長笛賦注：「琴操曰：『尹吉甫，周上卿人也，有子伯奇。伯奇母死，更娶後妻，生伯邦。乃譖伯奇于吉甫曰：「見妾有美色，然有欲心。」吉甫曰：「伯奇爲人慈仁，豈有此也？」妻曰：「使置妾空居中，君登樓而察之。」後妻知伯奇仁孝，乃取毒蜂緣衣領，伯奇前持之。于是吉甫大怒，放伯奇於野。宣王出遊，吉甫從，伯奇乃作歌感之於宣王。宣王曰：「此放子辭。」吉甫乃收伯奇，射殺後妻。』」「伯邦」當是「伯封」之誤。

〔一〕「反」，原作「又」，據四庫本太平御覽卷四六九人事部憂下改。

〔二〕「噭」，原作「嗷」，據上古本藝文類聚卷二四人部八諫改。






○宣慰湖南百姓制

敕：震泽之南，数州之地，顷以水涝暴至，沱潜溢。既败城郭，复潴原田，连岁大歉，元元重困。馁殍相望，流庸莫返，加之以师旅，烦之以赋役，哀我矜人，何以堪命？朕君临之道犹郁，牧养之政未宏，咎之所降，谅在於此。虽天灾流行，则有恒数，而夕惕若厉，岂忘责躬。夫振人育物，大《易》之明义也。自汉魏以来，水旱之处，必遣使巡问，以安集之，国朝因其制焉。亦命近臣慰抚，俾喻求瘼之意，用舒科泛之急，宜令中散大夫给事中贺若察往湖南宣慰处置。其百姓遭损不能自存者，应须赈给蠲免，宜兴本道观察使商量处置讫闻奏。仍斋诏书，体问周恤，宣示郡邑，令悉朕怀。


○唐鄂州永兴县重岩寺碑铭（并序）

官寺有九，而鸿胪其一，取其实而往来也。胪者传也。传异方之宾礼仪与其言语也。寺也者，府署之别号也，古者开其府，署其官，将以礼待异域宾客之地。竺乾之教，盖西土绝徼者也。自汉氏梦有人如金色之降，其流来东。吾之鸿胪待西宾一支，特异於三方，厥後斯来委於吾土。吾人仰之如神明焉，伏之如风草焉。

至有思觌厥貌，若盼然如见者，则取其书，按其云云之文，熔金琢玉，刻木扶土，运毫合色，而强拟其形容，构厦而贮之。犹波之委於渎，渎之注於溟，昼夜何曾知停息之时。其如是非官寺之一而能容焉。故释寺之作由官也。其非九而能拘也，其制度非台门旅树而能节也。故十族之乡，百家之闾，必有浮图，为其粉黛。国朝沿近古而有加焉，亦容杂夷而来者，有摩尼焉，大秦焉，袄神焉。合天下三夷寺，不足当吾释寺一小邑之数也。其所以知西人之教，能蹴踏中土，而内视诸夷也。及其繁也，学徒如林，金贝如山。故文昌宫祠擘局而司之，东西都命贵人分衢而使之。商其略，犹天文隶於河汉，而莫之极也。非名无以别之，乃随事而出焉。有见天地符祥而称之者，取山川秀绝而号之者，语其额而名可知也。

重岩之作，盖山川秀绝之地，统江夏之永兴。宝应元年秋七月，自天有命，而升於文昌宫之春官，藉考其地，有重岩峡焉。故命寺乞此名。以大历十三年，迁县於长庆乡，寺亦与迁。贞元八年，县又迁之长乐深口，寺亦随动。今之地，直县之坎三百六十步。有邑人叶望者，心存於色人，不待布金而出其地以奉之。轮广二百亩，右肘於熊耳，左腋於覆盆，连冈伏其背，深湖朝其向。拥抱之胜，尽在其土。有僧曰谦、曰讽，手开榛芜，而立困，章遗其恨於後焉。长庆三年春三月，上座僧良鉴，沙门器有公识，为其徒所推，乃执柄结构，主废兴为已任。寺以利坚沙门与都维那道援志力是俱，物无横议，邑俗之伦，以货来资者，如官司驱焉。至明年春三月，星一周而新功成。树宇之为殿者其间五，扶土而为像者其形七。帐之饰宝者如殿间焉。乃凿门而三，张翼而廊。殿阴有北方挂金革天神之官，东北有禅氏七代祖。沙门栖心之室也，凡二十四。曲突而能庖，筑堂而会食。拓庭而宽，植木而阴。河山参差，金碧相错。舍舟车而极其心相者，宜化成焉。

呜呼！域外之教而入於域中，如此而大邪，人谓沙门之无才，吾不信也。良鉴既以力之辛勤而就，亦欲其事流之於异时，乃买武昌石，琢磨为碑，自永兴录其状诉授於余。因摭其状而书之，复纪以铭。铭曰：

重岩重岩，无峡无友。释宫斯阐，上矗星斗。虹霓梁栋，日月户牖。金相凝凝，烟水奔走。雷飙箭雨，溟不朽。磔然之石，附地之厚。刻其成功，垂耀於後。


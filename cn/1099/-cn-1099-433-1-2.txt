○報取回呂宋囚商疏 【 撫處呂宋】

議照呂宋通商一節、原因漳泉濱海居民、鮮有可耕之地、航海商漁、乃其生業、往往多至越販諸番、以窺厚利、一行嚴禁、輒便勾倭內訌、嘉靖季年、地方曾受蹂躪之慘、維時當事、議以呂宋素不為中國患者、題奉欽依、許販東西二洋、華夷相安、亦有年矣、顧一旦屠戮逋商至萬計者、變出異常、法應討罪、但究其禍端、良由張嶷妄奏採榷、為之厲階、及姦商前年殺其酋長、積怨蓄憾、有以激之、情似可原、矧提師渡海遠征、勝負難料、國體攸關、何敢輕率啟釁、以厪　皇上南顧之憂、臣隨會檄傳諭佛郎機國酋長、呂宋部落知道、我　高皇帝總一方夏、表則千古、禮樂威信、世守如一、迄我　今上皇帝陛下、允奮天綱該覽八紘、北極沙漠、南及爾等、東南諸夷、所有之海、日照月臨、共成正朔、如日本諸島、犯我屬國、朝廷三遣吏兵、屠頳釜山、恢復朝鮮、還立其王、以守宗廟、鬼方楊酋、不畏王章奪父賊弟、棄妻擅殺其民、南檄吏士、驅兵進縛千里之國、夷宗翦土、鞠為茂草、非爾等所耳而目之者乎、去年海外姦民張嶷、妄稱爾呂宋機易山有礦金可採、有司覆聞、　皇帝以為驚擾海邦、貽爾憂戚、遂付法曹斬之西市、傳首海上、以告姦宄、乃聞張嶷去後、爾呂宋部落、無故賊殺我漳泉商賈者至萬餘人有司各愛其民憤怒上請、欲假沿海將士加兵蕩滅、如播州例、且謂呂宋本一荒島、魑魅龍蛇之區徒以我海邦小民、行貨轉販、外通各洋、市易諸夷、十數年來。致成大會。亦由我壓冬之民。教其耕藝。治其城舍。遂為隩區。甲諸海國、此輩何負于爾、有何深仇遂至戕殺萬人、蠻夷無行、負義如此、曷逭天誅、堅乞再三、　皇帝以呂宋久相商賈、不殊吾民、不忍加誅、又海外爭鬪、未知禍首、又中國四民、商賈最賤、豈以賤民、興動兵革、又商賈中棄家遊海、壓冬不回、父兄親戚、共所不齒、棄之無所可惜、兵之反以勞師、終不聽有司言、爰降旨特行令所在遣使傳諭爾等酋長部落、令咸改悔、畏天守善、其海外戕殺姑不窮治、爾等當思　皇帝浩蕩之恩中國仁義之大、張嶷一誑口、輒不憚梟示以謝爾等、爾等非木石、獨不思灑濯其心、以報中國乎、若前事訛傳、未有兵革、投款効順、商舶往來、交易如故、若果有嫌恨、已相讐殺、可將該島所有漳泉遺民子孫、追歛各夷劫去貨財貲送還郡、自此商舶交易仍聽往來如故、其或聽信姦徒、煽惑執恡、貪保昏迷、不共恃遠、抗拒不聽貲還、即當斷絕海舶、不得西行、仍聽諸吏兵同其家、願報讐者、一風張颿、千艘竝出、鄉音難辨、玉石俱焚、或復聽各貢市諸國二百年忠順者、許其部落驅兵合勦、即以呂宋賜為市舶提舉有司再請天怒、且及一旅僅頳釜山、播州白骨在望、能不噬臍、故茲檄諭主者施行等因去後、今據前因、除取回商民、批行該道查審明白、發令各家属領回安插外、該臣會同廵按福建監察御史湯兆京、看得呂宋原禁商民併劫去財貨、遵照傳檄悉經放還、詳閱來文、詞甚恭謹皆仰藉　皇上之寵靈得以保商民之生命、且不至煩兵費餉坐令懷德畏威實得柔遠固圉一策、即臣仰荷天語責成至意亦可少抒其萬一矣、

楊兵憲集（書）

楊寅秋


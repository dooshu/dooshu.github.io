○命薛讷等讨吐蕃诏

命彼太师，闻乎周颂，安得猛士，钦若汉图。朕怀柔百蛮，茂育万姓，绥之则教人息战，靖之则去兵不用，故獯戎是逐。前史尝载，夷狄为乱，先王和征。所以罚其浸骄，徵其即叙。朔方军垒，接太原之备胡；右地城池，控张掖之遮虏。是用诫於师旅，扬我兵威，谁其任之，肃此将命。右羽林军大将军上柱国河东郡开国公薛讷、左卫大将军上柱国太原郡开国公郭虔瓘等，既明且哲，纬武经文。登坛有大将之容，辞第有忠臣之志。或斩其爱子，扫尘而清北风，或俘其名王，却地而尽西海，故可以率如罴之勇，当非熊之寄。然则井陉之间，昔不成列，河源之路，旧多凿空，设险而张远谋，总戎而献长策，俾尔之效，在于斯举。固当歼其种落，告成于王，岂为完我甲兵，逸而待寇，而已。讷可持节充凉州镇军大总管，赤水建康河源及缘边州军并受节度，仍与郭虔瓘、张知运、杜宾客相知，共为表里，夙设方略。虔瓘可持节充朔州镇大总管，和戎大武及并州以北缘边州军并受节度，仍与张知运、甄道一相知，共为犄角，勿失权宜。讷便特於凉州住，凉州都督杨执一为副大总管；虔瓘於并州住，并州长史王晙为副大总管。宜排比兵马，精加教练，幽州有事，即令虔瓘将和戎兵马，从常山土门与甄道一计会，共讨凶逆，其同华等兵，及精骑健儿并鞍马等，依三月十五日制，仍令远探，量事续遣。








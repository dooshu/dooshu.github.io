陆游　村舍杂书

我本杞菊家，桑苎亦吾宗。

种艺日成列，喜过万户封。

今年夏雨足，不复忧螟虫。

归耕殆有相，所愿天辄从。

陆游

陆游　村舍杂书

中春农在野，蚕事亦随作。

手种临安青，可饲蚕百箔。

累累茧满簇，绎绎丝上簃。

老子虽安眠，衣帛可无怍。

陆游

陆游　村舍杂书

舍北作蔬圃，敢辞灌溉劳。

轮囷瓜瓠熟，珍爱敌豚羔。

晨餐戒厨人，全项净去毛。

虽云发客笑，亦足慰老饕。

陆游

陆游　村舍杂书

舍南种胡麻，三日幸不雨，

晨起亲按行，已见青覆土。

穷人如意少，喜色漏眉宇。

儿童勿惰偷，造物不负汝。

陆游

陆游　村舍杂书

五月新面成，六月甘瓜熟。

作麴及良时，火见金始伏。

悬知桑落後，醅面醲如粥。

再拜谢天公，无功叨美禄。

陆游

陆游　村舍杂书

折莲酿作醯，采豆治作酱。

闭历揆日时，汲井涤瓮盎。

上奉时祭须，下给春耕饷。

咨尔後之人，岁事不可旷。

陆游

陆游　村舍杂书

东山石上茶，鹰爪初脱韝，

雪落红丝磑，香动银毫瓯。

爽如闻至言，余味终日留，

不知叶家白，亦复有此不？

陆游

陆游　村舍杂书

逢人乞药栽，郁郁遂满园，

玉芝来天姥。黄精出云门。

丹茁雨後吐，绿叶风中翻。

活人吾岂能，要有此意存。

陆游

陆游　村舍杂书

我居大泽中，一舟不可无。

短篷挟两桨，疾若波中凫。

来往菰芦村，按行瓜芋区。

浮家亦可乐，何必爱吾庐。







卷215

陆游

陆游　村舍杂书

军兴尚戎衣，冠带谢褒博。

秃巾与小袖，顾影每怀怍。

及今反士服，始觉荣天爵。

出入阡陌间，终身有余乐。

陆游

陆游　村舍杂书

读书乃一癖，我亦不自知。

坐书穷至老，更欲传吾儿。

吾儿复当传，百世以为期。

君看北山公，太行尚可移。

陆游

陆游　村舍杂书

爵禄九鼎重，名义一羽轻，

人见共如此，吾道何由行？

湖山有一士，无人知姓名，

时时风月夕，遥闻清啸声。

陆游


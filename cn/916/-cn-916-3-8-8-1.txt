【答嵇康诗二首】

旦（《诗纪》作早。）发温泉庐。夕宿宣阳城。顾眄怀惆怅。言思我友生。会遇一何幸。及子遘欢情。交际虽未久。思爱发中诚。（旧抄嵇康集作思我爱发诚。）良玉须切磋。玙璠就其形。隋珠岂不曜。雕莹启光荣。与子犹兰石。坚芳互相成。庶几弘（《诗纪》作行。）古道。伐檀俟河清。不谓中离别。飘飘然远征。临舆执手诀。良诲一何精。佳言盈我耳。（旧钞嵇康集作身。）援带以自铭。唐虞旷千载。三代不我（《诗纪》作可。）并。洙泗久已往。微言谁为（《诗纪》作共。）听。曾参易箦毙。仲由结其缨。晋楚安足慕。屡空守以（旧钞嵇康集作以守。）贞。潜龙尚泥蟠。神龟隐其灵。庶保吾子言。养真以全生。东野多所患。暂往不久停。幸子无损思。逍遥以自宁。（○旧抄嵇康集一。《诗纪》十八。）双美不易居。嘉会故难常。爰自（《诗纪》作处。）憩斯土。与子遘兰芳。常愿永游集。拊翼同回翔。不悟卒永离。一别为异乡。四牡一何速。征人去（《诗纪》作告。）路长。顾步怀想像。游目屡太（旧抄嵇康集作大。）行。抚轸（《诗纪》作[□令]。）增叹息。念子安能忘。恬和为道基。老氏恶强梁。患至有身灾。荣子知所康。蟠（《诗纪》作神。）龟实可乐。明戒在刳肠。新诗何笃穆。申咏增恺忨。（《诗纪》作慨慷。）舒检诏（《诗纪》作话。）良讯。终然永厌藏。还誓必不食。复得同林（《诗纪》作故。）房。愿子荡忧虑。无以情自伤。候（《诗纪》作俟。）路忘所次。（《诗纪》作以。）聊以酬来章。（○同上）


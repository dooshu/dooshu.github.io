○授孙简等加阶级制

敕。上造出秦，中涓自汉，古所以叙武功，今所以宠文德。施恩布泽，今古同途。尔等皆道光儒业，任重藩维，才膺历试之难，德茂岁寒之操。或卿曹副贰，多推干用之方；或正殿赞阳，共许详闲之美。况桥山奉职，鹤禁来仪。既雠事往之劳。亦举优贤之典。河山在目，带砺为期。克保初终，永光胄绪。可依前件。


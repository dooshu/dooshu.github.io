至鸭栏驿上白马矶赠裴侍御





《一统志》：鸭栏矶，在岳州临湘县东十五里。吴建昌侯孙虑作斗鸭栏于此。白马矶，在岳州巴陵县境。《湖广通志》：白马矶，在岳州临湘县北十五里。



侧叠万古石，横为白马矶。乱流若电转，举棹扬珠辉。临驿卷缇幕，[一]升堂接绣衣。[二]情亲不避马，[三]为我解霜威。[四]

[一]刘公干诗：“明月照缇幕。”李善注：“缇，丹色也。”



[二]绣衣，用《汉书》绣衣直指事，见十一卷注。



[三]避马，用《后汉书》桓典事，见九卷注。



[四]御史为风霜之任，故曰霜威。






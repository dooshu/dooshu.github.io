陆游　夜过鲁墟

晡时发柯桥，申夜过鲁墟。

灯出篱落间，七世有故庐。

门低不容驷，壁坏亡遗书。

高树宿羁鸟，废沼跳惊鱼。

移船过古埭，水面涵星疏。

安得病良已，毕世浇春蔬？

陆游

陆游　夜过鲁墟

中夜过鲁墟，船底鸣细浪。

月出菱歌长，林闇绩火壮。

故居不可识，四顾但青嶂。

百年几废兴，抚事一凄怆。

士生本耕稼，时来偶卿相；

功名亦余事，所勉在素尚。

况吾多难者，久已冥得丧；

微禄行当辞，没身事幽旷。

陆游


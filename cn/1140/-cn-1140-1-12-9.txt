与王阮亭

敬启阮翁先生万福顷尚需次邪今日仕进势不得不同积薪仆家食无杖头钱安能称贷作北客乞米长安乎前後三奉手书皆辱委以文字之役仆非其人也然万万无辞理念西樵先生既骑箕他无可効万一孝友笃至亦谁如先生者忆客冬捧书夜读年谱流涕满纸比即欲属草以避兵假寓一小楼妻子稚累环集杂遝无安笔研处过此一夕便尔经年无可用自解免夏五过秦淮与蛟门舍人语及辄出年谱行箧中感痛各有书亦足见仆之未尝须臾忘也比既闻有魏叶汪三公之文日月既出无庸爝火而申命再四遂自断以冬仲必附公车诸友适寒带血恐成喀症不得不暂缓若果卜葬在明春岁底春初必当践此息壤也平生恨未到惠泉溽暑中乘金陵便舟枕漱泉上因过吴门与钝庵坐半日此君闭户着书坐无杂客其诗中不留人姓字真有名士风流人皆病钝庵狂如钝庵乃许其狂若复不狂则近道矣海内英流凋落我辈见在如晨星当路诸公既数岁不敢通问谁复齿及山中陈人者先生称说愚山不置口且以告三大君子毋乃好而忘其丑邪熊相公独言圣学於举世不言之日彷佛许平仲向谒之京邸值其请假南归彼此投刺未值益都冯公往还稍旧司农魏公则为部曹时曾被容接者也其人其文皆有浩然孤行之气不揆卑陋欲乞为先祖遗集序先祖盖理学不徒作文字观其平生见推焦澹园邹南臯诸老或亦见收於魏先生既自通以书属之张君一衡又以闻阁下知不吝齿牙助成此举耳日月渐促明年誓简应酬努力近里一着今料理先集网罗授梓者十才三四聊见一斑握笔频咳言无伦序附友人特制墨八笏伴柬


○奔蜂对

晋悼公见奔蜂属土於墉，负桑虫而之，若有言者，不胜其疑也，即召师旷以诘其事。旷对曰：“奔蜂无子，负虫而祝之。祝之不怠，故其形随之而化也。”公骇其说，旷因从而理之曰：“伊蜂也，欲虫肖己之速，是故祝之诚。夫诚之感物，虽千品万形之殊，未有不从而应之者也。诚之不达，感之不应，虽体质外均，而其心化为他类矣。吾愿以人事明之。在昔尧欲天下之治，祝舜以禅之。舜恐天下未治，祝禹以禅之。传之诚，故三姓之天下，化为一家之治也。是则尧舜非不能化其子，盖将传其祝於至公也。臣又敢以晋国事直启王心，冀王之速悟。日者曲沃桓叔恤民务德，有国之人被其祝，无几而化之。虽晨风郁林，鱼龙趋潭，不是过也。逮乎献公，纳士之谗，逐群公子，伐丽戎而嬖其女，使太子将东山之师，凉离，显以义绝，谗言卒行，见新城之酷。二公子继踵而奔亡。当是时，惧献公之毒，不啻虎狼之磨牙也。此则父化为虎狼矣。既而使兵伐蒲，又加兵於屈，视其子之居，不啻寇戎之所聚也。此则子化为寇戎矣。文公在外十九年，贤士五人之为辅。公蚤夜而祝之，故异体化为一身也。及夫齐桓妻以宗女，楚成待以诸侯，送之於秦，卒以得立。此则化於他国，不能化於父子。闻诸献公，未尝诚而祝之也。是知善祝而他类化者，奔蜂也。不祝而己子离者，献公也。君子谓公之智不如蜂，蜂犹能蕃其类。今君先有晋国，宜乎上保宗庙之基，下近百代之资，择而可化而化之，无俾奔蜂逞术於君王。”悼公曰：“小问而大获，孤之幸也。孤其念焉。”乃立其子彪为太子，而使田苏为傅。


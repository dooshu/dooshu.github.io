○对脱枷取绢判

〈祁阳县尉董则，任大理狱吏，与囚脱枷，取绢两匹。断除名。〉

刑政所存，为国之本。有伦有要，宏慎斯归；就重就轻，哀矜无失。董则事缘赃贿，断被除名，黩货於无器之时，定罪於有官之日。问既承引，断亦甘心，两缣虽则难容，双启终须审究。脱枷状非枉法，准绢不至徒年，除名虽据本条，断罪宜无覆定。永州申上，不详前任之文；刑部重寻，妙得无官之例。除名之坐，未可依前，罪不合徒，何容滥罚？


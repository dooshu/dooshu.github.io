○禁断妖讹等敕

敕：释氏汲引，本归正法；仁王护持，先去邪道。失其宗旨，般若之罪人；成其诡怪，岂涅之信士？不存惩革，遂废津梁，眷彼愚蒙，相陷坑。比有白衣长发，假托弥勒下生，因为妖讹，广集徒侣，称解禅观，妄说灾祥。或别作小经，诈云佛说；或辄畜弟子，号为和尚。多不婚娶，眩惑闾阎，触类实繁，蠹政为甚。刺史县令，职在亲人，拙於抚驭，是生奸宄。自今以後，宜严加捉搦，仍令按察使采访。如州县不能觉察，所由长官上，并量状贬降。


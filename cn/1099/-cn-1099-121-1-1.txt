○請遵祖訓以光聖德疏 【 遵祖制】

禮莫重于視朝、禁莫嚴于官衛、自古帝王之治天下、必謹視朝之節以觀示臣民、嚴官衛之防以消弭禍變、我朝　列聖、尤致謹于斯、伏覩　皇明祖訓所載有曰、朕以乾清宮為正寢、晚朝畢而入、清晨星存而出、除有疾外、平康之時、不敢怠惰、此所以畏天人而國家所由興、葢言視朝之當謹也、又曰凡帝王居安常懷警備、日夜時刻不敢怠慢、雖親如骨肉、朝夕相見、猶當警備于心、葢言宮衛之當謹也、此皆憂深思遠、制治保邦之言、聖子神孫、所當時時誦讀、守為家法者也、恭惟　皇上聰明天授政令之施、動遵　祖訓、近年以來、朝會慶賀、或至遲暮、其初葢因一時起居違和而然積習既久、遂以為常、傳之外朝將謂縱耳目之玩、極心志之樂。觀聽之間、不無惶惑、去歲以來、揀選人馬、親自校閱、其事葢因一時虜寇犯順而然、意在禦侮、實非有他、傳之天下、皆謂邊兵非宿衛之人。禁禦非操練之所。疑似之間。未免驚駭。臣等職居輔導出入禁闥雖隨事納規時有陳請、緣議論不足以發明事體、誠意不足以孚契聖心、尸素有年、愧悚無地、伏望　皇上鑒　皇祖之訓典、察臣等之愚忠、自今以後、夙興視朝、躬親祀事、乘清明之氣以裁決萬機、竭享獻之誠以昭格　九廟、仍選用方直以為待從、信任老成以為腹心。軍務操練。必於演武之所。朝夕督勵。付之將領之官。推恩左右。體悉勤勞。啟處以時。庶不有勞于聖體關防既謹。亦可盡釋於羣疑。將見聖德日新。天心悅豫、神人胥慶、和氣致祥、　宗社萬萬年無疆之休、端在此矣、


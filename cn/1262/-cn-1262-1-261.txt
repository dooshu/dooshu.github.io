刘总宪宗周：

山阴刘念台先生，起左都御史，先驰疏历指时事之失，内及逃将封爵，贵阳及刘泽清忌之。盖泽清自临清南遁，谓中其隐。各疏攻先生，泽清疏并列左良玉、黄得功、刘良佐、高杰名，请加以重僇，实各镇不知也。高杰闻之骇曰：「吾武人，乃预朝事乎！」得功上章自辨不预，贵阳匿其奏。先生前削籍，故疏称「草莽臣」，入京不携冠服，借以赴任，士民鼓舞称快。群珰亦曰：「刘先生君子也，恐不得久耳。」果即引告。




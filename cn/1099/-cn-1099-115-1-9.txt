○為處置招募土兵事疏 【 處置土著】

該本部題、看得往年達賊、河開之後、俱各出套即今虜情非常、事勢難料若果在套潛住、未免肆意侵掠、為患不巳、陜西一帶、合用軍馬、除本省三邊之外、別處客兵、决難輕動、况彼處土人。生長邊方。材力勇勁便於戰鬪。若欲鼓舞用命。必須激之以利。故云重賞之下。必有勇夫。合無本部於太僕寺寄收。馬價銀內借支五萬兩。差官賫送陜西。聽都御史楊一清支用。或隨勢給賞得用官軍。或懸利招募本處土人。凡可以激勵各項之人。使之殺賊以取功利者。悉聽從宜處置、竊照近日虜勢驕橫、大非昔比。今雖出套過河至冬難保不來侵擾。犬羊結聚。動稱數萬。我軍寡少。以一當十。不敷征戰。若欲遠請京兵。委的徒勞無益本鎮各路兵馬。雖可調用。然虜賊倏來忽去。亦多緩不及事。惟招集鄉兵。隨處可備調發。臣奉命經畧陜西、邊務、曾經劄仰各兵備官、曉諭土著之人、有膂力膽氣者、報名在官、自備弓弩器械、遇賊入境搶掠。隨便于崖窯堡洞阨塞路口埋伏邀擊。後大虜擁眾內侵。原招土人斬獲首級報官。雖止八顆。其在山射擊死傷達賊實多。俱被鉤馱殘毀賊眾擡營遄歸。不敢久住。未必不由於此。但所招止就各居住堡洞防禦邀截。其報効隨軍殺賊。人多不肯應募。盖因節年軍舍抽選。既無遺力。土人招集。又多失信。以此人不樂從。今雖兵部題有　欽依事例、著為陞賞條格、然其間事情、猶有當酌處者、臣有所見、不敢自隱其愚、謹用條陳于後、

計開

一順土民之情、據平凉府固原州固原里鎮戎所迤北李旺堡居住土民李讓、狀告弘治十四年、蒙陜西鎮廵等招諭各邊軍民舍餘人等、殺賊有功、一體陞賞、若係一家三人、斬獲首級二三顆、願併功陞授一人者准令併功。至千戶而止等因。比有侄孫李聰、同讓并侄李通等兄弟親族、應例自備鞍馬報効、達賊入境搶掠、讓同侄孫等跟隨管隊土官百戶楊洪、哨至地名哲思口、遇賊追至西山掌、對敵就陣、斬獲首級三顆、又隨楊洪前去紅溝卜兒古山、與賊對敵、就陣斬獲首級一顆、本月二十四日、大賊擁、眾深入平涼搶掠、讓同李聰等跟隨楊洪、追至印子山、與賊對敵、又斬賊首二顆、後蒙將讓陞小旗一名、李聰一人、二次首級二顆、陞小旗二名、俱注臨洮衞中所陣亡絕嗣李凉州、陞小旗一名、注蘭州衞後所、備行固原州依文前去原定衞所著役、切思讓等援例報効、斬獲賊級、今蒙陞授前役、但使一家親族。遠當旗役。拋棄父母家業。離徙鄉井。永編戶籍。名雖旗役實為邊軍。求榮反辱。人情不堪。乞賜轉達照例併功。實為便益。臣看得李讓等、俱係固原土民奉例糾率親屬、自備鞍馬軍器、為官軍鄉導、奮勇殺賊、並無關支粮賞、李讓斬獲首級一顆、李聰二次為首、斬獲首級二顆、李凉州陣亡、造冊論功、將李讓陞小旗一名、李聰一人陞小旗二名、俱註臨洮衞、李凉州陞小旗一名、註蘭州衞、緣臨洮蘭州。俱相離固原七八百里之程。名雖為陞。實則拋離骨肉。遺弃產業。致令含冤吞聲皆謂以功獲罪無故遷發。土民灰心。以前事為鑒戒。緣此等土民強悍善鬪。與虜相等。加以血屬田產所在。策勵有道便肯盡其心力必能殺賊成功若不俯狥改圖。將來非惟不得其力。且恐遂失其心。審得李讓年老、李凉州絕嗣、情願併功李聰、合無查照原行事例、將李讓一門首級四顆、俱併與李聰、量授一職就便約束本堡土人。遇有虜賊侵犯。率領殺賊。仍乞申明著為定例。今後官舍軍民父子兄弟協力報効者。准令併功至千戶而止。土民應陞官旗職役者。俱填註本處附近衞所。部覆准改注本衞所不准并功陞級如此。彼上思補報國恩。下思保全家業。勇氣自倍。庶幾隨地寓兵。不假別處調遣矣。

一處失額之地、據整飭環慶兵備副使燕忠、呈為清查失額官地、招募土人報効殺賊事、照得慶陽地方。延袤千里。密邇延寧二鎮。邊境軍馬數少。委的防守不敷。西陽三川一帶。生畜繁殖。恐為賊所窺伺。環慶守備官相離地遠。應援不及。應合就彼增兵操守。今據告人萬爵所訐安化縣長掌等處地方、及西陽三川中山一帶閒田萬頃。多被住人開墾占種為業。不曾升科納粮。臣嘗推求其故。　國初開設陜西苑馬寺靈武監。所轄清平萬安慶陽安邊四苑。俱在慶陽府安化縣環慶地方。慶陽苑即今西陽三川之地。安邊苑即今安邊定邊等營之地。後將靈武監清平萬安二苑徙置平凉地方。革去慶陽安邊二苑而其草塲故地猶在官司失於稽考處分土人因而占據為業。因循至今。不曾改正。怨爭讐訐。訟獄屢興。緣此地各人種牧年久。俯仰所繫。一旦清而革之。則彼遂為失業之人。置之不問。則天下未有無粮之地。欲依法照頃增粮承種。則地有肥磽。歲有豐凶。粮額一定。恐貽邊民將來之害。若依副使燕忠所據招募土人。給地籍名。使之報効。以見種之田土守見住之地方官得可用之人民無失業之苦。人情事體。委的穩便。近准兵部咨、該兵科、都給事中艾洪等建言、要將沿邊地土丈量的確。頃畝。招軍給地。授為恒產。免納子粒。使其安心應役。其意正與此同。除仍行副使燕忠委官清查丈量外、合無將前項長掌地方、及西陽三川中山一帶舊監苑草塲、見種拋荒無粮田地、就于彼中住居軍民舍餘人等戶內。各招募膂力過人。熟閑騎射者。開報在官。酌量戶丁多寡。田土肥磽。從寬給撥。聽其種牧為業。勿拘一定頃畝。願騎馬者倍之。永不徵納子粒。招定之人。編成隊伍。選委謹慎守法官員管領約束。弓矢軍器。令其自置。官為量給盔甲。閒暇之時。操習武藝。遇冬就在附近槐安堡等處。與慶陽衞選操軍餘。相兼上班防守。給與口粮。二月以後。即放歸農。並不別項調遣如遇達賊侵犯。斬獲首級。照例陞賞。仍將招集過報効土兵姓名年甲、并給撥過田上數目、造冊繳部查考、亦充實邊伍之一策也。

部覆從長依擬行

一廣募軍之途、兵部奏行招募事例明白詳盡、雖有榜文揭示、但邊方村野土著、軍民字且不識、意何由解、必得能言曉事之人開諭。庶幾人心樂從。查得遄時招募多委軍官。非獨為途不廣。未能盡收。且恐立心不一。因而作弊。近據慶陽衞聽選監生王經、呈要率領宗人、自備鞍馬、出力報効、倡引鄉民、招募土人以備操守等情、已經委用去後、緣西人素尚氣節。豪傑之士。恐不獨王經一人。合無通行各該邊方出榜曉諭、不拘軍民職官、見任致仕、監生生員省祭官義官人等、有能招集隨軍報効。領馬殺賊。及著伍食粮人至一隊者。官給賞銀三十兩。二隊三隊。逓加至四隊。部覆招募二百名以上照遼東奏准事例賞綵叚四表裏不准陞除二百名以上具奏論功。軍民職官。各陞一級。軍職至都指揮僉事。文職至五品為止。納粟軍官。亦照原職加陞一級。閑住文職或不陞官。給與應得誥勑。致仕官止照數給賞。仍進階一級。監生省祭官。就送吏部。入選。生員起送入監。義官與正七品散官。原係七品散官者。進階一級。俱先將招過軍人貫址相貌、造冊連人送兵備官、無兵備處送廵守官試騐、果係精壯得用。發伍食粮收操。方纔給賞論功。廵撫廵按、仍要閱視稽攷、若有將老弱不堪之人、妄報抵數、查出追奪陞賞、前後事情、比與納粟倖進不同、納粟陞官、富者獲利、所得甚少、而所損已多、以招募一事觀人才亦可十得八九矣若能招集鄉兵至二百名之上其人决非昏闇齷齪者使之居官臨民必有可觀

一溥賞軍之典、兵部奏行事例、各路土著軍民舍餘人等、有能奮義設謀、斬獲賊首一顆、隨即賞銀三十兩、願陞者給與冠帶、名為義勇、永免本身差徭、此例似專為招諭土著之人而設其見在征操備禦官軍及調來客兵。不曾該載。意以官軍陞賞。自有常格。朝廷終歲養軍。正為緩急之用。比與土人素無粮賞者不同。但鋒?之下。與死為鄰。欲作其輕生之氣。必以重利激之。况常人之情。見利則趨。以速為貴。今之論功行賞。往復覈勘。動經一二年之上。軍賞貴速先賢多巳論之夫决死生於斯須之間。而要功利于歲月之遠斯固常情之所難也。臣觀各邊自總旗而上。利于得陞。若軍人陞小旗。小旗陞總旗。殊不以為意。樂□不樂陞此軍人之常情邊軍艱難萬狀。俯仰不能聊生者十常八九。雖冒死獲功有以數十兩之銀啗之則忻然而?之矣故殺賊多係旗軍。而陞賞輒歸官舍。買功賣功之弊。雖有嚴禁。而卒莫能禁者。職此之由。使彼自得厚賞孰肯舍固有之利以犯必禁之法哉。且虜人所以能死其眾者。正以各利其利。故其來也不勸。其喪也不悔。中國之兵異於是。近日言官建白。或有以毋拘買賣功次為言意盖有見於此。臣請自今以後。達賊入境。除職官外。一應操守征哨及調來客兵。不問旗軍軍餘舍餘招募土兵民壯義勇等項。有能斬獲賊首一顆。驗係真正達賊。為首者隨即賞銀三十兩。生擒達賊一人者賞銀五十兩。為從者各量加賞勞籍名記功。仍照例造冊奏　請擬陞。奪獲達馬夷器。就給有功之人。奪回被鹵牛羊等物。以四分充賞。無主識認者。盡行給賞。如先巳受賞。以後查勘得不係親斬首級。照數追奪。仍問擬應得罪名。如此既可鼓士卒立功之勇又可杜官豪買功之弊。且斬首級一顆。賞銀三十兩。以百顆計之。賞銀三千兩。千顆計之。賞銀三萬兩。數十年來。所獲賊級至百顆以上者、能幾何哉。若能成此大功。使虜人遭挫。知所畏憚。則亦何惜此重賞。使三軍不利於殺賊。虜志益驕。用兵無虛日。所費豈止億萬而已。

部覆官軍斬一級者、賞銀十兩、生擒一人者、賞銀二十兩、

皇明經世文編卷之一百十五終








续集卷四十六

钦定四库全书

东里续集卷四十六　　　明　杨士奇　撰哀辞　祭文　祝文

彭百链哀辞【有序】

宣德五年上悯江西之民困於奸吏豪民渔敓无厌也用玺书遣使廵视除凶去弊以安善良使者以朝廷所建设县之老人周悉民隐所至事必咨之而惟其言之听不疑然是时老人非皆出於推择善不善相半不善者把持譁讦为能事其善者亦且敛手避之而县长吏鲜不受制於是奸豪吏民闻使者来惴惴惧旦夕且死暮夜走跽老人投重贿哀叩求活既内贿曰吾庇汝汝谨毋忘我而凡所对使者言某是某非非尽出於公矣盖所在皆然使者至泰和留旬浃治事竟将行矣时监察御史彭百链侍亲家居亲丧有事於外适暮风雨大作驰骑过快阁下使者时坐阁上仓卒不及下避径驰去使者遥望见之遣问知百链也明旦使者去之万安龙泉还止庐陵会有按察司官来闻使者言百链驰马不下遂趋泰和召县之衆老人索百链居乡所作愆过咸对无之索再三衆老人对如初惟一老於百链素有憾貌欲有言乃悉出衆老之无言者而留欲言者导之言遂掇拾其尝买妾及田四事而其?妄者谓挟制县官放免百夫长温彦琮得白金三十两遂令书状乃复进衆老之无言者出状而掩其前之半以後半空纸俾联书姓名为据盖衆老实未知状所言何事也按察司官遂令衆老以夜伺百链而执之然犹未有固必意密戒云如其他出即止勿执亦勿泄言适百链治丧事出外一二老人欲得按察司官意躬率百余人夜走数十里外踪迹掩执之百链平素负气义侃侃悯穷嫉邪遇事直发靡所顾避虽退处乡?不变以是滋召怨其居乡时朝廷造海舟令民夫采桅木泰和当出三百夫以富民三人充百夫长率行传着已定县时惟丞治事孱弱不能制下奸人及吏胥谋苟利盗出县帖复追乡二百八十人皆为百夫长期一人得白金十数两免之於是六乡讙然大扰温彦琮者百链姻家素窭甚预焉计无措走告百链百链入县庭索其牍閲之其所追二百八十人不具按检乃言於丞丞实未尝知也遂悉罢二百八十人不追扰者以定皆德百链而奸人邪计不行愈益侧目之矣百链既被执至庭下得覩老人所具事状曰果如老人言宜有告者今既无告者请及老人面对就死不恨不听遂械系送诣使者转送京师凡使者所送诣京师非死罪皆发戍远边独百链适遇寛恤之令得内米赎罪罢其御史而命吏部改授官未及以疾卒百链由进士为御史其文学皆有所自得非寻常之为进士者可及其仕必欲行所学不肯媕婀玩愒其所历两淮江浙广东皆有政绩见於其人称道思慕未已也而间居无事乃遭罹若此岂其命欤然而独沾寛恤之令将改授官矣无几竟卒信其命乎自百链被执泰和之人无贵贱贤愚来京师道其事者凡数十人如出一口故卒之日京师缙绅君子皆伤悼枉之古之人有言盖棺论定百链庶几可以无愧杨氏於百链累世姻娅虽百链为人素於余不相合然不合者一人之私也所谓伤悼枉之者衆人之公也君子不以私废公故为述其得罪之由为哀辞使其家刻诸墓盖曰屈於前尚可信於後也其行之见於墓铭者此不复出哀辞曰百里之民有耆有耄用其惇厚率民于道亦资正言禆辅邑里逝者何臧来者而否邑有视听蔽其明聪衡从肆厉为下斧斨狸以牧鶵狼以牧豚谁实使之於乎匪仁谁实听之漫不加省恶者脱罟善者坠穽直者群忿邪者衆说柔者以全刚者以折嗟世之人莫非命焉憎爱废举彼胡能然惟命之然成是邂逅誉毁得丧奚彼之诟嗟嗟百链命也柰何宵人之怡君子之嗟

朱文真哀辞【有序】

赠中书舍人朱君文真初家萧山之西陵幼孤暨长遭兵乱奉母携弟妹走杭之海寜遂家焉以孝友见重於闾里海寜之故家汤思贤之妻以女而纳赘壻焉文真性资淳实务义耻言利不治生产而笃於教子尝谕之曰惟诗书可以殖家他不足恃也吾不幸少遭乱离失学若生际治平而不勉可乎年六十有四卒配汤氏有淑德其妻道母道皆可称後文真之卄二年亦卒年七十有四後五年子祚以文学起家为中书舍人又四年用祚贵制赠文真徵仕郎中书舍人汤氏孺人祚今陞翰林修撰恸父母之不逮禄养也求余为辞以泄其哀余悯其情为之辞曰

璞韫于山兮卉木承其辉润士隐于下兮德善昭其誉闻猗嗟文真兮存隐而没扬其隐几时兮其扬则长怀养兮而无已爰作斯辞兮慰其哀子

礼部尚书张公哀辞【有序】

吾友邢台张公讳瑛字子玉由学官擢给事中是时宣宗皇帝初出阁太宗皇帝命吏部选近臣行止端慎语音明正者以侍讲读尚书蹇公举公上召见喜遂命入侍讲说详明辰入申退恭勤不懈有常度宣宗皇帝正储位陞春坊左中允礼遇益加上既嗣大位进左谕德寻改司经局洗马遂陞礼部侍郎兼华盖殿大学士参预密务宠赉特厚岁余陞礼部尚书仍兼大学士修两朝实录与充总裁车驾巡边特命重臣守北京公预焉无几改南京礼部尚书屡有建白多见听纳尝入朝以侍从旧臣顾问再三深荷褒锡未几宫车晏驾遂还南京又明年公以疾不起春秋六十有二公为人寛厚夷坦虽位高禄丰不见崕?与人交乐易上或有所顾问能别是非以正对於公务不避劳勩於乎惜哉其子祥来求墓道之碑适余病不能乃属祥改求已而余病稍间念不可於公终默盖公为给事时於南京居相隣时相往还宣德中在馆阁实同职任忍以衰病而忘老友遂为辞以哀之辞曰

於乎张公内夷外丰发轫逢掖爰奋显庸初正皋比遂进螭陛帝命是纪敬恭劼毖龙潜未跃养德聚学简儒命贤入侍讲读权舆属公公秉厥诚厥後烝烝随龙以升桂芳词垣以翔以骞遂参宥密遂兼代言遂陟宗伯厚禄崇秩朂厉报施敢遑暇逸黼扆所咨弗迕弗随正直之持罔有疾疵公於为臣克勤克慎公於处友不易厥信於乎张公於我孔厚昔也隣比今也寮友暌离几何而遽长终述辞写哀於乎张公

施修撰哀辞

正统四年三月上临轩策士其第一人赐进士及第授翰林修撰苏之吴县施盘也余时归江西得廷试录閲之良喜盖非独为施氏吾友侍郎周君恂如之廵抚三吴也作意兴学初吴县学舍隘陋且弊周君择胜从而新之小人不怿者造诬谤之周君如罔闻且益选民俊秀充子弟员其中而盘与焉至是亦为吴学与周君喜也无几余北还道淮安盘父遵道棹小舟迓余虽初识之而重其有子也执其手贺之遵道曰非走之能父也十数年前携盘客山阳依罗氏以居罗之老长曰文振特爱盘如子育之教之又求儒师授之经凡朝夕寒暑事师礼皆出罗氏既冠以归吴侍郎君於罗故尝知盘之为所爱也亦爱之遂得入学所以致盘有今日实文振之德言既文振来迓亦於吾故也余为举遵道之言文振曰盘令质夙成固施氏有先德铎何预力余窃叹遵道之弗昧人德文振之不居其功非皆君子人乎余既至北京日与盘处盘字宗铭濯濯乎其资也秩秩乎其仪也坦坦乎其存也孜孜乎其学也颛颛乎其於职务也旦暮率在公其志端且鋭而於余久益亲余固远大望之一日得寒疾同官悉往视之则医已投补剂不胜困矣衆更为求他医两医欲下之一医持不可宗铭拒不听竟从下者既下之又明日竟卒五月廿六日也年二十有四无子同官相率出赙归其丧而始终经纪丧事者编修徐瑾行人吴惠嗟乎宗铭之不幸非命也夫不然何以其临絶所遇之屡左也余故为之辞哀之辞曰

其禀之良兮其履之庄兮既奋以升兮噫桂林之英兮含辉而杨馨兮何霜霰之奄零兮噫气清其弗长兮抑谋夫之匪臧兮固定命非人之所能兮噫

孙曰俭哀辞

丰城孙曰俭翰林编修竹轩先生之第四子也先生有五丈夫子皆修於文行长者守桑梓而四子皆出仕仕者余皆识之而冣後识曰俭温温乎崐冈之片玉也濯濯乎桂林之一枝也时举县学训导命未下遽闻卒於其兄曰恭之官舍余甚悼惜之及见曰恭所为志墓之文及哭弟之诗辞纒绵悲怆不忍读也故亦作辞哀之辞曰

抱清淑兮秉义仁服亷洁兮被綉文?与矩兮是循车始驾兮遽仆轮嗟乎哀哉兮理其可询

陈智仲哀辞

余读亡友胡文穆公所为天台陈智仲甫墓志盖作而叹曰士不幸有所抱负而遭时孔棘不得以效诸用或虽用而不尽其长卒至郁郁乾没者固自其命其亦可以为世道惜也欤如陈智仲甫其才与其所志岂常流者哉然才及展其分寸而遽退伏以至於老死则吾所为惜之者要不独以为智仲甫也智仲甫讳好智其曾大父大父皆已仕智仲甫资貌魁梧有胆略读书通大义而刚毅亷明不挠於势利元季寇盗充斥江淛帅府闻其才辟为绍兴长乐廵检察捕有方略盗无敢入其境者而境内之羣不逞皆奔走敛避不复见踪迹积功至防御义兵万户府副万户其志固将有所见于世也而元政日益紊遂去归养其亲不复有仕宦意智仲甫居家笃孝行於族姻乡里周恩义穷乏者振恤之寒馁者衣食之贫不能嫁娶死不能敛葬者皆资给之尝有五虎为患里中衆莫敢婴者智仲甫亲出尽杀之里大旱衆祷不应智仲甫躬祷之辄应虽其洁身以去而惓惓不忘及民如此是岂果於独善自足者欤於乎使士皆果於独善自足世亦何所望乎士哉智仲甫年七十卒其子宗渊今为中书舍人又欲见之吾文吾固已悼夫智仲甫之命矣於是为辞以哀之辞曰

洋洋川流其沃千里兮淳滀为渊爰润及涘兮君子之德凡惟厥施兮施有弗闳匪余攸志兮嗟智仲甫德施无已兮命之弗犹匪余攸悔兮

祭文

祭王学士文

维永乐五年岁次丁亥六月癸未朔越十又九日辛丑具官某谨以清酌庶羞致祭於翰林侍读学士耐轩先生王公之灵而言曰夫死生之恒理世曷尝以深悲何先生之云殁纷怆怳而恻凄振教铎於贤关掌帝制於彤闱盛眷赉之光辉蔼声誉而四驰竟逍遥以全归其奚憾之有遗惟衆人之顒望情有系而难排曰安贞而有常执耿介而不移居素澹以自适养冲和以怡怡畜记览於前闻亦浩博而无涯矧冲牙与珩琚锵雅咏之协谐兹遽往而不旋斯衆怀之依依某托寮好之孔厚复居室之相比怅遗言之在耳杳容色其莫窥睇锡山之崔崔戒明发乎灵輀薄陈殽而荐酒哀永诀於今兹尚飨

祭之宜侄文

於乎吾侄遽止於斯邪诚已所自致邪抑命之所为耶於乎汝生当太平之世长际文明之运振声华於高科遂游从於词苑日食大官究览石渠使尔益进所未至将方驾乎古人者皇上隆恩盛德将玉成於汝岂有涯哉吾与汝父皆自幼失怙孤困贫苦以遂立身汝父壮而生尔尔甫数岁淳厚端慧粹然不凡吾兄弟深用喜幸以谓嗣世业立门户者其将在尔尔之父母昼夜劳瘁励尔学问所以教爱愿望於汝者岂有穷哉汝今止此上负圣君下负父母於乎哀哉命也柰何吾诸侄惟尔?长笃学务义惟尔?良吾客京师越踰一纪朝夕赖汝左右慰藉汝视我如父吾亦视汝如子相亲之日共期永久何意数夕遽隔幽明於乎哀哉果曷至此吾常自考身後之事有赖者汝乃今汝以身後遗我於乎命也吾复奚望在吾於汝情恸无已汝父汝母暮年衰病远隔二千里外朝夕思汝欲见不获闻汝之卒恸当柰何於乎哀哉汝弟鵷以汝丧及汝妻子归故乡明日启行吾奠一觞与汝长别再见之期其惟梦寐於乎哀哉尚飨

祭兵部金尚书文

於乎公生际国家景运之兴晚遇圣明之主列六卿之位跻二品之秩总夏官之政务兼春官之辅弼委任之重恩宠之隆可谓极矣而春秋六十有三溘焉令终士生如公盖超然特出者也然公既没世而人思之不能忘者岂非其躬行之善着在人心非一朝一夕乎公之事上至诚悃愊职所当为鞠躬尽力惓惓丹衷未报恩德至於临没感荷益切公之存心惇厚平直襟怀坦然洞逹明白公之於人寛恕隐恻恒务利济不宿怨隙所存所施如此故不间贵贱闻公之逝皆错谔怆怳不能自释而况同朝有年相知之深相好之密其不痛心衋焉者乎於乎哀哉永絶来觌过公之故居酹公之灵席公乎有知鉴我中戚尚飨

祭梁用行典籍文

惟灵有才有行士林老成遭遇圣明晚登侍近抱刚毅之气持博雅之论锵璆琳之词振锺王之笔展乎翰苑之华也比当三考言诣北京曾日月之几时溘飘风而长逝某等叨同寮寀交好有年瞻对灵筵奠此盃醑於乎畴昔之日尊俎谈咏风流醖藉恍兮如梦伤心可言灵其有知鉴此哀愫尚飨

祭金尚书文

维永乐十四年岁次丙申正月甲午朔越二十有九日壬戌具官某等谨以柔毛刚鬛清酌之仪致祭於故兵部尚书兼詹事府詹事金公之灵於乎公为国之重臣缙绅之领率方踰耆指使之年曷奄然遽没也公於事上恭勤小心终始一致恳恳慎密也公辅储君孜孜尽诚知无不言言无不见悦也公之存心寛厚恻隐惓惓济物也公之临事度义而行柔不茹而刚不屈也公之胸襟坦夷平直无有町畦表里洞逹也所存诸心施诸事如此故无间贵贱皆闻讣而惊怛也况某等素同事而相契讵不心伤而恸切也瞻对灵筵幽明永诀跽荐一觞中焉惙惙也尚飨

祭畦乐先生文

维永乐九年岁次辛卯九月己未朔越三日辛酉姻家生奉直大夫左春坊左谕德兼翰林侍讲杨士奇谨遣侄弼以清酌蔬菓之仪致祭於故畦乐先生梁公尊丈之灵於乎族姻老成凋丧殆空猗惟先生岁寒松栢乡邦文献逝者如许猗惟先生灵光在鲁丱角从游童子请益融蒸披拂和风丽日六义有作鸣玉锵金童子何知谓得我心凡厥有作倾倒惠告谓我小子庶几可斆提携引掖期我深至驽蹇弗良惭负公意我仕於京寒暑十迁及公冢嗣玉署同官公来就养苍顔白首欢言从嬉谓昔未有无几暌违惠问屡下孰知一旦忽堕凶讣我闻初惊怀疑恍惚孰知竟然哀哉永诀於乎先生忠厚端洁博学笃行民之蓍龟士之凖绳家食于于岂曰在下有子奋庸道施丕着於乎先生玉藴山辉珠潜川媚乡有令德光昭当世指南不作冥行安之贤哲云谢後生何师我於先生匪直斯哀世好之故俾承方来孰知先生遽此终古缄辞致哀以奠盃醑尚飨

祭陈孟京文

於乎自我外祖暨我舅氏晦迹韬光修德累行以至於今日则夫掇高科都重禄享寿考者固於理之宜然匪自命而可必何在於己者可以勉而至而出於天者不可以强而得既登荣於进士曾未几而遽没岂理固有所难忱而命亦何可以诘耶於乎禄弗疗贫年始踰壮渺乡园於千里载灵輀以南上泣妻子於修途恸老母兮在望行道者所惨目而酸鼻相知者孰不呜咽而悲怆也惟我先母实尔之姑母氏之故亲好孔孚比来京师益笃弗渝靡愆弗绳靡箴弗俞所期远至岂直斯须我縻於公暌离几许孰知此别遽隔终古病不往视行不出祖兄弟孔怀摧裂心腑缄辞致奠泪下如雨於乎哀哉尚飨

祭罗文

维永乐十二年岁次甲午五月癸酉朔越四日丙子乡贡进士罗仲弁以疾卒於京师其执友杨某属病不能吊哭而仲弁之柩将归葬故乡以廿一日癸巳启行先日特遣外甥康荣以清酌庶羞之仪祭之而哀以文曰於乎仲弁其学将以掇科而致身其智将以审机而周物其才将以济当世之务其年曷未壮而遽阏於乎仲弁子之命耶其非命耶子翘然而秀出也孰不望其凌青云而翺翔庶有立乎明时兹发轫其伊迩奄长往而不来又孰不嗟惜而伤悲哉於乎仲弁父母六十而哭长子子生五年而哭慈父老者呜呜幼者呱呱盖行道所不忍矧乡?而亲交者乎子来京师谓余执友往还契好逾久逾厚云何一疾遽尔不救余病闻讣痛心疾首子丧今归弗遑送柩缄词致诚奠此盃酒於乎哀哉尚飨

祭杨长史齐庵文

维宣德元年岁次丙午二月乙丑朔十有八日壬午少傅兵部尚书兼华盖殿大学士宗人士奇以清酌庶羞致祭於长史民服宗长之灵曰於乎民服违濶几日一疾弗治遽焉永诀死生恒理逹者忘情而独於子悲愤填膺子学与文子志与材丹穴五采桂林一枝素履贞操氷清玉洁虽试弗闳中道摧折贪婪浊秽彼何人斯或富而贵而臻耄期於乎顔跖从古则有命之使然理胡可究於乎贤才治世之资凡人恸子夫岂为私矧我与子宗族之故声气实同相好有素於乎已矣来觌无期杳乎冥冥曷知我悲尚飨

祭马修撰文

於乎彦声不见几日遽尔永逝耶余病家居而闻子病曾不信宿子之讣至矣人生而成也何其难及其亡也又何易耶於乎彦声君子观人举其大而弃其细论其内而略其外子之所存惇信重义秉执惟固莫之或敓子之所言心无背异凡是与非表里一致子於当行奋罔疑畏不虞害伤岂惮劳勩直道而行惟已之志若遗外弗饬力俭以制虽或者不足於其细而知者谓不累其大矧贤科之选尝冠於群伦词苑之华多历於年岁於乎彦声孰不有死子虽死其何嘅余昔与子寮寀相契每乐咏古人之言真顔色而好心事如何死别奄及于是泣奠此觞悲惜无既尚飨

祭宗侄孙振文

维宣德四年岁次己酉十月廿八日辛丑东里居士之族侄孙振为其家不能忍事而与乡人竞讼累振客死於京居士闻而深悲之盖悲非振所自致也遣家人往助棺敛毕十一月初七日己酉以庶羞牲醴祭之而言曰於乎振乎汝诚可愍汝本安静心无嶮巇汝弟不臧累汝至此亦汝之命夫复何言其安汝魂往归故土奠汝此酒於乎哀哉尚飨

代英国公张辅祭彭士扬文

维宣德六年岁次辛亥正月丙寅朔某日某甲子具官某闻彭士扬先生卒於乡遂为位於先生之故居祭以清酌庶羞泣而言曰於乎士扬有德有材有文有学其在儒林崐山良璞昔奉朝命来为塾宾相见如故相与弥真万里南交屡偕于迈书记所托笃勤弗懈士扬有言必罄乃诚相益相好二十周星士扬蒙恩擢官太学曾不几时疾疢为虐赐告南还送行顇止别未及期讣音堕矣追惟契谊历历平昔长往不旋寜不伤衋故宇不易灵兮归哉其鉴予诚歆此一巵尚飨

祭表兄持志文

维宣德六年岁次辛亥七月癸亥朔越六日己巳具官某遣长男某具清酌庶羞致祭表兄持志先生之灵言曰於乎昔我先公同产四人不幸先公蚤见弃背我生朞月何怙何知惟伯与姑爱我恤我伯父继逝仲姑亦没伯姑?寿皓首康寜善诲谆谆饬励于肖惟兄与我实共承之曾不几年伯姑又没姑子惟兄舅子惟我暮年万里迹远心亲如何一朝兄讣忽堕至亲之故曷胜其哀兄处山林安真乐善恬澹萧散荣辱两忘弟愚不肖窃时宠禄毫分靡补忧惕日深恒怀乞身侍兄终老兄不少待而遽弃子於乎哀哉抱憾何及缄词致奠用写中情尚飨

祭兵部许尚书文

於乎许公发身儒科历事三圣爰自螭陛陞佐鸿胪遂贰司空积有年岁孜孜奉职恭勤小心远而南交近而乡国秉轺宣德劳绩孔多简在上心进大司马命书之下舆论翕归夏官得贤邦政攸系如何踰岁奄告长终於乎许公坦易之资和厚之度闓疏练逹有让有容爱公重公在人无间矧於余辈相与尤亲交好之情僚属之义遽成永诀岂胜伤悲瞻对灵筵奠此盃醑追惟平昔於乎哀哉灵其有知鉴此中恳尚飨

祭封少保黄思恭文

维公德性端和操履诚笃韫蓄弗施如玉在椟有伟令子遭时奋庸历事累朝褒封及公孤卿之秩殿学之职公实兼之宠荣隆极一品之禄望百之年玉带锦衣白石清泉令子归侍辉光桑梓天下顒瞻荣公父子一咲全归焜煌天恩俯仰千载如公几人某等昔於令子尝同寮寀公朝南京屡亲手裁自时暌违十年於今引领东瓯恒劳我心讣音遽来哀哉终古缄辞致奠陨涕如雨尚飨

祭王行敏文

於乎乡邦近俗益靡少不事长而悖慢弗恭富不恤贫而贪噬无已凡耆艾之尊道德之师坐视恬漠嘿无一辞仁欤义欤胡寜忍兹於乎稼轩仁者之勇今而云亡寜不一恸稼轩之言理自心出惟正是好惟邪是嫉不以私比不为势屈仗义持公径情直发乡有稼轩尚畏公义自今则无薄俗则肆稼轩之行有孝有弟稼轩之才足与为治而寜韬卷弗奋以仕兰塘之幽有田有庐诗书与居耕耨为徒不涉荣辱岂识忧虞春秋六十翛然全归在世无怍没奚憾为某等契好素深暌离则久闻讣惊怆永絶来觏寓辞致哀奠此杯酒尚飨

祭王原采文

维正统六年岁在辛酉九月甲午朔越十有六日己酉庐陵杨士奇敬遣清酌庶羞致祭於故翰林修撰静学先生王公原采之墓於乎先生之学圣贤是师先生之行纲常允持先生之心金石其贞先生之志霜雪其明浩然归全乘云翩翩我怀先生崇山长川桐川之藏既固且深遥致觞奠神乎其歆

祭兄嫂康孺人文

维年月日某甲子具官某谨遣长子稷以柔毛刚鬛清酌之仪致祭於从兄嫂康氏孺人之灵而言曰呜呼孺人之贤有德有仪自归吾兄雍睦以只事长字幼外内咸宜惟兄与嫂植家艰劬爰始来居理荒薙芜有田有庐化瘠为腴子孙暨曾一堂欢聚吾兄春秋八十有五孺人今同诸福皆具呜呼我母谢世兄与嫂尊兄之笃我贫贱弟昆兄亡仰嫂如兄之存自我别家历四十春比岁始归归仅四旬拜违三岁讣音遽闻呜呼兄嫂俱逝家无老长往事畴训後生何仰寄奠此觞庶其来飨

代老妻祭梁学录妻严氏文

维年月日夫人郭氏特遣侄罗昇男杨导以清酌庶羞致祭於孺人严氏顒娘之灵曰呜呼孺人馆阁校勘之裔国子学正之孙亲藩纪善之冢妇学录叔庄之令嫔资禀之淑蹈履之循隆孝敬於下堂敦雍睦於族姻谓宜永龄福祉尚殷何其就禄桥门甫及一旬溘焉婴疾遂殒厥身梁严暨杨累叶故亲方幸兹之来集曷幽明之遽分闻讣惊愕感悼酸辛陈词致奠闻乎不闻呜呼尚飨

祝文

告先师心吾先生文

维年月日门人外从孙具官杨士奇谨遣外侄孙陈清昭告於先师外伯祖心吾先生母舅孔硕先生及弟孟洁庶吉士曰士奇不天幼罹孤苦仰赖先生恩训庶用有成中心藏之没齿不昧侄年尝许以女某妻长孙昱深契所愿而年蚤世未及定盟陈杨婚姻连续累代矧在师门又重母党百年之好敢忘敬承爰循年志盟定今日伏惟明灵俯鉴佑之谨告

告先祠文

维永乐十年岁次壬辰四月乙卯朔越六日庚申孝孙具官某敢昭告於先祖考妣之灵曰惟我伯祖公辰府君实我先考谕德府君之所从出主伯祖之祀者自我伯父知事府君至我兄仲殷先生虽有承继匪得其人某泝惟源本夙夜忧勤兹者仰赖祖考积德今年二月十四日生第二子名之曰种敬以为兄仲殷後上承我伯祖府君之祀传系无穷谨用祭告伏惟尊灵永佑相之

北京赐第迁神主祝文

维宣德六年岁次辛亥二月丙申朔二十有二日丁巳孝男少傅兵部尚书兼华盖殿大学士士奇敢昭告於先考少傅兼华盖殿大学士府君尊灵先妣夫人尊灵曰士奇不孝奉祀之室弗底於严神用靡寜惕焉为惧兹循礼典外寝之东祗洁几筵是日之良恭迁神主伏惟尊灵永妥於斯以享以佑庇我後人仍以亡妻夫人严氏祔先妣夫人之下谨告

初归祭告家庙祝文

维正统四年岁次己未三月己酉朔越十三日辛酉孝玄孙具官士奇敢昭告於高曾祖考妣尊灵曰小子不淑仰荷祖考积德累仁庆泽遐被叨禄於朝三十九年无补於时受恩惭悚今年七十有五陈乞致事皇上大德俯念旧人不忍捐弃特勅还乡展墓仍前共职兹者恭谒先祠追远之诚不胜感怆敢以洁牲粢盛醴齐祗修明荐以诸伯叔祖伯叔祖母伯叔伯叔母暨兄祔食尚飨

辞庙祝文

维年月日孝玄孙具官士奇敢昭告於高曾祖考妣尊灵曰钦奉上命归展先墓恭已毕事弗敢滞淹兹当北旋明日启行心念远违不胜悲怆伏惟尊灵永笃庇佑俾全忠孝庶几无忝敬伸祭告伏惟鉴之谨告

焚黄告庙祝文

维正统七年岁次壬戌十月【阙】　朔十一日【阙】　孝曾孙光禄大夫柱国少师兵部尚书兼华盖殿大学士士奇谨昭告於三代考妣尊灵曰士奇才鲜德薄仰荷列圣洪恩擢置近侍踰四十年位崇禄厚皆本於先祖考妣积德垂庆之所被及今者复蒙皇上大恩亲赐诰命仍赐诰加赠曾祖祖考皆光禄大夫柱国少师兵部尚书大学士皆如故特恩追赠伯祖辰斋府君光禄大夫柱国少师兵部尚书兼华盖殿大学士伯祖妣严氏夫人曾祖妣祖妣先妣及亡妻今继室郭氏皆复赐夫人诰命光荣之重倍万恒品恭惟尊灵歆兹天宠永贲无极重念士奇今年七十有八义未得退而益就眊惛伏惟尊慈昭垂庇佑俾予小子无蹈愆过庶几克终为臣之分以不忝先世谨告

廖氏妇旌节门代奕孙告庙文

维正统七年岁次壬戌月日孝玄孙奕敢昭告於高曾考妣先祖先考尊灵曰奕不孝不天生甫再期弟奂甫期慈父弃背零丁孤苦仰赖祖父祖母暨母廖氏抚育教训踰三十年惟母廖氏志操坚贞同於金石有司上闻钦蒙皇恩特赐旌表今日之吉树表於门感恩懽愉倍万恒品皆由祖考积庆敷遗用克臻兹谨用祭告伏惟鉴佑谨告

东里续集卷四十六








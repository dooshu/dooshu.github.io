胡铨


铨字邦衡，江宁（今南京市）人。避地居庐陵。生于崇宁元年（1102）。高宗建炎二年（1128）进士甲科。绍兴五年（1135），除枢密院编修官。上封事诋和议，被贬，和议成，十二年（1142），除名新州编管，十八年（1148），移吉阳军。秦桧必欲杀之，会桧死，得免，量移衡州。孝宗即位，擢起居郎，历官至权兵部侍郎，以资政殿学士致仕。淳熙七年（1180）卒，年七十九。谥忠简。有澹庵文集。

浣溪沙

忽忽春归没计遮。

百年都似散馀霞。

持杯聊听浣溪沙。

但觉暗添双鬓雪，

不知落尽一番花。

东风寒似夜来些。

转调定风波

和答海南统领陈康时

古将军自有真。引杯看剑坐生春。扰扰介鳞何足扫。谈笑。纶巾羽扇典刑新。

试问天山何日定。伫听。雅歌长啸静烟尘。解道汾阳是人杰。见说。如今也有谪仙人。

菩萨蛮

辛未七夕戏答张庆符

银河牛女年年渡。相逢未款还忧去。珠斗欲阑干。盈盈一水间。

玉人偷拜月。苦恨匆匆别。此意愿天怜。今宵长似年。

减字木兰花

庆符引赦自便，已脱去，至东界，又遭

郡中勾回，遂有弄璋之喜。庆符云：尝梦舅

氏如梦囱也。予尝占庆符当弄瓦，赌主人。

庆符来督，故词中具之

渭阳佳梦。瓦变成璋真妙弄。不是勾回。汤饼冤家唤得来。

不分利市。要我开尊真倒置。试问坡翁。此事如何著得侬。

醉落魄

辛未九月望和答庆符

百年强半。高秋犹在天南畔。幽怀已被黄花乱。更恨银蟾，故向愁人满。

招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在卢仝碗。

又

和答陈景卫望湖楼见忆

千岩竞秀。西湖好是春时候。谁知梅雪飘零久。藏白收香，空袖和羹手。

天涯万里情难逗。眉峰岂为伤春皱。片愁未信花能绣。若说相思，只恐天应瘦。

鹧鸪天

癸酉吉阳用山谷韵

梦绕松江属玉飞。秋风莼美更鲈肥。不因入海求诗句，万里投荒亦岂宜。

青箬笠，绿荷衣。斜风细雨也须归。崖州险似风波海，海里风波有定时。

又

和陈景卫忆西湖

一忆西湖太瘦生。十年不到梦曾行。空濛山色烟霏晚，淡沲湖光雾縠轻。

芳草远，暮云平。雨馀空翠入帘明。梦回一饷难存济，这错都因自打成。

朝中措

黄守座上用六一先生韵

崖州何有水连空。人在浪花中。月屿一声横竹，云帆万里雄风。

多情太守，三千珠履，二肆歌钟。日下即归黄霸，海南长想文翁。

采桑子

甲戌和陈景卫韵

山浮海上青螺远，决眦归鸿。闲倚东风。叠叠层云欲荡胸。

弄琴细写清江引，一洗愁容。木杪黄封。贤圣都堪日日中。

临江仙

和陈景卫忆梅

我与梅花真莫逆，别来长恐因循。几年不见岭头春。栩然蝴蝶梦，魂梦竟非真。

浪蕊浮花空满眼，愁眉不展长颦。此君还似不羁人。月边风畔，千里淡相亲。

如梦令

谁念新州人老。几度斜阳芳草。眼雨欲晴时，梅雨故来相恼。休恼。休恼。今岁荔枝能好。

玉楼春

赠李都监侍儿，是夕歌六么

十年目断鲸波阔。

万里相逢歌怨咽。

髻鬟春雾翠微重，

眉黛秋山烟雨抹。

小槽旋滴真珠滑。

断送一生花十八。

醉中扶上木肠儿，

酒醒梦回空对月。

清平乐

和曾检法海棠

深深花院。雨虐风饕遍。只欠画屏并羽扇。谁领略春风面。

愁须诗酒相禁。少陵底事慵吟。不是为梅牵兴，怕渠恼乱春心。

青玉案

乙酉重九葛守坐上作

宜霜开尽秋光老。感节物、愁多少。尘世难逢开口笑。满林风雨，一江烟水，飒爽惊吹帽。

玉堂金马何须道。且鬥取、尊前玉山倒。燕寝香清官事了。紫萸黄菊，皂罗红袂，花与人俱好。

好事近

富贵本无心，何事故乡轻别。空使猿惊鹤怨，误薜萝风月。

囊锥刚要出头来，不道甚时节。欲驾巾车归去，有豺狼当辙。








◇奉使巡行反奏事

臣闻天道以下济光明，君德以广运为极，古先哲后，因心溥被，是以文思在躬，则时雍自洽，礼行江汉，而美化斯远。故能垂大哉之休咏，廓造周之盛则。伏惟陛下，神睿玄通，道契旷代，冕旋华堂，垂心八表。咨敬敷之未绝，虑明扬之靡畅。清问下民，哀此鳏寡，涣焉大号，周爰四达。远猷形於《雅诰》，惠训播乎遐陬。是故率土仰咏，重译咸说，莫不讴吟踊跃，式铭皇风。或有扶老携幼，称欢路左，诚由亭毒既流，故忘其自至，千载一时，於是乎在。臣谬蒙铨任，忝厕显列，猥以短乏，思纯八表，无以宣畅圣旨，肃明风化，黜陟无序，搜扬寡闻，惭惧屏营，不知所措。奉二十四条，谨随事为牒。伏见癸卯诏书，礼俗得失，一依周典，每各为书，还具条奏。依事为书，以系之後。（《宋书·裴松之传》。）


○授棣王府司马崔就太常少卿赐紫制

敕。畅中发外以应天地之和在夫乐，而六乐雅司於奉常。弦工磬师，存者尚习。具官崔就，负足用之学，表之以能文。思有畔之农，施之於善政。失爵之累，无机则然。乃非败名，人亦观过。一眚之黜，数岁方还。言念常情，得无所郁。遂以奉常之亚，命服之朝。欲尔听六乐之和，以平其气。兹为君道，当识予心。驭贵之崇，亦惟其书。可依前件。


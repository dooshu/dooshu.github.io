跋先祖奉送陈九龙先生北上诗後

九龙陈先生初来宛陵从游才数辈先大父一委贽倡导挈引一时至八百余人先生倚大父为左右手万历己酉大父疾剧先生吁天作祈命辞减已算以益之大父疾果瘳明年先生北上道病所草正学疏未及上捐馆京师矣然则大父送别作颂之时即先生永诀之一日也嗟乎伤哉先大父衰絰执师丧如丧考妣既营衣冠墓於云山又手筑陈夫子祠呜呼求此义於端木筑室之後盖亦寡矣闰章不逮见先人而仪翁先生録示此颂不能无重感也


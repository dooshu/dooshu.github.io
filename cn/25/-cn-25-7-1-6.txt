云气


梁开平二年，三月丁丑夜，月有苍白晕，又有白气如人形十余，皆东向，出于晕内。九月乙酉，平旦，西方有气如人形甚众，皆若俯伏之状，经刻乃散。

唐同光三年，日有背气，凡十二。三年，九月丁未夜，遍天阴云，北方有声如雷，四面鸡雉皆雊，俗谓之“天狗落”。是岁，日有背气，凡十三。是月，司天监奏：“自七月三日阴云大雨，至九月十八日后方晴，三辰行度灾祥，数日不见。”闰十二月庚午，日有黑气，似日，交相错磨，测在室十度。

天成二年，十二月壬辰，西方有赤气，如火焰焰，约二千里。占者云“不出二年，其下当有大兵。”

长兴三年，六月，司天监奏：“自月初至月终，每夜阴云蔽天，不辨星月。”

应顺元年，四月九日，白虹贯日，是时闵帝遇害。

晋天福初，高祖将建义于太原，日傍多有五色云，如莲芰之状。二年，正月丙辰，一鼓初，北方有赤气，向西至戌亥地，东北至丑地已来向北，阔三丈余，状如火光。赤气内见紫微宫共北斗诸星，其气乍明乍暗。至三点后，后有白气数条，相次西行，直至三鼓后散。

汉乾祐二年十二月，日晕三重，上有背气。

周显德三年，十二月庚午，白虹贯日，气晕勾环。





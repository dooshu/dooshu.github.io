○送曲郎将使默啜序

盖北夷不羁之日久矣，天子垂元默穆皇风，而狼居革心，蚁伏请职。岁一月，上将恤戎，以金章假曲公为司宾卿，载驰锦车，谕意幕，且欲顿单于之膝，受呼韩之朝。不逾青春，复命紫阙，其忠臣烈夫之节，感激壮矣。朝廷以赴此绝国，追送近郊，登熊山，望燕塞，黄云千里，亭皋悠然。佥曰赋诗，绝句以赠。


赠徐安宜





唐时淮南道楚州有安宜县，上元三年，以其地得定国宝十三枚，因改元宝应，乃改安宜县为宝应县。徐盖为安宜令者也。



白田见楚老，[一]歌咏徐安宜。制锦不择地，操刀良在兹。[二]清风动百里，惠化闻京师。[三]浮人若云归，[四]耕种满郊岐。川光净麦陇，[五]日色明桑枝。讼息但长啸，[六]宾来或解颐。[七]青橙拂户牖，白水流园池。游子滞安邑，[八]怀恩未忍辞。[九]翳君树桃李，[十]岁晚托深期。

[一]白田，安宜地名。楚老，楚地父老也。《江南通志》：白田渡，在宝应县南门外。



[二]《左传》：子皮欲使尹何为邑，子产曰：“少，未知可否。”子皮曰：“愿，吾爱之，使夫往而学焉，夫亦愈知治矣。”子产曰：“人之爱人，求利之也。今吾子爱人则以政，犹未能操刀而使割也，其伤实多。子有美锦，不使人学制焉。大官大邑，身之所庇也，而使学者制焉，其为美锦，不亦多乎?”杜预注：“制，裁也。”



[三]《宋书》：刘道产之在汉南，历年逾十，惠化流于樊、沔。《公羊传》：“京师者何?天子之居也。京者何?大也。师者何?众也。天子之居，必以众大之词言之。”



[四]杨齐贤注：“浮人，流人也。”



[五]王僧达诗：“麦陇多秀色。”



[六]郑康成《毛诗笺》：“啸，蹙口而出声也。”



[七]《汉书》：诸儒为之语曰：“无说诗，匡鼎来，匡说诗，解人颐。”如淳注：“使人笑不能止也。”



[八]李陵诗：“游子暮何之。”安邑，即安宜也。



[九]吴均诗：“怀恩未忍去，非无江海心。”



[十]繄，惟也，又发语声。《左传》：“繄我独无。”《说苑》：阳虎得罪于鲁，北见简子，曰：“自今以后不复树人矣。”简子曰：“夫树桃李者，夏得休息，秋得其实焉。树蒺藜者，夏不得休息，秋得其刺焉。今子之所树，蒺藜也，自今以来，择人而树之，毋已树而择之。”






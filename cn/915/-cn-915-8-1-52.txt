◇上表诛黄回（升明二年四月）

黄回出自厮伍，本无信行，仰值泰始，谬被驱驰，阶藉风云，累明显位。及沈攸之作逆，事切戎机，臣暗於知人，冀其搏噬，遣统前锋，竟不接刃。军至郢城，乘威迫胁，陵掠所加，必先尊贵。武陵王马器服咸被虏夺，城内文武，剥剔靡遗。及至还都，纵恣弥甚，先朝御服，犹有二舆，弓剑遗思，尚在车府，回遂启求，以拟私用，僭侮无厌，罔顾天极。又广纳逋亡，多受劫盗，亲信此等，并为爪牙。观其凶狡，忧在不测。恶积罪著，非可含忍，应加剿除，以明国宪。寻其衅状，实宜极法，但尝经将帅，微有尘露，罪疑从轻，事炳前策，请在降减，特原馀嗣。臣过荷隆寄，言必罄诚，谨陈管穴，式遵宏典，伏愿圣明，特垂允鉴。臣思不出位，诚昧甄才，追言既往，伏增惭恧。（《宋书·黄回传》。沈攸之反，回与新亭诸将帅谋应袁粲，攻齐王於朝堂，事既不果，齐王抚之如旧。至是，以回终为祸乱，乃上表诛之。）


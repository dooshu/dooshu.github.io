○任圜罢相制

朕恭膺大宝虔荷丕基，选众与能，克保君临之道；宝贤念旧，庶符帝赉之资。繇是推以腹心，授之衡柄，冀扶持於寡昧，申启沃於始终。其有乐在晏安，勇於冲退，宜暂均於劳逸，思显示於优隆。光禄大夫门下侍郎兼工部尚书平章事监修国史上柱国乐安郡开国侯食邑一千户任圜，天授宏材，波澄伟度，早负公侯之器，深怀将相之资。智擅圆方，谋惟通变。先皇帝中兴景运，再造鸿图，夙参佐命之功，迥著安时之业。克平邛蜀，大扫妖氛，郁有殊庸，雅为良弼。朕惟薄德，寻所注怀，爰自六卿，擢居四辅，秉国钧之重任，掌邦计之剧权。内罄沃心，外彰陈力。方期委任，遽阅封章。曲徇汝怀，固违朕旨。既披陈而莫抑，在进退之有常。宜更凤沼之尊，俾践龙楼之秩。勉从颐养，勿替谋猷。可落平章事，守太子少保。


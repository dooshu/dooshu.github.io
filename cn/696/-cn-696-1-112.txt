秋归涉黄河


其一


秋水下龙门，黄河九曲浑。
西来浮日月，南徙划乾坤。
群燕盘涡掠，千帆折溜奔。
茫然思禹迹，何处是昆崙。

其二


扬舲浊浪起，挂席晚风多。
气压清淮水，沙横沧海波。
秋阴沈大野，落日荡长河。
繁吹生遥夜，中流发棹歌。

其三


银汉挂边城，黄河入塞行。
南溟愁吐纳，西极想澄清（黄河源本清，合他流始浊）。
怫郁鱼龙气，飘零乌鹊情。
秋来破浪意，翻为望乡生。





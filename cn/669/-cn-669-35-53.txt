53　張耒誤以盧杞爲元相國


張文潛寓陳雜詩言顔平原事，誤以盧杞爲元相國。

【元圻案】張文潛寓陳雜詩十首之四云：「唐有元相國，實殺顔平原。平原腹有丹，尸解神已仙。顔公死已矣，人見如生前。致令遺其像，委曲與人言。相國死倉卒，穢襪塞其咽。家門隨手破，但怪椒斛千。顔公黄塵外，風節猶凜然。元子墮九幽，遺臭萬世傳。」〇唐書百五十三顔真卿傳：「李希烈陷汝州，杞乃建遣真卿：『四方所信，若往諭之，可不勞師而定。』詔可。希烈僭稱帝，使問儀式，對曰：『老夫耄矣，曾掌國禮，所記諸侯朝覲耳。』希烈怒，縊殺之。」〇元載傳見唐書一百四十五，傳云：「大曆十二年三月，賜載自盡，籍其家，胡椒至八百石，他物稱是。」〇盧杞，見姦臣傳下，傳云：「李希烈反，杞素惡真卿，即令宣慰其軍，卒爲賊害。」






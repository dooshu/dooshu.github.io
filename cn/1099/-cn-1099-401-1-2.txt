○議處海防戰守事宜疏 【 海防事宜】

一為議處應調軍兵并計修守海防要務、以嚴內治以圖進勦事、頃因倭患、　皇上先以防禦事責臣經畧處分、復以征援事　命臣籌畫料理、故臣惴惴焉、惟求無誤國事、但戰守二者、利害相關、言戰則朝鮮求救甚急。然不能為無米之炊。必速集軍兵。始可相機而動。言守則天津登萊薊密永遼為最。然不宜拘尋常之見。必控扼險要。方為萬全之謀。則今日議調軍兵、議防海島、為不可緩巳、葢臣准部文單開應調備倭兵馬共七萬三千八百餘、然其間有水兵難以入遼客兵利於決戰召募尚未完全遠來或稽時日。今天津薊門止於海防。乃遼東則防守征勦兼之矣。緩急輕重之間。不可不一為酌量也今查照部文議將薊鎮一萬一千、保定五千、宣府五千、大同五千、遼東七千、見在駐防谷燧駱尚志兵一千六百、宋大斌募兵三千五百、調回征西楊文浙兵一千、劉綎川兵五千、其召募家丁雖定三千之數見今應募者、止七百餘名、俟募完可足前數、以上各兵盡赴遼東、或進剿、或設防、俱聽臣調度且近據管糧郎中王應霖報稱糧餉所集以五萬兵馬計算、可足兩月之給、在分守道荊州俊分廵道馮時泰則各報買完三萬石并寧前海葢道俱另召買務足三萬石之數、臣復發馬價銀五萬兩、行山東撫臣於登萊等處糴買糧荳、又前疏請發臨德倉糧數萬石俱由海運入遼、則糧餉似足前兵週歲之用。而各兵俱用分屯廣寧遼陽各東西城堡。并近海處所。機可乘則進為戰兵機難乘則居為守卒是一舉而兩得也其陳璘兵五百楊應龍川兵五千、山西兵二千浙江召募南兵六千、又新設恊守遊擊等官、募兵九千、足一萬五千之數、及延綏秋班入衛軍三千、俟撤班時、并陳璘等兵盡留薊保二鎮或分屯、或防海、俱聽督撫調度、以是分布、似足用也、至於今議防海者、皆以天津大沽等處為首稱似矣但臣近至遼地、細加查訪、今旅順巳不守失所險矣遼東旅順口。與山東蓬萊諸山對峙。相去五百餘里中有海島一十七處棋布星羅。彼此接望誠天造地設橫亘其間。而凡登萊北海天津東海薊門南海。胥賴此險為門戶也況島中俱可藏兵泊船。而各島居民築室耕田。盡成家業。誠一鼓舞召集。　其忠勇為人推信者。每島一人量給冠帶或名色把總令其統率精壯者為兵。復將調來沙兵七千名。沙船二百隻。應天船兵九百五十名沙唬船八十隻兵一千五百三十五名。分布各島。仍給以將軍等大砲令官兵與民兵。不時出海遠哨如有倭犯情形。則舉放號砲島島相傳晝則每島舉烟數十道衝突海天。夜則舉火數十炬照耀海面。倭奴見之知我為有備耶則不敢深入疑我為虛設耶則我兵實在諸島戰船遶其後。內地防守扼其前而彼且腹背受敵矣。是今日之防諸島者。即以防天津也。況登萊東南。復有成山靜海諸島。素稱險阻。旅順之東。遙接朝鮮之界。足為聲援。若天津等處海口。將新議戰船。催儹員外郎張新督造速完。各令分布。則表裏嚴密。此動彼隨。誠為要務。所當亟圖者也。伏乞　勑下該部、速議將前應調官兵、如臣所泒海島布置、如臣所言覆請行臣遵奉施行、庶海防益固東征可舉矣


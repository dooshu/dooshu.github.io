○逐栾盈

平公六年，箕遗及黄渊、嘉父作乱，不克而死，公遂逐群贼。（云云。）阳毕曰：“君抡贤人之后。（抡，择也。）有常位于国者而立之；亦抡逞志亏君以乱国者之后而去之”。（云云。去，羌吕切。）使祁午、阳毕适曲沃，逐栾盈。（箕遗、黄渊、嘉父，皆晋大夫，栾盈之党。栾盈，之子，书之孙也。栾书，厉公十年弑厉公，即立悼公，故阳毕以盈为乱国者之后而去之。毕者，大夫也。）

非曰：当其时不能讨，后之人何罪？盈之始，良大夫也，有功焉，而无所获其罪。阳毕以其父杀君而罪其宗，一朝而逐之，激而使至乎乱也。且君将惧祸惩乱耶？则增其德而修其政，贼斯顺矣。反是，顺斯贼矣，况其胤之无罪乎？


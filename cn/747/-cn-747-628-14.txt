○人文化成论

《易》曰：“观乎人文，以化成天下。”能讽其言，盖有之矣，未有明其义者也。尝试论之。夫一二相生，大钧造物，百化交错，六气节宣，或阴阖而阳开，或天经而地纪，有圣作则，实为人文。若乃夫以刚克，妻以柔立，父慈而教，子孝而箴，此室家之文也。君以仁使臣，臣以义事君，予违汝弼，献可替否，此朝廷之文也。三公论道，六卿分职，九流异趣，百揆同归，此官司之文也。宽则人慢，纠之以猛，猛则人残，施之以宽，宽以济猛，猛以济宽，此刑政之文也。乐胜则流，遏之以礼，礼胜则离，和之以乐，与时消息，因俗变通，此教化之文也。文者，盖言错综庶绩，藻绘人情，如成文焉，以致其理。然则人文化成之义，其在兹乎？而近代谄谀之臣，特以时君不能则象乾坤，祖述尧舜，作化成天下之文，乃以常冕服，章句翰墨为人文也。遂使君人者浩然忘本，沛然自得，盛威仪以求至理，坐吟咏而待升平，流荡因循，败而未悟，不其痛欤！必以常冕服为人文，则秦汉魏晋，声明文物，礼缛五帝，仪繁三王，可曰焕乎其有文章矣，何衰乱之多也？必以章句翰墨为人文，则陈後主、隋炀帝，雍容绮靡，洋溢编简，可曰文思安安矣，何灭亡之速也？核之以名义，研之以情实既如彼，较之以今古，质之以成败又如此。《传》不云乎，“经纬天地曰文”，《礼》不云乎，“文王以文治”？则文之时义大矣哉，焉可以名数末流，雕虫小伎，厕杂其间乎。


○勘議河工截留漕糧疏 【 河工】

該臣看得黃河自上源歸德蒙墻寺蕭家口報決、瀰漫亳宿一帶、入澮包渦河下五河、經泗州洪澤湖以至清河口、汪洋無際、其李吉口黃堌鎮口、徐邳一帶舊河、遂為平陸、不惟　陵寢可虞、而於運道民生、尤為萬分喫緊、事關　國家利害、臣與有拊循之責、實切疚心、故汲汲偕按臣吳崇禮具　題亟　勑當事河臣、趂時疏治、適總河尚書劉東星物故臣即馳赴泗州、躬謁　祖陵、會同按臣吳崇禮環視四圍。風氣完?。松栢蓊鬱實四五年間。分黃導淮之功。即今河盡南趨。漫散而來。亦強弩之末耳。惟舊龍嘴金水穚下有水然俱在金水溝中謂之隨龍水法應有之者即遇水漫。有東堤一帶可恃。此東堤者。乃萬曆二十五年欽天監監副楊汝常奉　命前來看視風水改建。置有閘座。節宣以時。騐看今年水痕、比先年尚少二尺餘、惟慮來年伏秋水發、有難逆覩耳、行據道府各官、將泗州以下高堰之周家橋高良澗武家墩三閘、趂時疏治、即來年水大、繇此三閘旁洩入高寶諸湖、直下金家灣芒稻河注之于江、又挑濬淮河口永濟河繇清河口、經安東縣雲梯關東注于海、此目前疏導下流、保護　祖陵之計也、河南管河道、因歸德之決、見今修復汴堤、而江北宿州、與此隄接連、行據該道議詳、自永城縣界首舖接築三十里、歸之徐溪口白河、挽河東向、此目前節制上源、保護　陵寢之計也、至若鎮口閘以下、徐邳宿遷磨兒莊一帶、運道不通、雖有泇河。止行輕小之舟。轉盻重運將臨、其何能濟、行據道府各官、自鎮口閘起至磨兒莊、倣照閘河之制、此議開泇河之始後疏乃因新河臣李襄毅至而成之耳每三十里建閘一座、依時啟閉、以通糧艘、盖泇河成。與此閘兩路並行。即河復故道。仍行舊河。亦與新閘無礙。在事諸臣、胼手胝足、歲底雖不能告完、諒在正月內可以報竣、此目前救濟新運之計也、然目前之計苟就、而挽河歸復故道、又不可不為急圖、自歸德蒙墻寺決口、以至李吉黃堌堅城集、疏河塞決、築隄工程、係屬河南山東地方、彼中當事諸臣見今勘估料理、而在江北自堅城集起、至鎮口閘止、挑濬河渠、大約費銀一十九萬有奇、須議留漕糧、乃克濟事、此恢復故道、維護　陵寢、保全漕渠、奠安民祉經久之計也、盖河不兩行。此塞彼通行之數十年。又必他徙。或仍趨故道。而淤者又復成河。自古迄今。無百年不治之河。惟今急將衝決處所。厚築隄防。相機順水之性。使其束水就道即挑渠不過引流。此論與潘司空合而衝刷實藉全河之力因勢而導。以水治水。則事一功百矣。必須能塞。方可議挑。則堵塞視開挑更為費力。一挑一塞、兩工並興、審勢度力。非臣愚一手一足、可能獨任者、以臣勘視河道、料理大槩如此。若夫悉心區畫、請發錢糧、鳩夫庀材、繇細及鉅、懲前慮後、別求利涉、以圖久安長治之策、此惟總河大臣加之意耳。


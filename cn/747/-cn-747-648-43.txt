○授牛元翼成德军节度使制

门下：王庭凑山东一叛卒也，非有席勋藉宠之资，强大结连之势，一朝驱朕赤子，弄吾甲兵，是犹以羊将狼，其下必当溃其心腹，而犹越月逾时，莫见舂其喉者，岂非常山无帅，赵子弟未有所归耶？翕而受之，我有长画。检校右散骑常侍深、冀等州节度、观察等使牛元翼，燕、赵间号为飞将，望其旗帜者，莫不风靡雨散，图其战伐，不可胜书。而又忠孝谨廉，慈仁和惠，爱养士伍，均如鸠，镇之三军，争在麾下。自领深冀，殷若雷霆，居四战之中，坚一城之守，以少击众，以智料愚，鼓角不惊，而梯冲自陨，人愿为用，寇不敢前。扫吾氛烟，舍此安往？前所谓我有长画，莫若命尔，以来镇人。是用益以二州，超之八座，帅我成德，廉其四封。尔宜来者怀之，迷者谕之，老者视之，幼者抚之，狂者遏之，逆者绝之。惟是六者，尔其懋哉！可镇州大都督成德军节度使镇、深、冀、赵等州观察、处置等使。


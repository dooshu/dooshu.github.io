○建塔国师奉敕追号记

以贞元十三年四月十三日，左街功德使开府国公窦文奏：千福寺先师楚金是臣和尚，於天宝初为国建多宝塔，置法华道场经。今六十馀祀，僧等六时礼念，经声不断；以历四朝，未蒙旌德，伏乞圣慈特加谥号，以广前修。奉敕宣：“赐谥曰‘大圆禅师’，中书门下准敕施行者。”今合院梵侣，敬承恩旨，顶奉修持，用资皇寿。将恐代隔时迁，真踪靡固，辄刊碑末，以纪芳猷，远追鹫岭之风，聿光不朽之迹。


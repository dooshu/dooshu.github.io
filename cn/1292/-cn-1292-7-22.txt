◇　凤皇集甘露降诏（元康元年三月）

乃者凤皇集泰山、陈留，甘露降未央宫。朕未能章先帝休烈，协宁百姓，承天顺地，调序四时，获蒙嘉瑞，赐兹祉福，夙夜兢兢，靡有骄色；内省匪解，永惟罔极。《书》不云乎，「凤皇来仪，庶尹允谐。」其赦天下徒，赐勤事吏中二千石以下至六百石爵，自中郎吏至五大夫，佐史以上二级，民一级，女子百户牛酒，加赐鳏寡孤独、三老、孝弟力田帛。所振贷勿收。

（《汉书·宣纪》）

朕不明六艺，郁於大道，是以阴阳风雨未时。其博举吏民厥身修正，通文学，明於先王之术，宣究其意者各二人，中二千石各一人。

（《汉书·宣纪》）




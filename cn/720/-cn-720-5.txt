第五卷


再生纪略　下

廿九日，闻总兵吴三桂在边，发愤服仇，上书与母舅祖大寿。时大寿与旧总督洪承畴俱在东虏营中，新总督孙传庭亦未死。逆闯谋于伪将，欲恳其父骧以家书招三桂。是日，守城兵卒皆呼下城，城外兵马数万入城领赏。东西市房为兵占尽，淫刦之事，不可尽述。往来人有强壮者，即牵去刈草养马，担水造饭，或四五日放归；更有押去寻妓，务在必得【闻京师妓初畏贼深藏，旋有一二获贼厚酬，闻之眼热，倚门献笑者纷纷矣】。行人为之裹足，予又深得破屋之益。

四月初一日，伪军师宋矮子奏帝星不明，速宜登位。且云天象惨冽，日色无光，亟应停刑。宋名献策，河南永城人。身长二尺许，精于六壬、奇门遁法，逆闯信之如神，每事就教。未攻之前占云：「三月十八大雨，十九辰时城破。若辰时不破，更俟六年。」其言俱验。又云不可开大明门，宜左门出入，贼亦从之。改皇极殿为佑天殿，大明门为天顺门。太庙祖宗神主尽撤，焚弃于台基厂，过者无不流涕。顺天伪府尹考试童生，出「天与之」及「大雨数千里」题考试生员，又出「若大旱之望云霓」等题，次日即发案，大半情面【也抄国朝之样】。闻有一御史潜入伪将刘府中，竟为幕客，歌唱狎昵，独免于刑。伪礼政府又出示，限初三日文武百官再劝登极。

初二日，伪将李府门首贴伪顺仪制，并颁伪条约。凡文官俱受权将军节制，行跪礼。一二品官冠加耿雉尾一根【贼形难看】，公服尽用棋盘式方领，补不论文武，悉用兽去鸟，品级以一云至九品别之。伪官先在贼营者，冠服如品，新降臣止方巾色衣，其未入流者箭衣大帽，杂伪将中，莫可辨别。文谕院恊同弘文馆商略伪顺会典，颁行天下。

初三日，百官换方巾色服，在午门外叩头劝进，又不允。伪礼政府选鸿胪寺鸣赞数十人，给以官带，议登极大礼。有太医院伪官王姓者，最为逆闯所信，惟言是听，每每直陈，不避众怨，以兄弟相称，饮食同坐。伪相牛出示，次日考听选举人，临期俟点。九门仍前札营，贼兵分守甚严，外便门亦不许出入。

初四日，牛吉服至吏政府，同宋企郊考试举人，出「天下归仁焉，莅中国而抚四夷也。自天佑之，吉无不利」等题，搜简封门，就试者约七八十人，大率本地举人居多。又有伪示云：「各省直乡试候旨定期，即于中秋举行。」时前门罢市累日，逆闯虑变起仓促，谕各伪将速速收拾人心，赃物现追者造册交进，在系犯官谅情发落，释放官僚数百人。

初五日，伪相府揭晓，取实授举人五十名，量才分职候缺。监生三考，吏员纷纷告考，俱不准。城中哄传东虏即日起兵，以恢复祖业为名复家，怀蹂躏之惧矣。

初六日，逆党再劝驾登极，不允。逆闯坐武英殿，召耆老进见，问民间疾苦，有无忧害。传谕，初九日凡城内外各村镇耆老，一一陛见。刘、李伪将军会同吏政府，将合城官生、举、监及富户、庠生按籍唤考，数百中考取不过数人，即押选，馀俱革退。有家者税其资十分之三，开单征；取无家者与贫民同役。其实千金之家，必开至万，万金之家，必开至数万，倾家不足，以身殉之。总之威福皆出贼将之手。逆闯稍言及宽政，辄云：「皇帝让汝做，金银妇女不当与我辈耶？」

初七日，马兵纷驰于道。各官夹过未完者，如吴泰来、彭敦历、宋之显、朱芾煌、聂一心、张元辅、李逢申、郑楚勋、彭管、龚茂熙等，大受酷刑，而魏藻德之子夹打更毒。西徧傅田府中，有吴下歌姬陈元、顾寿等，与男优私约潜遁事发，枭男优七人。从贼诸臣时为贼兵戏弄，有新选兵部从事从朝中出，贼兵坐而问云：「汝选何职？」即以实告，乃拍其背说：「也好也好，但不可如前朝要钱。我主立法森严，贪官污吏便要枭首。」伪官唯唯而去。闻之可为喷饭。尤可痛恨者，贼兵初入人家，曰「借锅爨」，少焉曰「借床眠」，顷之曰「借汝妻女姊妹作伴」。藏匿者，押男子遍搜，不得不止。爱则搂置马上，有一贼挟三四人者，又有身搂一人，而余马夹带两三人者，不从则死，从而不当亦死，一人而不堪众嬲亦死。安福衚同一夜妇女死者三百七十馀人，惨不忍言。

初八日，诸伪将以所追赃物解进，车载马驮，络绎于道，强半皆苞苴也。勋卫懿戚等官，暂令精兵押出，听住民房，仍聚一隅，不许星散，有信宿不见米粒者。伪将董学礼奉权将军命，率兵南下，伪将白某往天津一路催饷，而北直等处，皆有大小智勇、果毅伪将军分驻。涿州故辅冯铨父子擒到，坐赃数万，夹拶押出。

初九日，百官复于午门外劝进，各乡耆民皆进谒，慰问如初。出言逆闯带大绒帽，穿天蓝箭衣，与诸伪将了不异。皇太子自刘府仍入宫中，逆闯命之跪，太子怒駡曰：「我岂为若辈屈节！」又曰：「何不杀我？」贼答云：「汝无罪，姑免。」此银工在内所目击者。是日，铸九玺不成，贼始失色。

初十日，盘禄米仓并大通桥、光禄寺等仓积米，见数造册。礼政府出伪示，定十七日登极，百官庆贺；次日幸学，行释菜等礼；十二日，百官先于午门外习仪；十三日，百官于天佑殿前再习。十五日，颁诏天下，论功行赏；十六日，百官于圜丘候驾；十七日，黎明郊天祭地，随加衮冕，即大位。降臣各撰贺表，竞姱其工，不能者亦倩人代笔，侥幸进用。午后，边报迭至，随调兵数千，趣兵政府伪侍郎张若其、左茂泰赴镇。贼归志顿决，假出兵为名，密运金银西去，人心始摇。旅人之貌寝者，或为佣若丐，往往获脱，稍不肖即被打回。更有大僚伪死，盖棺而窍其下，以得出都城为幸。

十一日，户政府大遣兵士搜铜，铸永昌钱，城中大扰。

十二日，各伪官奉令集午门外，鸿胪寺分班站立，以俟习仪。文谕院顾君恩出宫，面有忧色，疾呼且从容。各伪官方退。下午，喧传总兵吴三桂率虏骑数十万，旦暮且至。又传贼以三桂父骧书招三桂，三桂斩使者、裂其书。骧闻之，全家自尽，或云贼所屠也。又传总兵马岱知都城失守，走山海关，连结蓟辽总督王永吉、辽东巡抚黎玉田、太监高起潜、与三桂合兵入讨。贼兵先守山海者俱败死，逃回才数骑。都人鼎沸，降臣始有悔心，然无及矣。逆闯震恐，躬叩刘、李两伪府，求其出御，伪将躭乐已久，殊无斗志。逆闯乃下令亲征。夜半，又运辎重数百辆归陕，内帑于是荡然矣。

十二三日黎明，风闻逆闯传伪旨，将旧辅陈演、魏藻德、方岳贡、丘瑜、成国公朱纯臣、定国公徐允祯等立刻处决，未审果否。如果，代我行罚，未为宽也。是早，又到刘、李伪府，躬请同行。精兵数十万从齐化门出，逆闯仍穿箭衣，与诸伪将同，但多一黄盖耳。伪相牛及贺、郭两伪将留守京都。各政府从贼伪官，俱于齐化门外叩头，贼传免送。城中士民传吴总兵有示，凡系前朝士民，各要带孝举哀，违者即以逆坐。诸降臣中心如捣，无不望门窥探，乘间希走。而门卒讥察甚严，设高台三四层，群坐其中，足迹稍近，鞭棍及之。济生安心破屋中，不作他想，惟日诵大悲忏法，并凖提神呪。老佃亦时宣佛偈相和，以此遣日而已。下午，贼即从通州渡河。凡顿兵之处，鸡犬一空；门窓椅卓，皆为爨具，男女奔散，室无处人。时黑风蔽天，村屋震动。

十四日，城中汹汹，皆言闯贼已逃，东虏至，必大加屠戮。吴三桂又张示云：「各边镇官兵大集，即日起兵勤王。拥戴新天子，恢复都城。」又云：「江南等处调兵，并山东各处藩王，各助义兵，刻期齐集。有精兵百万，除凶雪耻，功成指日。京师居民俱照例服丧，有不如令，即系贼党，官兵到日，尽行拏斩」等语。伪牛相出示缉获奸细，城禁倍苛，即东西偏声息亦隔绝不通矣。济生素闻望日，海岱门外药王庙香火甚盛，意贼不禁，或是出城一机会。是夜沐浴持斋，诚心就寝，梦中忽覩金甲神指引，若跳出迷津者。又梦先君子白衣冠出城，济生踵随，父子相依，一语不发。已闻鹊杂讯，遂觉，披衣而起。不数步先至著化寺，再叩关圣祈签，得「指日丹成谢岩谷，一朝引领向天行」之句，私心自喜。随偕表弟陈理及老佃为道装，手执瓣香，步及海岱门。见贼兵鳞比，戈矛若林，以为万无出理，且尝试一行，竟无阻者。出城一二里，即顶礼药王，意中尚不敢遽望出外城也。询之土人，云：「东便门虽近，守兵颇多，惟远绕沙河门，庶其可耳。」予足力未倦，思便门去此不二三里，试一窥之，何害？比到，阒其无人，甚以为怪，询土人，云：「暂徃大通桥关粮，少顷即返矣。」老佃亦劝予速行，以应签梦之祥。予一仆未随，而袖中薄有力资，遂赁驴行数里，为高米店，三人宿焉，道路甚安。及闻出沙河门者，大受响马之窘，去危得安，岂非有命存乎？主人虽农家，话谭不俗，杀鸡为黍，欣然一饱。诘旦，老佃进城，使约僮仆空身速至，勿以行李为累。是日，闻贼兵已抵山海关，与吴师接战，大败。

十六日，又传吴帅兵再胜，于贼营中得定王。众将奉定王于永平府监国，一军缟素，旗帜尽白，凡黑旗者，皆虏也。吴帅佥永平、遵化两府壮丁为军，髡之以壮虏势。道路之口，往来如一。中午，僮辈毕至，腰缠亦无恙，如有神助。饭后复雇小驴行十里，过通州，知州郭正奇已逃。下午行四十里，至张家湾南门下店。初闻寇咨塞途，行旅无不被刼，即极破之衣亦疑藏镪，付火验之。余颇戒心，而目中不见一贼，亦意外事也。

十七日，觅舟不得，停一日。见守备府出示安民，言董、白二将南行不扰。闻李贼又大集兵血战，杀伤过半，三军丧气，向来降兵恣掠，囊挟重赀，至是逃散者无数。京中门禁稍宽，出城者亦甚多。惟从逆诸臣惧罹贼法，不敢萌去志。

十八日，予从东门外雇短驴行二十里，为浒县，知县高鸿鹤已逃。即有伪官到任。予虽不值一寇，而风沙弥漫，堆积数尺，如行浓雾中，不辨蹊径。三十里过河西务，钞关主事方廷祚受伪命，照旧管事。闻大路有贼，执鞭者迂途而走，仍遇马兵数人，颜色甚恶，幸而不害。再行三十里为蔡村，遂有舟子相迎。又十里至官河口，登满风梢，如获宁居，魂魄俱帖矣。同舟计四十八人，隔邻又数艘，则十七日以前出都者，约计四百馀人，其中遇贼被窘者颇多，如未破城而先到湾者，旧辅蒋德璟释自诏狱者，旧抚董象恒、曾缨、郑二阳、副使施元征；已报名而未授职者，如张伯鲸、刘宪章、李一元、陶履卓、何九云、冯祖望、蔡凤、杨鹗、周仲琏、刘中藻、史夏隆、杨尔铭、谭贞良、方以智等；已授职私逃者，如伪太常寺丞项煜，伪编修陈名夏等，皆杂于俦人中不敢出声，其馀伪官不知姓名者甚多。是日复有人从都门来，始知贼有令箭传谕，门禁复严，较十五日大不同矣。

十九日，邻舟遇海甯孝廉祝渊，共谭太常卿吴麟徵殉难事甚悉。渊以建言下狱，获雪。至是称贷以殡吴公，真血性男子也。又闻京中悬榜，称「大明义兴元年」，其文云：「即日拥戴新主，恢复前朝。」此榜不知何来，城中大异。下午，有大官舫至，声势赫赫，命舟子询之，则新选伪淮杨运使魏天赏也，伪长庐盐运使王孙蕙亦尾其后，众舟皆藉其威力，解维随行。二十里，抵杨村驿，夜宿。

二十日，阻风。闻吴师屡挫贼兵，已分兵徃陕西捣其巢穴矣。下午放舟十里，复为风阻，宿满沟。

廿一日，行十里，为桃花口，又十里为尹儿湾。一路伪牌、伪示纷纷不一，闻伪官一到，地方印官先遁；有本地无耻乡绅，预敛银为贽，相率郊迎。百姓设香案供养牌位，谓如此方可免祸，不知伪官初到，尚以好言甘语结地方心，一两日后将宪纲册细察官绅，肯降者羁縻听候，愿去者止放单身，其妻女囊橐悉归贼将。自天津以至济宁，各府州县，无不皆然。是夜宿丁字沽。

廿二日，行十里至桃花口，又十里至直沽，即天津卫。见白伪将有安民告示。时旧抚冯元扬升南京少司寇，离任已久，伪制将军踞其署，体统颇严。贼兵虽聚，不敢为恶【贼兵反有■，贼将反能制其兵，我之兵将岂不愧死！】。各门出入无禁。

廿三日，行四十里，为杨柳青，二十里为新口。闻科臣韩如愈于三月初五日出京，遇土贼，死于此。其他奉差官员，未破城之前往往为土贼所害。及是闯势已稔，土贼皆深匿，一路反静。又二里，宿于渎流。

廿四日，早行，二十里为静海县。知县韩养醇于半月前私逃，今新选伪县令姓王者到任，有告示称白伪将仁义之师，即日统大兵南征。一应军卒经过地方，平买平卖，槩不扰害，先行晓谕。小民无知，以为相安于无事矣。再十二里，为双塘儿，又二十里为唐官儿屯。舟子有戒色，云前路难行，遂泊舟。夜半大风乍起，电光𤇄烁，舟中人皆疑岸上纵火，齐呼放舟，听之寂无人声，乃止。

廿五日，行四十里，为河口，又四十里为清县。县官孟俊明不知下落，伪官尚未到任。是夜沽酒痛饮，河鱼鲜而且廉。

廿二六日，行四十里，为兴济县。知县邓光礼丁内艰，伪官张文才于五日前到任。予细访地方耆老，云：「北直各州县伪官，亦甚难效。凡贼兵经过，必要先集妇女，以为供应，稍不如意，刀背乱下。妇女美者携去，丑者弃之，仍命本官留之，以待后来。虽间有死节者，亦不得清白。」伤哉！再行四十里，抵沧州，知州罗爌骂贼而死。步至城内，见铁狮甚大，腹下可并过骡车二轮。命童子觅沧酒，竟不可得。是夜，知旧辅蒋德璟于舟次接吴、黎两镇抚手书，云：「闯贼被我兵围困，某等即日奉定王监国，科臣汪惟効于十七日逃出京师。」所言亦同。又云蓟督王永吉督兵入卫京师今永吉已逃至南京，何也？，以三月廿二日至盘山，知京师十九日已陷，因而召募边兵数万，刻期会剿，再图恢复。举舟闻之，无不手额吁天，愿其成功之早。

廿七日，早行二十里，为东岸，又二十里为砖河，又十五里为石窝儿，二十里为薛家窝，二十里为齐家堰，二十里为泊头。黎枣成林，风鹤无警，穷日之力，得一百二十五里。追忆出都时，人言籍籍，皆云盗贼密布，跬步难移；今布帆安稳，殊出望外。

廿八日，行二十里，至油坊。舟中人皆传德州兵哗，欲改从陆，予独夷然不信，群议皆止。又行二十里，为下店口，十五里为东光县，县令周祚新于一月前闻风远遁。又三十里，宿于连儿窝。

廿二九日，舟子讹传地方语，南下舟中必有北方奸细，槩不放行。邻舟多河南、陕西人，惮不敢进，遂停于十五里口。夜闷，赋诗数首。

三十日，早行三十里，至安陵一路，行李不绝。乃知前日为粮船人小哄，擅放火器，州兵往缉，以致纷纭，并非贼兵，各舟始安。又行十里，宿于老君塘。是夜风甚厉，舟荡有声。

六月初一日，同人公祀神福，香烟贯日。行二十里，为桑园，又七十里为德州，已傍晚矣。知州许中绎仍旧管事。询知旧辅谢升、御史卢世㴶，奉济南济王于德州城内监国，统兵杀州县伪官十八人，召募本处义勇数万，缮城拒守，贼兵不敢犯。各处风闻回应、天津、泰安、沂州、青州等处，亦声息相通。如候桥、任丘、交河、盐山、庆云、南皮等县，伪官尽为官兵所杀，声势大振，恢复颇易，惜南方无应援之兵耳。

初二日，自德州放舟，行二十里，过四女寺，三十五里，泊古城，城中荒凉，人烟绝少。知县周鼐降贼，河干有北去船数支，问云前科举人，知北京闯主即位，赴京听选。一路招摇，恬不知耻，大为可怪。

初三日，行三十里，为防前，又二十里为郑家口。民居稠密，诸乡村肩荷而来，日中为巿，至晚方散，太平光景于兹仅见。独恨凤阳粮船截流而泊，需索行舟，敛数金贿之，勉强开缆，意犹怏怏，其去贼也几何矣？【粮船之害，又复见于此】

初四日，风雨交集，止行六十里而息，其地为甲马营，即香孩儿降生处。兵燹所经，已成赤地。

初五日，顺风行五十里，下午抵武城县。知县曲星，辽东人，闻亦降贼。往时弦歌之声已绝，而豺虎纵横。今为伪将不时枭斩，水陆暂定。不料乌合之众，亦能以贼攻贼也。

初六日，行四十里，为渡口驿，再四十里为夏城窑，昏黄始到。四望埜旷，遥见一片火光。又疑为贼，舟中人或登岸，或伏水，或走艄后自匿。予信死生有命，独安枕高卧，竟亦无恙。

初七日，挂帆行四十里，泊临清新开上闸。见闸水仅如沟，舟子劝云：「大雨即至，至即通。」同舟者归思皆迫，不能少待，遂决计从陆。择居亭，预觅生口，百人为伴，不甚寂寥。明日清晨就道，闻知州荆世爵私逃，伪官到任已久，稍得民心。乡绅及耆老之有能者，印虚席请教，见白将军伪示，知半月前地方深受刘总镇骄兵之累。

初八日，黎明行四十里，为戴家庙，十二里为魏家湾，再十二里为土桥闸，十五里为梁家乡闸，四十里宿东昌府。遥望城上悬首如贯珠，皆系地方土贼。伪太守宋炳奎，山西人。聊城伪知县王捷，陕西人。道涂途多植西河柳并萱葵等花，点缀生色，微有江南之景。

初九日，夜半行十八里，为李家务，十三里为周店，十五里为七级二闸，十五里为阿城二闸，十五里为荆门二闸。运河滴水不流，闸俱不设，隔岸往来如平地然。再十里，宿张秋，居民稍稠，米价亦平。城外向储仓粮，尽为贼兵盘用，而管粮部司不可得而问矣。是日，有南人三十日出京者，详述廿九以前之事，据云：十八至廿三，贼与吴三桂在山海关无日不战，无日不败，伪官将死者甚众。贼于廿五日先遣回贼兵一队，严戒守御。廿六日午后，逆闯拥千骑进京，伪礼政府晓谕伪官，于廿九日取齐拜贺登极。伪大将如李、如刘，各自为雄，目无贼主，面呼「老李」。逆闯每欲僭位，其下即相对偶语云：「以响马拜响马，谁甘屈膝？」又言：「我辈汗血杀来天下，不是他的本事。」繁言啧啧，逆闯心亦不甚安。又传伪令毁外罗城，一应民房尽拆。有未尽者，付之一炬。各伪将府中犯官夹而未死，及赃未完者，尚数百人，俱著贼兵讨绝。有服毒者，有悬梁者，有刎刺者，有私逃者，亦有怜而纵之者，大约生死各半。传闻勋戚中死者二十二人焉。廿九日黎明登极，百官叩贺，传言逆闯加衮冕之时，面如鬼状，心战肉飞。忽见白衣冠一人，长二丈许，北面而立，哭声盈耳。一时昏眩，口目流血，徐徐而苏，但言「愿天早生圣人」。又闻贼前在陕自称顺王，刻期即位。先一日，亦以头晕而止。噫！王位犹不可盗，况大宝乎？【更闻逆闯于彼时铸王印，三日不成，贼气沮丧】是日，贼兵满城纵其淫劫，惟殉难者门书「忠臣」二字，秋毫不犯，其他无论贫富，槩遭屠毒。贼兵或挟重赀，或挟妇女，白昼公行，竟日不绝。酉戌间，逆闯用大兵出前门，止留残卒数千，在内放火。三十日天明，宫殿及太庙俱被焚毁，仅存武英一殿。宫女复逃出无数。大内尚有重大器物，无赖小民于煨烬中攫取无遗。午间，九门亦火，止留大明门，及正阳门东西江米巷一带未烧，盖贼留一面出路也。其未出者，悉为百姓所杀，凡二千馀人。闻伪军师宋云：「我主止可为马上王，溷过几年而已。」又云：「遇秦而兴，至鲁而亡。」又，前月掘一石碑云：「流人顺河干，陷在十八滩。若要上云天，堕落雁门关。」又口谣云：「自成割据非天子，马上登基未许年。」又刘诚意前定数云：「十八何孩儿兑上生，自灭自灭还自灭。」历稽诸谶，贼之亡日可俟也。诸降臣各具肺肠，有甘心从贼而西者，有虑贼无成而乘机窃遁者，有悔心失图，无可奈何，而静待吴镇处分者，又有希望东宫恢复，饰词求用者。此时回想殉难诸公，何等乾净，今名实两丧，能无悔乎？

初十早，行十一日至戴家浅，三十里至安山，盗贼多而不遇。又三十里至靳家口，又十二里至袁家口，又十八里至开河，再五里至东平州。州官张鹏翔，不知所往。十一日不行，其夜月色甚皎，夜半即发，二十里过沙河驿，二十里过汶上县，县官杨名显，已逃。四十里过康庄驿，十五里至兖州交界，名为二十里铺。闻贼有兵屯济宁，遂宿于此。

十二日黎明，行二十里至济宁州。细问土人，云：「四月九日，本地总兵张文昌统领各官并降夷壮丁，将广东解到寄库饷银三十六万，刼去二十余万，起营南去。或云奉河督黄公希宪密教，假此以免于饱寇也。」十二日，黄公官舫南下。十八日，逆闯遣伪将董学礼繇本地南下。二十四日，又有伪将郭某统副将张国柱等，至二十里铺扎营，随发安民伪示。乡绅士民正在惊危未定，有署济宁等道事王世英献城归顺，迎贼将进城。二十五日，贼将下教场察点济营兵马，将马丁悉充贼队，器械衣甲追劫一空。二十六日，贼兵究及广东饷银，将朱知州、卢副将连夹三棍，必欲责偿。凡乡绅、举监生员、富民，按籍拘迫，缧绁塞道。或他窜，即株连亲戚代之，共追银四十八万，民不堪命。二十六日，将进贡龙衣之类，及客货等项，掠取一空。二十七日，留掌旗伪将点兵一千三百馀名防守。二十八日，起马繇兖州东去。五月初一，伪将刘某又来到任，管运河同知事。初二日，有督粮白伪将、巡青户政，带领马丁二千馀骑，步兵千馀，到州即察寄囤漕米、寄库饷银，并堆贮客货。总兵张文昌檄各路兵对敌，叛臣王世英遽传令解散。文昌仅斩贼兵数级，贼将亦南行。伪州牧王某、伪防御使张问行，俱于初五日到任，出示索饷，乡绅位至八座者七万，抚按五万，府县三万，翰林二万，道部司官一二万不等，举监生员、富民千百不等；乞哀求免，立置重刑。一时惊乱，至今未定。盖土人所述如此。予遂呼驴夫速行，勿罹其网。十里至赵村，五里至石佛阁，十八里至新店，又五里至李家浅闸，八里至师家庄，三里至曾桥，五里至枣林，十里宿临城驿。迂途而过南阳，为避贼也。西望峄山一带，青翠扑人，田畴丰茂，假使无贼，岂非乐土。

十三日平明，行二十里至利建闸，四十里至珠海浅，即宋家闸也，三十里至杨庄，即杨家楼闸也，又六里至夏镇。是日关帝诞辰，即于庙中拜谒，然后落店。途中虚传贼至，人皆错愕。

十四日早，行五里为满家桥，十里为西柳庄，即萧县闸，五里为百冢桥，五里为马家桥，十三里为留城闸，十八里为谷亭，十里为八里湾，十二里为孟阳闸，十二里为胡陵城，十二里为庙道口，十里为沛县，就宿。闻知县黄钟，久已离任。

十五日平明，行三十里为站村，三十里为茶城，三十里为小窑店，二十里为黄钟集止宿。店主人客吴门始辞，盛谭家乡近事，酌酒肃宾，如他乡遇故人也。

十六日早，行廿里为台儿庄，始见运河，河中但小艇数只，十五里为房村，又三十五里为双沟集，再三十五里为坝头集。一路居民，见驴马百头，大以为骇，竞奔避刚叉堡上。望见落店，始知回乡南人，非贼，乃相携而返。十六日，闻史大司马并路总漕官兵立营桃源及清江浦一带，镇守黄河。贼兵营于宿迁，南北相持，往来路绝。同行者计窘，或请下白洋河，或请下皂河，或请下邳州，予不能决。忽有舟子至，衣帽楚楚，询之，乃本地一足谷翁也，避难乡间，有船三四，专为以济涉，且云：「此地离渔头集仅二十里，即予避兵之所，水道无梗。从乐莫河至董家沟，约八十里，南来商旅繇此渡河最便。」乃约同伴二十一人，合唤此舟，期于晨发。是夜，仍宿坝头集。

十七日，夜半即起，月色愈明。舟子引至村庄，临河祀神以鲜鱼饷粥，随张帆出口。有一茶贾，滁州人，新从京中沿途乞丐而来。许其趂船，备言奴虏已进京，惜未知其详。二十里，抵乐莫河，河面四十里，中流浩叹，四望旷寂。再二十里即黄河口，又迂途而南，水稍逆而风顺。横行数里，即董家沟，同人皆登岸，岸上居民不过数家，备以实告，欢然留宿，便有乡情，与河北劲悍之气逈别。

十八日平明，于村中觅一小车，行五十里，至灵壁县交界。渡河复行二十里，为归仁集，道路险岖，上下骨战，方悟东坡舆浪语，善于体物。是夜复得乡里数人同宿，知旧辅蒋德璟于十六日已到高邮矣。道路茶客布商之类，从北去者往往不绝。

十九日早，于集上雇车，行三十里为王庄，见行人俱操戈疾奔，云：「青阳一带贼兵溃败，从宿迁来者皆营于此，汝辈勿轻往。」同人咸色变，仍回车至归仁集。时已下午，忽闻马兵飞至，一人两骑。合镇乡兵竞往，夺一马而取其囊，囊中有密书，启视之，则伪将董学礼致其党郭、白二将者，大意欲北去，益兵数万以便南征。乡人惧祸，追而还之，犹虑不免，呼舟规避□【不杀其人以灭迹】。店主人亦辞客。予无可奈何，亦与同人乘一叶溷村人中，棹入白洋河，舟仅容膝。风雨乍起，衣被尽湿。夜半泊玄帝庙，即于大金刚前假息片时。梦一神人，素衣道袍，赠以灵符，予拜而纳之。倐忽即乘一白鹤飞去。

二十日，天稍霁，复移舟中流。而伪将果遣贼兵至集上，凡居民未行者，悉被擒去。下午，始知贼将止治动手一二人，余皆原释，然后各舟俱返，行五十里，再至归仁集，而夜已半矣。

廿一日五鼓登岸，与武林同伴十五人雇车，又从前路行五十里，重至正庄，又三十里，至青阳。询土人，云贼兵并未营此，只两日前曾一经过耳。午饭后再行十里，至泊舟所，遂乘顺风登江船，张帆而行，四十里为双阙，知贼兵于宿迁打仗三次，皆为我兵所败，势不能敌。马兵之遣，有自来矣。

廿二日，风更顺，又行十里，为斗江口，十里为双沟，二十里为包家集，十里为泗州，知州黄景明逃去。遥望祖陵，郁郁苍苍，洵神区奥府，徘徊悲悼。从陆走五里为盱眙县，城中已空，知县梁万里亦不知所之。行道者无不手执长戈，言高兵在前，昨有南人被劫，客宜慎重。呜呼！贼兵猛于虎，官兵复猛于贼，欲民不化为贼得乎？馀戒心甚，然势不可已。天色渐晚，稍迟将露宿，更勉行数里。忽有台儿庄回空车四五乘，遂倍价呼之。以间道往六合，庶几息肩，然而胸中固未尝一刻忘兵害也。车行二十里，为义井，又二十里为连塘，就宿。

廿三日早，行三十里，为张家铺，又将二十里，见村民奔走如狂，究其故，云前路高家马兵至矣。顷刻见有骑遥从南来，行人争趋空埜，离民居不过半里，前无树屋，后倚荒山，人车骤集，心甚危之。果有两骑飞驰而来，贯弓挺刃，众皆胆落。予下车坐皎日中晒腹，骑顾予云：「如此大汉，甯无重赀？」予笑曰：「即有之，尽在车上，不尔匿也。」骑搜车，得武林布商囊中数千金，满志而去。反戒云：「大兵且至，汝辈速速避之。」余乃从众疾趋荒山中。即有数骑踵至，则幞被之类悉罄矣。予囊底萧涩无恨，但失去陷城日记一纸，并倪大司农、范大司空先人优恤谘文二道，殊觉怏怏。时日方午，腹俱馁，犹虑兵贼未尽，逾岭避之【贼兵、兵贼，名实相等，推之于将有间然乎？】，而土贼二十众持刀执斧，从山凹中来，声言：「汝辈必系避难官长，且在我营中暂息，保汝无虞。量汝辈必当厚酬。」同伴有欲拚命与角者，予亟止之。都司陈有遴亦在伴中，悟予意，泣诉以被劫状，丐其哀悯，众多合掌罗拜，贼意始转。一野僧手持刚叉先路，不一里，至其窟，稔闻土贼中有「达子营」，即此是矣。避贼逢贼，死生有命，予毫不动心，不意诸贼反怜我辈憔悴，甚有嗟谘下泪者。于是烹茶相慰，大桶盛粥，佐以野簌，时浙闽江右同患难者共三十馀人，腹皆果然。啖毕，各脱布衣相赠，贼再三不纳，又持兵卫送约数里，土贼中亦有良心如若辈者。彼贼兵之贼，独非人哉？方山前遇贼时，鱼骇鸟散，不暇相顾，予亦失去一仆。晚出大路，有人寄耗云：「汝家人已同粤中一客先至叉涧矣。」稍慰悬望。夜宿平阳铺，离达子营才十里馀。又传官兵虽过尽，而一路土贼不绝。

廿四日黎明，仍上车行，三十里始抵叉涧，亡仆杳然。偶遇洞庭里人，持斗酒相饷，不觉谈久，为车夫所迫。又行二十里，为下家浅，店主人颇贤，而车夫极狠。一班穷汉乞贷无门，前者滁州乞丐之茶客，受予饮食，感恩颇久。袖中忽取十金为赠，不论子母，予忻然受之【此茶客亦有心人】，绝处逢生，始有生色。

廿五日，遂给车价，得随帮上道。行二十里，为清庙，古树高至百尺，苍茂可爱，横尸累累，尚有足动口号者。询之土人，云：「昨为贼兵所杀。武林一客商被斫数刀，刼去七百余金。」各村叛兵所过，房屋无不掠而后毁，妇女无不淫而后杀，驴马毙死于道，血流成渠，白骨山积，予心惨甚。再二十里，见烽火四起，流离满目，土人又皆执戈疾奔，云有官兵打粮将至。于是呼车夫亟行，二十里即至六合县，县令沈起蛟，大为官兵辱詈。城中戒严，盘诘颇密，凡北人及穿箭衣快鞋者，俱不许放。车夫亦辞去。步数里，得问渡处，同渡有一人适从济宁陆路来，又知贼兵盘踞济城，大肆淫虐。

【此处内容衔接不上，疑似有脱漏】十二日，本地乡绅潘侍郎会同总兵张文昌、都司李允和、统九营官兵集城外，于十三日五鼓用大炮攻城竟日，克其东门。伪防御使张问行、伪守旅傅龙、伪州牧任某、伪运同刘某，并从贼道臣王世英，俱各擒获收监。十五日黎明，乡绅将士恭设龙亭香案，更孝举哀，缚五叛臣以告先帝之灵，斩张、傅二叛首，悬示南北二门，馀俱监禁，候旨处分。又传数日前，兖州有伪府尹高某、伪刑厅董某，与伪守道防御使刘浚，同汶上等县假官，率领贼兵，繇十里闸过河往西，我兵合太平等营官兵追之，获刘浚并汶上李知县，立刻枭示。高府尹、董刑厅并鱼台知县尹宗衡，审明候决。又传分守雎阳，参将丁启光擒获商丘伪知县贾士俊父子仆三人，又获得归德府伪管河同知陈奇，拓城县伪佐知县郭经邦，鹿邑县伪知县孙澄，甯陵县伪知县许成荫，考城县伪知县范隽，夏邑县伪知县尚国㑺【按刑部榜：陈奇，年三十四，山西太原府清溪人，丙子举人；贾士俊，年二十六；孙澄，年二十四；范隽，年三十】，共生擒七人，俘献南都。经邦道死，斩首解验外，永城伪知县某，兵在阳黄集，若并就擒，则全郡俱复矣派【一俱平阳府蒲州生员，尚国㑺年二十，洪洞县生员；许承荫年二十八，□城县生员；俱于十七年二三月内从逆，伪官宋企郊在平阳考选授官】。言之娓娓可听。行三十里，始至江口，夜泊，月色朦胧。

十廿六日，又行二十里出江，三十里过龙潭，设有兵艘，然兵残艘敝，虚名而已。又二十里为天宁洲，有田参将领兵防备，审验南人，悉许渡江。沿州避难之舟，泊两岸者不啻千馀，或自淮扬，或自瓜仪，一江之隔，而南北风景大异。作《江南词》十首。是夜大雨，雷电交作。

廿七日，雨不止，舟中无聊，作《浩歌行》以破闷。下午稍霁，移舟至河口。闻官兵方禁行舟，乃策蹇沿江而行。十里至老鸦嘴，天复雨，驻土地庙。少选雨止，又行十里为私盗港，十里为荷叶港，十里为花筵港，十里为旧驿，十里为篙子港。宿于客店，甚陋。时官兵齐戴白帽，执白旗，一路盘诘，以乡谭验南北。见当事者告示，语及哀诏与新天子即位恩诏。南都有主，济生复得为王臣，喜可知已。是日，又遇北来者备述东虏以千里马一疋、嵌宝大帽一顶、蟒叚一袭赐吴三桂，迫其剃头，三桂从之。五月初一日，吴三桂行火牌至京，著一应官员士民人等，俱公服集郊外，迎太子登位。锦衣卫骆养性不死，仍饰法驾以俟。初三日，喧传太子将至，诸叛臣及刑辱未死诸臣，俱争先郊迎。凡病伤及翦剃者，靡不勉袭冠带，或背负以出。比太子至，则辫发虬须，虏中所谓「九王子」也，百官失色。九王子通中国语，曰：「汝曹勿畏，吾不杀一人。」诸臣或遁或降。兵部侍郎金之俊，条陈时事，合九王子意，即授军司马将军印。又另期行，登坛拜将礼，从虏巡城。沈惟炳仍为吏部侍郎，曹溶、吴邦臣、熊世懿、张茂爵、朱某则为五城御史，骆养性仍拜金吾，俱髠而加冠。凡伪官愿剃头者，视事如故。又示初六日至初八日止，九门百姓俱要剃头。九王子者，四酋之弟也。四酋死，子才九岁，故九酋自称居摄王，以俟其长而授之。国号大清，改元顺治，登武英殿受朝贺，用人悉从我朝之旧，惟改内阁为内院耳。各衙门俱用旧官，正堂则必以夷人或辽人为之。其治军最有法，杀一人者，十人偿之；杀一犬者，一人偿之；犯淫者诛无赦。有头目迁至成国公府，闻有寡妇二人，即不敢入其门。揭示曰：「予以藐躬，荷兹重器，钦承天命，绥辅中华。今建都于燕，为久远计云云，封吴三桂为平西王，洪承畴平南王，孔友德、李永芳之子，并旧降官，共封十王。」初五日又有示，略云：「逆贼李自成系明朝子民，纠聚凶党，妄兴大逆，逼弑君后，诚天地所不容，神人所共仇者也。予与明朝，虽为敌国，殊切痛惋。今特令举国臣民，挂孝三日，以尽君父之情。仍令礼部太常寺等衙门，尊以帝王之礼，葬于原拟之旷。三日以后，除服剃头，衣冠悉遵大清之制。」初八日又下一令，催军民剃头，违者以抗拒论。初十日下令：「凡在京百姓，限十日内俱移南北两城。其东、西、中三城，俱住达兵。」不料三日内，达兵不待迁徙，遽占民房，民之失业者甚众。十二日，吴三桂奉命进京，多所建白，且请宽剃头之令。简山西李建泰、涿州冯铨为内院宰相，又追上先帝諡号，諡系十六字，但记未详。奴与吴三桂各遣牌招抚山东已及临清，政未知，德州何以应之也。言之甚悉，援笔记之，不觉夜分。

廿八日早，雇驴往三十里，望金山，如见故人。又行十里，见官兵数百骑在山坞，放马治餐，有肩挑食物者，公行夺去。再行十里，至七里港，又遇步兵数十人，掠取驴畜。予辈不得已下驴，于泥泞中走六七里，至昭关，作《望江调》六绝。又五里到京口，虽有官兵驰逐，而居民尚安堵。时日尚午，沿江纵步，先呼随行小陈祥觅船，中道忽值家中来奴老陈祥，相顾愕然，还走报予，始知胞弟济桢暨姊夫吴守质远来相探。江干一遇，宛在梦中，默然不能出一语。此时众俱微服，予不过一短布衫，一破布裤而已。惊魂稍定，始叙寒温。及问舟子，云夜来方到，倘稍差时刻便不相逢，亦大奇也。下午解维同行，滁州茶客亦到舟中，逊之上坐。行二十里，为丹徒镇，又三十里，宿新丰。备述奇变，不觉夜之过半。

廿九日平明，行三十里，过丹阳，偿茶客金别去。又行五十里，为吕城，二十里为奔牛，过死难御史王章之乡，凄然悲感。十五里为洞子河，十五里宿常州，同伴武林人又于隔舟一遇。

初一日，行三十五里，至横林，二十里至洛社，十五里至高桥，十里至无锡。惠峯在望，意欲满载泉水，为舟子所阻。询太史马世奇柩尚未到，不及登堂一哭。又行廿七里至新安，廿里宿望亭。

初二日，顺风扬帆，形神俱奕。二十里至浒墅关，则前所失仆，先已南下，更衣来迎，主仆六人，一一不缺，大出望外。又二十里至小庄，拜先人赐茔，松楸郁然，徘徊久之。少顷出射渎桥，从虎丘飞棹抵家，母妻重面，悲喜交集。计在途跋涉四千馀里，不过四十六日；破城之后，栖破屋中，亦不过二十七日。其间死而复生，散而复聚，非神力嘿佑，安得有此？回思入都之日，以迄于今，不满一载，如隔几劫轮回矣。更有异者，方抵家，而同行武林陈都司有遴忽来见访，携倪、范两公部谘，并予所录陷城日纪，原封交还。当日虽入贼手，旋为所弃，渠家人收贮囊中，忠臣德意，似有神物护持，第予区区一手笔之微，而得失有定数如此。彼背主事仇，贪苟活以几幸富贵者，岂非不知命之过？与予今日载笔纪实，视唐宫人再生，说天宝时事，更觉悲惨。兴言及此，涕泗交顺矣。其姓名事迹，目所睹，身所历者勿论；他或访自长班，或传诸道路，不无小异，亦有微讹，然十分之中，已得八九。至于语次无伦，修饰未至，兼望观者怜而谅之。

●尔勤陈文学《再生纪畧》一编，每于自叙颠沛中，点缀时事，不惟可补见闻之缺。而政之得失，人之贤不肖，种种具存。是有关系文字，馀为删其繁而刻之。冯梦龙识








贺瑞谷表一


嘉靖四十五年八月初七日，该苑田督职，上瑞谷三穗者四本，二穗者九十九本。仰惟仙诞届期，玄祯叠现。而瑞谷之登，尤为万国和一之象，九重福寿之征。臣等诚欢诚忭，谨稽首顿首称贺者。

伏以瑶穹笃眷，一人膺戬谷之庥；宝穑敷祥，万宇洽丰登之庆。自天田而挺秀，先虹旦以申禧。舜亩欢腾，尧衢喜溢。恭惟皇上道参惟大，德并日生。艰难每切乎人依，所其无逸；吁祷素孚乎帝鉴，享于克诚。风雨节而寒暑时，默顺玑衡之运；府事修而民物阜永，培邦国之基。协气交融，休声旁达。惟玄化均调于玉烛，致岁功叠奏于金穰。睠此嘉生，允为仁卉。储精毓萃，夙含渥泽于仙畴；合颖连茎，特表殊祯于圣世。际五百载贞元之会，介亿万年富寿之祺。应时既叶于几先，取义尤彰于妙合。穗则只岐而三秀，昭参天两地之功。乾则四偶而九奇，符易象箕畴之数。盖圣人得其位斯得其禄，将享玉食于无穷；肆上帝降年永而降年康，丕显珍图于有赫。休哉灵贶，邈矣希闻。

臣等幸际熙明，叨尘侍从。质同稊稗，栽培夙荷乎天工；心切芹葵，歌颂敢忘乎帝力。伏愿宸厘茂集，睿算崇增。时常和而岁常丰，光抚盈成之宝祚；日之升而川之至，益绵巩固之瑶龄。






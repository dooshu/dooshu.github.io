又　莺莺

春梦，神仙洞，冉冉拂墙花树动。西厢待月知谁共？更觉玉人情重。红娘深夜行云送，困亸钗横金凤。

◆词前诗曰：“崔家有女名莺莺，未识春光先有情。河桥兵乱依萧寺，红愁绿惨见张生。张生一见春情重，明月拂墙花树动。夜半红娘拥抱来，脉脉惊魂若春梦。”

◎莺莺：崔莺莺与张生故事，出自唐元稹《会真记》：贞元中，故崔相国之女莺莺，随母归长安，路出蒲州，止于普救寺之西厢。有张生者游于蒲，亦止于该寺。时军人扰攘，崔氏不安，张生与蒲将之党有善，请吏护之。兵去，崔母设宴致谢，令莺莺出拜。张生自是惑之，缀春词二首，托崔氏婢红娘转达。莺莺报以诗笺，约其相会；及至，却又严词拒绝。张生自失者久之。忽一日，红娘陪莺莺来，与之幽会。如是者几一月。崔母觉之，拷红得实，令张赴试，怏怏而别。元稹尚有《续会真诗》三十韵、另唐人杨巨源有《崔娘诗》、李绅有《莺莺歌》、宋赵令畤有《商调蝶恋花》十二首、金董解元有《西厢记诸宫调》、元王实甫有《西厢记》杂剧，蔚为乐府盛事。（徐培均《淮海居士长短句笺注》）

◎河桥：《史记·秦本纪》昭襄王五十年“初作河桥”正义：“此桥在同州临晋县东，渡河至蒲州，今蒲津桥也。”故址在今山西永济西蒲州与陕西大荔东大庆关之间黄河上。

◎兵乱：《会真记》云：“是岁，浑瑊薨于蒲，有中人丁文雅，不善于军，军人因丧而扰，大掠蒲人。”萧寺，宋程大昌《演繁露》卷六：“《国史补》曰：‘梁武帝造寺，令萧子云飞帛大书“萧”字，至今一字犹在。……’案：此则萧寺者乃因‘萧’字而名也。《刘禹锡集》卷二十九《送如智法师》曰：‘前日过萧寺，看师上法筵。’则是概以僧寺为萧寺。”

◎待月西厢下，迎风户半开。拂墙花影动，疑是玉人来。（唐元稹《会真记》）

◎困亸：疲惫，萎靡。


○论薛子等表

臣师古言：伏见宣敕、别将薛子、窦善卫二人，释禁引见，此实陛下圣德宽仁，垂恩宥过，固非愚虑，所能测量。然臣之区区窃有管见，犬马微志，不敢隐默。臣闻杀生威权，帝王之所执，而宪章法律，臣下之所奉。子等身居五品，足知禁令，捕获罪人，已就拘执，计其本犯，又非死刑，遂乃违法恣心，擅行杀戮，是无惮也。诈云格杀，表奏求赏。是罔冒也。陛下付法司推穷，事须归实，而递相枝蔓，希冀恩泽，挟伪干真。是要君也。自古节义之人，亦有让死之事，皆为临危遇厄，事不获已，爱敬君亲，亡身弃命。岂如子等明白故犯？怀诈藏奸，朋党比周，违经乱法，於义无所取，於礼无所劝，其罪不可恕，其源不可开。且法司之体，职当察狱，义无纵滥，不得阿容。二人虽则让辜，王司须定实罪。不言杀人之道，何者合坐？专述相让之辞，以为盛美。亦非守职务据正法也。若使二人皆承，则不知罪之所在，如其二人并讳，复欲何以断之？臣闻愚者之言，圣人择焉，脱有可采，伏愿许察。轻尘听览，伏增战栗。


崇文书院寒夕寄怀邓季垂明府嘉缜四首


月冷风尖夜有霜，柝声敲梦五更长，摊笺自写怀人句，坐对寒灯蛾术堂。书院有蛾术堂。

山城寒雨夜潇潇，官舍挑灯话寂寥，一阕词题新乐府，吟声高压海天潮。予《台阳新乐府》明府题词。

瓦官寺畔旧柴关，看竹西园野意闲，想见风流为政暇，六朝松石念家山。

朔风吹海水云奔，夜半涛声撼客门，谁听荒鸡同起舞？人间豪士忆刘琨。






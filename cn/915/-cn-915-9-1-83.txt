◇务本诏（十五年正月己巳）

观时设教，王政所先，兼而利之，实惟务本，移风致治，咸由此作。顷因革之令，随事必下，而张弛之要，未臻厥宜，民瘼犹繁，廉平尚寡，所以伫旒纩而载怀，朝玉帛而兴叹。可申下四方，政有不便於民者，所在具条以闻，守宰若清洁可称，或侵渔为蠹，分别奏上，将行黜陟。长吏劝课，躬履堤坊，勿有不修，致妨农事。关市之赋。或有未允，外时参量，优减旧格。（《梁书·武帝纪》中）


○鎮武大捷疏 【 勝東虜】

議照遼左三面環虜。多如蝟毛乃其最大者有二枝。曰土蠻。以眾稱。曰速把亥。以強稱。土蠻死矣。其子卜彥台周嗣罕。速把亥戮矣。其子把兔兒。其族炒花花大領兵。然卜彥台周雖多而遠。其大舉有時。把兔兒炒花者。盤據舊遼陽以北。居兩河之中。東犯遼瀋。西犯廣寧。南犯海葢。春夏則擁眾抄掠。秋冬則勾北虜狂逞。近自東征之後。我兵凋殘疲敝。幾不能軍。虜益乘虗而攻。自春及夏闌入無度。沿邊墩臺。盡行掘毀。遂圍鎮城。掠清細河。時出時入。若無人然。其言曰我先剜尒眼目。然後剖爾心腸。眼目者墩臺也。心腸者城堡也。葢其視全遼若巳入其囊中、即全遼亦人人自危、不能保其不被髮而左袵矣、時新帥董一元也初臣化龍與鎮臣以初秋先後入境、時虜方解鎮城之圍而歸、臣等閱士馬、望郊原、見其焚燬荒凉、瞿然驚嘆、巳復深念事急矣、即請兵請餉、何所從得、且亦何救目前、無巳、且就見在兵馬、清役占、汰羸弱、簡其堪戰者、日夜訓練以待、卒有零擊得虜首者。當即給銀五十兩令乘馬由臣化龍正門。出目送之。眾為之指目而豔羡焉。有戰心矣。大將日日練士盤馬。且殺牲取血瀝之酒。與將士共飲。約曰居常而剝軍虐下者有如此酒。虜入而縮朒逗遛者有如此酒。眾為之灑然。變色易容。髮上指冠。有戰氣矣。虜氣益驕、志益盛、東西相結、後先竝犯、諜報諠傳、遠邇惶駭、臣等復議以為虜勢憑陵極矣。今茲之舉。諸邊之虜皆在焉。更不一戰。是虜知吾終不能戰也。自是不復出邊。遼其亡矣。一戰而存遼東。即死猶為之。况未必死乎。顧卜彥之虜。多至數萬難與爭鋒。且賊所垂涎者右屯。右屯有備矣。自餘稍稍貼防。便足自保。炒花把兔之虜僅萬餘。宜併力破之。東虜既破。西虜當不戰走也。既賊如吳家墳三日不出。西虜巳近邊。有言宜急擊東虜者。大將以為其地環海多潮。溝盛蘆葦。我兵不得成列。即幸而勝。亦殺傷相當。更何以支西虜乎。復待之一日。再與眾將議賊見我兵扼其歸。必且不出更遲一日西虜深至右屯則勢合勢合而我兵氣巳奪不戰自潰矣因下令退兵。匿之鎮武堡。空其營盤。賊前哨馳至營盤。見巳無兵。鼓掌笑曰。蠻果畏我乎。胡不與我戰。因率其眾長驅過之。過未畢而我師出矣。大呼震天。如墻而進、賊猶從容搏戰。久乃不支。倒戈而奔。劃如山裂。我兵乘之。僵屍滿地。賊益急。所不死者棄甲冑。抉鞍轡。空馬而逃。人畜駝馬。委棄遍野。鐵鍋氊帳。積若崇丘。戰後一日有自虜中回者。言虜狂奔一夜。更不返顧。直至天明。然後駐馬聚哭。葢風聲鶴唳。皆為晉兵。虜性敗則競退虜敗大都若斯矣。是役也賊有萬餘。我兵摘發之後。僅僅滿萬。要當以氣勝之。所最快者。虜中精兵來則衝鋒。去則殿後。今虜正惰歸。從後擊之。斬馘數多。則精兵盡。馬其足也。駱駝氊鍋其家產也。人畜糧米。原係橫財。委而棄之巳矣。而折其足。傾其家。蕩其產。所歸巢者。蕭然一身耳。宜其悲乎。盖此虜非三五年後。敗氣未易復也。虜敗之明日。而西虜果至右屯。深至吳家墳。呼墩軍而問之曰。吾達子何在。墩軍曰昨為官軍殺盡矣。駝馬萬計。盡驅入廣寧城矣。虜遂驟馬奔回。團營而攻右屯五日。竟不能克而去。非獨其守之堅。救之急抑亦怵於戰勝之威自不敢久也則所謂東虜既破。西虜當不戰走也。以東之戰。為西之守。戰既勝守遂堅。坐令東虜無家。西虜無利。乃知鎮武之勝。嗣後又有靖遠高平黑山之勝盖全勝也。此豈臣等之力所能及哉。


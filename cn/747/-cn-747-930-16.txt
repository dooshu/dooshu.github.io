○谢恩赐阳平山吕延昌紫衣表

臣某伏奉敕，恩赐阳平山主吕延昌紫衣，仍补充内殿焚修大德者。恩垂霄汉，荣及岩林，草木增辉，烟霞动彩。凡兹簪褐，共感休明，臣某中谢。

伏惟皇帝陛下惟睿开图，握符御宇。仁覃九土，咸臻祯昱之私，政布八荒，已洽雍熙之化。由是群方述职，重译宾庭，属祝圣之昌辰，标寿春之大节。布鸿私於二教，洒皇泽於万区。吕延昌久处烟萝，深精药饵，方专心於葺理，敢企望於宠荣。岂谓陛下念切勋臣。奖深术学，以吕延昌医方著效，致服彦危疾蠲除。迥降隆恩，显颁命服。霓裳象简，难胜天地之私；暮烛朝香，誓答圣明之照。臣某与道众等不任。


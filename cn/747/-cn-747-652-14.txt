○毁方瓦合判

太学官孝胄子“毁方瓦合”，司业以为非训导之本，不许。

教以就贤，虽无黩下，俾其容众，则在毁方。太学以将务发蒙，宜先屈己。君子不器，须怀虚受之心；至人无方，何必自贤於物。爰因善诱，式念思恭，将戒同尘之诚，遂申合土之誉。况卑以自牧，仲尼尝述於为儒；礼贵用和，子张亦非於拒我。义存无傲，道在可嘉，长善之本不乖，成均之言何懵。


來蕃 板蕩

成夫，浙江蕭山人。

板蕩

板蕩崇禎末，遺賢尙有人。
登朝常掣肘，抗疏敢危身。
九廟精靈格，三邊涕浪新。
时危不可捄，西北望烟塵。

伏枕蒼江上，貧家獨樹幽。
巷留千里駕，客共百年憂。
晚秫垂寒水，秋瓜蔓故丘。
江山已殊異，徒傍望京樓。

抱膝深懷古，幽居可奈何。
高原千嶂合，迴岸一帆過。
羌部初移帳，王臣尙枕戈。
江城車馬客，夜夜擁笙歌。

莽莽滄溟闊，天涯道路通。
野塘生白草，山驛落丹楓。
水漲穹廬徙，星流殿帳空。
萬方俱轉餉，垂淚滿江東。

野園秋水曲，村徑寠人情。
黄菊開孤嶼，青山遶廢城。
老宜驅犢往，貧擬賣魚生。
尙識前朝事，垂紳際聖明。




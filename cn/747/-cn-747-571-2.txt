○为王京兆贺雨表二

臣某言：臣伏见今月二十四日，时雨溥降。伏以圣心积念，天意遽回，移造化之玄功，革阴阳之常数。臣某诚庆诚忭，顿首顿首。皇帝陛下仁育苍生，恩同赤子。目顷天雨未降，时稼或愆，贬食斋戒，至诚幽达。又虑宿麦无备，播种失时，出于宸衷，特今赈贷。睿谟潜运，甘雨遂周。布垂阴，随圣泽而俱远；滂沦积润，与恩波而共深。臣某才术无闻，谬司邦甸，生成必资于帝力，进退何补于天工？沐浴太和，惭荷无极。无任庆跃屏营之至。


○言四事疏 【 軍政】

一申軍令、臣以為為將之道。在乎號令嚴明。則兵之畏將畏過如畏敵。孫子所謂可以使之赴水火是也。乞賜總督軍務少保于謙以將權、俾軍士知所以畏令、一選軍操練、臣見在京教塲德勝安定門外兩處軍士、自城南至者。往回三十餘里。營房不可不設操練時少走路時多宜於九門外各設教場。將官軍選過精壯一等。輭弱一等。糧數揀能幹慣戰都指揮分領。常時操練。臣等時去比較弓馬。倘或有警調用。則管軍者知愛其軍為軍者知聽其令。一成造軍器、臣見在京操備官軍數多、盔甲器械數少、乞敕工部移文各布政司將所属州縣成造軍器匠作人等取赴本司、准該班日期著令成造、凡合用布鐵、就於各庫收貯官錢內支給買辦造陸續送京、一樽節糧儲、臣見口外近被達賊警散、來京官軍、優給紀錄者、多係老弱殘疾寡婦、恐此亦非柔邊人之意宜聽回原籍依親優給者支與半俸。紀錄者免支月糧。待出幼之時、令親管官司、起送襲職應役、


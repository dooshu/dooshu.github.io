○奉天县令崔鄯可仓部员外郎判度支案制

敕：奉天县令崔鄯：大凡南宫郎，无非慎选者也。况地官之属，有堆案盈几之文，有月计岁会之课，故员外郎不可逾时缺，不待满岁迁，事剧才难，断可知矣。而鄯自操白简，宰赤县，绳举违谬，惠养鳏恂，皆有善声，著於官次。岂能於彼，而不能於此乎？尔宜率廪人，佐计务，决繁析滞，期有可观。可依前件。


布智儿


布智儿，蒙古脱脱里台氏。父纽儿杰，身长八尺，有勇力，善骑射，能造弓矢。尝道逢太祖前驱骑士别那颜，邀与俱见太祖，视其所挟弓矢甚佳，问谁为造者，对曰：“臣自为之。”适有野凫翔于前，射之，获其二，并以二矢献而退。别那颜随之，至所居，布智儿出见，别那颜奇之，许以女妻之，父子遂俱事太祖。尝从征讨，赐纽儿杰拔都名。从征回回、斡罗思等国，每临阵，布智儿奋身力战。身中数矢，太祖亲视之，令人拔其矢，血流满体，闷仆几绝。太祖命取一牛，剖其腹，纳布智儿于牛腹，浸热血中，移时遂甦。纽儿杰卒，宪宗以布智儿为大都行天下诸路也可紥鲁忽赤，印造宝钞。赐七宝金带燕衣十袭，又赐蔚州、定安为食邑。

布智儿卒，有子四人。长好礼，事世祖，备宿卫。会丞相伯颜伐宋，奏好礼督水军攻襄樊，从渡江入临安，以功授昭毅大将军、水军翼万户府达鲁花赤。别帖木儿，吏部尚书。补儿答思，云南宣慰使。不兰奚，袭父职，为水军翼万户招讨使，镇守江阴，移通州。子完者不花，辽阳省理问。






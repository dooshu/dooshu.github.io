○孤竹赋

有裴君子兮将以自怡，艺孤筱於前墀；玩以时，惬所思。且面陛则阳，笑猗猗而处渭；向砌则燠，秘青青之在淇。问君何事生乎兹？婵娟抱节而无词。借而东南之美，会稽千里，阻江阻河，所贵则那？至乃柯叶不二，吁嗟此地，彼其之子，贱目贵耳。岂知孤者取稀，物莫之依？含混元之休气，吸太阳之清晖；长则尺准，大可寸围。有美游兮忘其归，更忆朝霞露未。悬明月而影短，带疏雨而声微。观乎袅娜容与，风生其处；应知默定洪钟律，几日能令童子悟？实方就而孤凤食来，枝或成而一龙飞去。天造自然，含虚佩坚；坚以保名，虚以戒盈。瞻彼标兮人之程，万类则改，千竿森在。其在伊何，增冰峨峨。瞻彼磷兮不可磨，则知天籁奇兮由我起，道生一兮得我始。得之者非取，玩物而已。


106　履卦象言禮豫卦象言樂


「上天下澤履，此易之言禮。雷出地奮豫，此易之言樂。」吕成公之説，見東萊易説。本於漢書敘傳「上天下澤，春雷奮作，先王觀象，爰制禮樂」。

【元圻案】太玄樂：「陽始出，奥舒疊，得以和淖，物咸喜樂。」注曰：「象豫卦。」禮：「陰在下而陽在上，上下正體，物與有禮。」注曰：「象履卦。」此又孟堅之所本也。〇崑山徐氏乾學曰：「東萊易説非有成書，乃先生平時講説所及，而門人記録之者。」






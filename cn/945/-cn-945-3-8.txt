冬夕与诸公宴集贤梅学士西斋分得今夕何夕探得云字并序

古者潇湘之会实重故人西园之游亦在清夜集贤梅君以神仙之胄处典籍之司佐地官之版图居多暇日奉穆清之顾问出必诡词国家以西旅弗庭边烽尚警欲得城郭之要领申命朝廷之俊贤难哉是行公中其选且有密旨未遑戒途虽饬使者之车巳辞会府之政杜门终日端居鲜欢遂用解榻开樽集寮寀於三署割鲜继烛申宴乐於一时挥麈清谈峩冠屡舞杯盘狼藉星汉倾颓因念夫饮酒者未尝不始於治而卒於乱盍各吟咏以止諠譁於是迭出巨题互探难韵构思如涌弄翰若飞至於断章曾未移晷藻绣纷错金石铿锵足以知周南变风诚二雅之可继郑卿言志岂七子之足多顾予非才获陪高会形之序引深所厚顔云耳

今夕知何夕良交会以文烛花寒旋落漏滴远稀闻酒面轻浮蚁歌喉细遏云明河光未没候管气初分玉笛梅花怨金炉蕙草焚唯愁曙光发搔首叹离羣


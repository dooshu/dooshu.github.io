○授李浑比部员外郎等制

敕。著作郎李浑等，台庭积庆，文苑驰声。玉让其温华，山挺其芳茂。幼闻《诗》《礼》，在家推鲤也之贤；夙禀清英，行己有蔼然之举。蓬邱探讨，莲府周旋。颇闻编轴之功，雅得副车之体。纲曹妙选，粉帐华资。方承彩服之荣，共许应星之美。为郎匪因於父任，题柱自奏於帝知。勉服鸿休，更观骥骋。可依前件。


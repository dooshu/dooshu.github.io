○遗萧德言书

朕历观前代，详览儒林，至於颜、闵之才，不终其寿；游、夏之德，不逮其学。惟卿幼挺珪璋，早标美誉，下帷闭户，包括六经，映雪聚萤，牢笼百氏。自隋季板荡，庠序无闻，儒道坠泥涂，《诗》、《书》填坑穽，眷言坟典，每用伤怀。顷年已来，天下无事，方欲建礼作乐，偃武修文。卿年齿已衰，教将何恃？所冀才德犹茂，卧振高风。使济南伏生，重在於兹日；关西孔子，故显於当今。令闻令望，何其美也，念卿疲朽，何以可言。


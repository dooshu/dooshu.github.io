43　荆公潭州新學詩法詩經　諸家詩文互本


荆公潭州新學詩「仲庶氏吴」，本詩「摯仲氏任」。吕太史釣臺記「姓是州曰嚴」，本柳子厚愚溪詩序「姓是溪曰冉溪」。子厚之語，又出於水經注「豫章以木氏郡」。司馬公「保業」云「懷璽未煖」，本元次山出規「豈無印綬，懷之未煖」。

【閻按】今水經注：「豫章以樹氏都。」

【何云】此「都」字乃傳寫之誤；「樹」爲「木」則宋人避諱也。

【元圻案】王荆公潭州新學詩曰：「有嘉新學，潭守所作。守者誰歟？仲庶氏吴。」〇吕成公重修釣臺記：「顧野王輿地志曰『桐廬縣南有嚴子陵釣魚處，石上可坐十人，名爲釣壇』，即今之釣臺也。明道二年，范文正守是邦，始築屋祠先生而爲之記。歲祀浸遠，此意弗嗣。淳熙五年，侍郎蕭公出鎮，道祠下，慨然曰：『國家稽用唐武德舊典，姓是州曰嚴，則先生之祠乃名教之首，頽圮若是可乎？』」〇柳子厚愚溪詩序曰：「灌水之陽有溪焉，東流入于瀟水。或曰冉氏嘗居也，故姓是溪爲冉溪。或曰可以染也，名之以其能，故謂之染溪。」〇水經注八引圈稱曰：「昔天子建國名都，或以令名，或以山林，故豫章以樹氏郡，酸棗以棘名邦。」〇司馬温公於嘉祐六年奏進五規，曰保業、惜時、遠謀、重微、務實。其「保業」曰：「陵夷衰微，至於五代，懷璽未煖，處宫未安，朝成夕敗，有如逆旅。」〇元次山出規，見唐文粹四十三，其辭曰：「豈不裂封，疆土未識。豈無印綬，懷之未煖。」






○授岐王范太子少师等制

黄门：赞翼皇储允归师保，崇敬叔父，谅属亲贤。虢州刺史上柱国岐王范、秘书监兼幽州刺史上柱国薛王业等，明允笃诚，温良恭俭，忠孝先於令典，文儒伟於成业。自为我藩翰，拥其旄，雅闻召伯之诗，尤羡鲁公之政。虽颁条是务，而导礼兼资，因入拜於承明，伫来仪於博望。范可太子少师虢州刺史，业可太子少保兼幽州刺史，勋封等各如故，主者施行。

门下：望园宾客，非贤莫可，中朝硕茂，选众修归。银青光禄大夫国子祭酒上柱国逍遥公韦嗣立，温恭密静，孝悌忠实，鉴测毫端，词诠象外。昆弟承一经之业，登相者代不乏人；闺门有万石之风，立言者士是则效：畴咨满於故事，润色敷於令典。属以疾辞，用体张良之志；资以德举，宜从绮季之游。可太子宾客，散官勋封如故，主者施行。


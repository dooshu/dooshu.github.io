列传第一百四十七 外国二


△日本

日本，岛国也，自宋以前事具各史。世祖中统元年，封高丽世子倎为高丽王，遣还国，遂欲价高丽以通日本。时日本国主为龟山天皇，建元文应。至元三年秋八月，世祖选可使日本者，以兵部侍郎黑的佩虎符充国信使，礼部侍郎殷弘佩金符充国信副使，并赐高丽国王书曰：“今尔国人赵彝来告，日本与尔国为近邻，典章政治有足嘉者，汉唐而下亦或通使中国，故今遣黑的等往日本，欲与通和。卿其导达去使，以彻彼疆，开悟东方向风慕义。兹事之责，卿宜任之，勿以风涛险阻为辞，勿以未尝通好为解。恐彼不顺命，有阻去使，故托卿之忠诚，卿其勉之。”高丽王禃乃遣其枢密院副使宋君斐与礼部侍郎金赞为黑的等向导。四年春正月，至高丽巨济县松边浦，畏风涛之险而还。王禃乃使宋君斐偕黑的等诣阙上书曰：“诏旨所谕使臣通好日本事，谨遣陪臣宋君斐等伴使臣以往。至巨济县，遥望对马岛，大洋万里，风涛蹴天，意谓危险若此，安可奉上国使臣冒险轻进？虽至对马岛，彼俗顽犷无礼义，设有不轨，将如之何？且日本素与小邦未尝通好，但对马岛人时因贸易往来金州耳。小邦自陛下即位以来，深蒙仁恤，三十年兵革之余，稍得苏息，绵绵存喘，圣恩天大，誓欲报效，如有可为之势，不尽心力，有如天日。”世祖怒王禃以辞为解。八月，复遣黑的等赐王禃书曰：“向者遣使招怀日本，委卿向导，不意遂令徒还。意者日本既通好，则必尽知尔国虚实，故托以他辞，然尔国人在京师者不少，卿之计亦疏矣。且天命难谌，人道贵诚，卿先后食言多矣，宜自省焉。今日本之事一委于卿，卿其体朕此意，通谕日本，以必得要领为期。”王禃意犹豫未决。其国人李藏用上书黑的，请期以岁月，徐观日本之至否。至则奖其内附，否则置之度外。其辞甚恳至。王禃以藏用上使者书不先与己言，疑有贰心，即配流藏用，其接伴起居舍人潘阜亦坐不告配流。阜与黑的对谈，武士突入执之。黑的怒，诘知其故，乃还藏用书曰：“我归奏此事，幸皇帝听之，天下之福。如不听，于汝国亦无罪。”由是藏用、阜俱获宥。王禃不得已，使潘阜赍世祖玺书至日本，并与日本主书曰：“我国臣事蒙古大国，禀正朔有年矣。皇帝仁明，以天下为一家，日月所照，咸仰其德。今欲通好于贵国，而诏寡人云，勿以风涛险远为辞。其旨严切，兹不获已，遣起居舍人潘阜奉皇帝书前去贵国通好。中国无代无之，况今皇帝之欲通好贵国者，非欲其贡献，盖欲以无外之名高于天下耳。若得贵国之通好，必厚待之。其遣一介之使以往观之何如？幸贵国商酌焉！”阜至日本，留太宰府五月，不得报而还。时日本政在大将军，惟康年幼，为相模守北条时宗所拥立。至是时宗执政权，以为牒状多失礼，莫如不答，故抑而不遣云。

高丽遣藏用来朝，帝谓藏用曰：“朕视尔国犹一家，尔国有难，朕不救乎？朕征不庭之国，尔国出师助战，亦宜也。宜造战舰一千艘，其大可载米三四千石者。尔于宋，风顺则两三日可至；日本，则朝发夕至，此汝国与蛮子人言也。尔归以此言告于王。”秋七月，高丽遣潘阜来朝，上书曰：“向诏臣以宣谕日本，臣即差陪臣潘阜奉皇帝玺书并赍臣书及国赆往谕。其边吏不纳，留置西偏太宰府者凡五月，馆待甚薄，授以诏旨，又无报章，以故不得要领而还。未副圣虑，惶惧实深。”九月，帝复遣黑的、殷宏赍玺书使日本，命高丽人导之。

六年春三月，黑的等至对马岛。岛民拒之。黑的等忿斗，虏岛民塔次郎、弥四郎二人而返。四月，黑的、殷宏复命，献其所执二人。帝大喜，谓塔次郎等曰：“尔国朝觐中国，其来尚矣。今朕欲尔国王来朝，非以逼汝也，但欲垂名于后世耳。”资给甚厚。六月，帝命高丽送塔次郎、弥四郎还。且命中书省牒日本国言其事。日本人仍不报。

七年十二月，帝择廷臣可使日本者，陕西宣抚使赵良弼请行。授良弼秘书监，充国信使，给兵三千人为护从。良弼辞，独与书状官二十四人发。八年九月，高丽使通事别将徐称吉偕良弼至日本之筑前今津，津吏欲击之。良弼舍舟登岸喻旨，乃延良弼等入板屋，严兵守之。翼日，其筑后长官藤原给资率兵往，诘难不已，求国书。良弼曰：“国书宜献于王所，若不允则传之大将军，不然不敢释手。”数日，给资复往，谓良弼曰：“我国自太宰府以东，上古使臣未有至者。今汝国遣使至此，而不以国书授，何以示信？”良弼曰：“隋文帝遣裴清来，王郊迎成礼。唐太宗、高宗遣使皆得见，王何独不见我国使臣乎？”乃出国书录本授之。日本人仍不答，令太宰府遣人送良弼等于对马岛。良弼既见拒，无以复命，太宰府守护官亦恐开衅于中国，异日兵祸不易弭，乃私与良弼定约遣弥四郎等十二人伪称使介，从书状官张铎入朝。帝召见铎，宴劳之。铎奏曰：“赵良弼遣臣来，言去岁九月与日本国人弥四郎等至太宰府西守护所，守者云曩为高丽所绐，屡言上国来伐。岂知皇帝好生恶杀，先遣行人下示玺书。然王京去此尚远，愿先遣人从使者回，故良弼遣臣偕弥四郎等至京师。”帝疑其诈，命翰林学士承旨和礼霍孙问姚枢、许衡。皆对曰：“诚如圣算，彼惧我加兵，故发此辈侦吾强弱耳。宜示之宽仁，且不应听其入见。”帝从之。十年三月，赵良弼复至太宰府，又为日本人所拒。六月，良弼归。帝问其始末。良弼曰：“臣至太宰府数其不恭罪，谕以礼意。太宰府官愧服，求国书。臣曰：‘必见汝国王，始授之。’往复数四，至以兵胁，臣终不与，但以副本示之。后又声言大将军以兵十万来求书。臣曰：‘不见国王，宁持我首去，书不可得也。’日本知臣不可屈，遣使介十二人入觐。”帝曰：“卿可谓不辱君命矣。”良弼具记日本君臣、爵号、州郡、名姓、风俗、土宜上之。帝又问用兵之策。良弼具奏：“不宜以有用之民力填无穷之巨壑，请勿击。”帝不从。

十一年正月，日本主龟山天皇传位于其太子，号为后宇多天皇，改元建治。三月，帝以凤州经略使忻都、高丽军民总管洪茶邱等将屯军及女真军并水军共一万五千人、战船九百艘，期以七月攻日本，又命高丽发兵千六百人助之。八月，元帅忽敦、右副元帅洪茶邱、左副元帅刘复亨抵高丽，高丽以都督使金方庆等将三翼军共八千人与忽敦等由合浦攻对马岛。日本将允宗助国率八千骑御之，使译人至船上问来故。忽敦等不答，遂登陆，薄日本军。助国战死。忽敦等转攻壹岐岛，登岸立赤帜。日本将平经高败走，婴城自守。翌日，城陷，经高死之。忽敦等连破三岛，肆行杀戮，获妇女以索贯手心系于船侧。日本人大震，征其藩属兵十万二千余人赴援。忽敦等与日本战于博多，诸将凭高鸣鼓，指挥兵士，进退应鼓声，敌有陷阵者，则围而击之。又发铁炮歼敌兵无算。日本人败走，忽敦等进至今津。佐属与日本将菊池康成等战于赤坂，又与少贰觉惠战于百道原，均败之。觉惠子景资善骑射，射刘复亨坠马。忽敦等列阵松林，日本将大坂赖康来拒，复败走。会日暮，诸将乃次第登舟。金方庆谓忽敦、洪茶邱曰：“我兵虽少，已入敌境，人自为战。即孟明焚舟、淮阴背水计也。请复决战。”忽敦曰：“小敌之坚，大敌之擒，策疲兵入敌境，非完计也。不若班师。”刘复亨疮重，乃引所部先归。是夜大风雨，官军战船触厓石多破坏。忽敦等乃乘夜引去。

十二年二月，帝复使礼部侍郎杜世忠、兵部郎中何文著、计议官撒都鲁丁赍玺书通好于日本，高丽人郎将徐赞及捎工上佐等三十人导行。四月，杜世忠等至长门室津，既而移筑前太宰府。八月，太宰府护送世忠等至镰仓。九月，北条时宗斩杜世忠、何文著、撒都鲁丁及书状官董畏、高丽人徐赞于龙口，枭其首。十四年，日本遣商人持金来易铜铁，许之。于是日本人始知宋亡。十五年七月，高丽王暙入朝，面奏曰：“日本一岛夷耳，恃险不庭，敢抗王师，臣愿造船积粟，声罪致讨。”帝曰：“卿归与宰相熟计，遣兵讨之。”十一月，立淮东宣慰司于扬州，谕沿海官司通日本市舶。十六年六月，宋降将范文虎、夏贵使周福、栾忠及日本僧灵果、通事陈光赍书至日本，俱为日本人斩之博多。七月，宋旧臣牒告日本曰：“宋朝已为蒙古所灭，恐又危及日本，敢来告。”

十七年二月，帝始闻日本杀使者之事。忻都、洪茶邱请自率兵往。帝谕姑缓其事。八月，高丽王暙入朝，请以高丽兵戍耽罗者补东征之师，帝许之。时忻都、洪茶邱皆受帝策画。茶邱曰：“臣若不举日本，何面目复见陛下！”遂约曰：“洪茶邱、忻都率蒙古、高丽、汉军四万人发合浦，范文虎率蛮军十万人发江南，俱会一岐岛，两军毕集，直抵日本城下，破之必矣。”帝乃以阿剌罕为左丞相，范文虎、忻都、洪茶邱为中书右丞，李庭、张拔都为参知政事兼行中书省事。九月，遣也速达儿、崔仁著以水达达之在开元、北京、辽阳者，移置东宁府，以赴征日本之役。十月，遣使括开元等路兵三千人从行，得兵十万，命范文虎将之。十二月，以高丽王暙为开府仪同三司、中书左丞相行中书省事，以金方庆管领高丽都元帅，朴球、金周鼎为昭勇大将军、左右副都统，并授虎符，赵仁规为宣武将军、王京断事官、授金符，朴之亮等十人为武德将军、管军千户、授金符，赵抃等十人为昭信校尉、管军总把，金仲成等二十人为忠显校尉、管军总把。十八年春正月，帝召阿剌罕等同受训谕，以张珪、李庭留后，命忻都、洪茶邱取道高丽陆行，是为东路军，其军实则舟运之。范文虎请马二千给秃失忽军及回回炮匠。帝曰：“水战安用此？不从。”三月，给征东善射者及高丽兵钞四千锭，以耽罗新造船付洪茶邱，以刑徒减死者付忻都为军士。帝谕范文虎等曰：“彼留我使不还，故使卿辈为此行。朕闻汉人言，取人家国，欲得百姓土地。若尽杀百姓，得地何用？又有一事，朕实忧之：恐卿等不和耳。若彼国人至，与卿等有所议。当同心协谋，如出一口答之。”仍申严军律，乃给衣甲、弓矢、海青、符。是时忻都、洪茶邱先发，已抵高丽。高丽王暙令士卒虽遭父母丧，过五十日者即从军。五月，忻都、洪茶邱及金方庆、朴球、金周鼎等以蒙古、高丽、汉军四万人，战舰九百艘，发合浦。丙辰，攻日本对马岛及壹岐岛，杀岛民三百余人。岛民匿山中者，军士闻儿啼辄寻而杀之。日本将少贰资时、龙造寺李时等率兵数万与诸将战于壹岐岛之濑浦。大军发火炮，日本人败走。杀其将少贰资时。六月己巳，复战于筑前志贺岛。洪茶邱几为日本人所获，裨将王万户救之，茶邱仅免。庚午，复战，又失利。时军中大疫病，死者已三千余人。诸将进至宗像海，北条时宗遣其将秋田城次郎等来援。大军联战船为园营，外列巨舟，设石弩，俟薄击乃发。日本战船小，不能敌，前后来攻者皆败退，国中人心汹汹，市无粜米。日本主亲至八幡祠祈祷。又宣命于太神宫乞以身代国难。

先是诸将相约，忻都、洪茶邱由高丽泛海至壹岐岛，范文虎、李庭等由庆源至平户岛。平户周围皆水，可以屯兵，先据此岛，使人乘轻舟如壹岐，召忻都、洪茶邱合兵共进，以六月望前会于平户。会阿剌罕军行次庆元病卒，帝命左丞相阿塔海代总军事，未至，而文虎与庭已发，至是忻都、洪茶邱等相议曰：“向约江南军与东路军会于壹岐岛，今南军失期，我军先至，大战者数矣，船坏粮尽，将奈何！”金方庆不答。经十余日，又言之，方庆曰：“奉命赍三月粮，今一月粮尚在，俟南军至，合而攻之未晚也。”诸将不敢言。既而范文虎、李庭以船三千五百艘、兵十余万至次能、志贺二岛，忻都、洪茶邱率所部会之，舳舻相衔而进，屡为日本人所却，招讨使忽都、哈思等战没。诸将以累失利，乃移于肥前鹰岛，见山影浮波，疑暗礁在海口，不敢近。会青虬见于水上，海水作硫黄气，怪异百出，军心震骇。八月甲子朔，飓风大作，战舰皆破坏覆没。左副都元帅阿剌帖木儿以下溺死者无算，流尸随潮汐入浦口，积如邱陵。漂流免死者尚数千人，至鹰岛缮治坏船，欲逃归，皆为日本人所杀。范文虎、李庭等船亦坏，庭抱船板漂抵岸上，以余众由高丽北还。

先是行省平章政事张禧与右丞范文虎、左丞李庭等同率舟师至肥前，禧舍舟筑垒于平户，约束战舰，相去各五十步，以避风涛撞击，故禧所部独完。范文虎议还，禧曰：“士卒溺死者大半，其脱者皆壮士也，曷若乘其无回顾心，因粮于敌，以求一逞。”文虎等不从，曰：“还朝问罪，我辈当之，公不与也。”禧乃分船与文虎等乘之去。军士不返者凡十余万人，高丽兵死者亦七千余人。八月，文虎等至高丽合浦，收散卒而归，诳言于帝曰，“至日本欲攻太宰府，暴风坏舟，犹议战。万户厉德彪、招讨使王国佐、水手总管陆文政等不听节制，辄逃去，故本省载余甲至合浦散遣之，使各归原籍”云。未几，败卒于阊脱归，言曰：“七月至平户岛，移五龙山。八月一日飓风坏舟，诸将各择坚好船乘之，弃军士十余万人于山下，众议推张百户为主，听其约束。方伐木作舟欲还，日本人来战，尽败没，余二三万人为其所虏，至八角岛悉杀之。惟谓新附军为唐人，宥为奴，阊等是也。”既而军人莫青与吴万五等亦逃归，所言与阊略同。于是范文虎等皆获罪，惟张禧独免。

帝以不得志于日本，复命阿塔海发兵，一时无敢谏者。江南行台御史大夫相威极论其事，帝始命罢兵。十九年三月，南军总把沈聪等六人逃至高丽，高丽遣印侯柳庇送之归。二十年正月，帝复欲发兵，以阿塔海为征东行中书省丞相，以高丽王暙为左丞相，命枢密院集军官规画事宜，发所造回回炮及匠人张林等付征东行省，给钞及衣甲于诸军。既而民间骚动，盗贼频发，忽都帖木儿、忙古带乞益兵击寇。乃谕阿塔海曰：“所造战船宜少缓，所拘商船其悉还之。”

是岁，南海补陀寺僧如智言于帝曰：“今复兴师致讨，多害生灵，彼中亦有佛教文学之化，岂不知大小强弱之理？如令臣等赉圣旨宣谕，彼必欣心归附。”帝从之。乃使如智及提举王君智赍玺书至日本。八月，过大洋，遇飓风，不能达而返。二十一年正月，复遣如智及王积翁至日本，由庆元航海。会舟人杀积翁，仍不果至。自后帝屡欲兴兵，为群臣所谏而止。成宗即位，丞相完泽力主罢兵，自此征日本之议始寝。

大德二年，日本主传位于太子，号为后伏见天皇。大德三年，江浙行省臣劝帝复讨日本。帝曰：“今非其时也。”使江浙释教总统补陀僧一山赍诏使于日本。诏曰：“比者有司陈奏，尝遣补陀僧如智等两奉玺书通好，咸以中途有阻而还。朕自临御以来，绥怀属国，薄海内外，靡有遐遗，日本之好宜复通问。今补陀僧一山戒行素高，可令往谕，附商舶以行，期于必达。朕特从其请，并欲道先皇意也。至于敦好息民之事，王其图之。”一山至太宰府，日本人拘之于伊豆，不报命。

大德五年，日本主传位于太子，号为后二天皇。冬十二月，日本讹言有兵船二百艘将攻萨摩甑岛，然实无出兵之事。惠宗至正中，日本屡寇濒海州县。二十三年，掠蓬州，万户刘暹击败之。




又谢赐诗状

右臣等今日中使至伏蒙圣慈赐臣等寒食诗者尧厨辍膳方推式宴之恩周雅陈诗忽覩变风之作见横汾之絶唱契在藻之欢心伏惟皇帝陛下感品物之载阳乘穆清之多暇爰纡睿思是发永歌扣寂寞以求音均和六律丽昭回而垂象贲彩三辰皆四始之微言俾万物而咸覩臣等幸尘台席获捧宸章莫能侧管以窥天徒觉闻韶而忘味仰荷君亲之赐曷酬覆载之仁


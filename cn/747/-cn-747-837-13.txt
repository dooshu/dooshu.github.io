○授徐彦枢礼部员外郎制

敕。具官徐彦枢。文昌列曹，代称清署。宗伯之重，时难厥官。其在外郎，选擢尤重。率多虚位，以待当才。闻尔澹以立身，谦而履道。情田万顷，瑶林将玉树森罗。文律九成，调露以承云交奏。动必由礼，人无间言。克成德行之规，不染脂韦之态。介然自立，无愧前修。是用听彼群情，懋兹剧选。斯文重振，资尔之嘉谋。时政有疑，伫尔之谠论。勉临厥职，绍乃家风。敬蹈冰泉，以成践履。可。


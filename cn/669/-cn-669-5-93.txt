93　取士之制


取士之制，其塗有三：諸侯三年一貢士，侯國之士也；鄉大夫興賢能，王畿之士也；大司樂教國子，國之貴游子弟也。

【元圻案】禮記射義：「古者天子之制，諸侯歲獻貢士於天子，天子試之射宫。」注：「三歲而貢士。舊説云：大國三人，次國二人，小國一人。」疏：「經『貢士』之文，繫『歲獻』之下，恐每歲貢士，故云『三歲而貢士』也。又知三歲者，案書傳云：『古者諸侯之於天子也，三歲一貢士。一適謂之好德，再適謂之賢賢，三適謂之有功。』」






陈傅良　挽宋岩老参议

居然是是亦非非，错处稠中定不疑。

万事过人旁袖手，一生从众自观颐。

肯为壮县虽尝试，略见周行已逆知。

尽日杜门佳客至，小槽亲校酒醇漓。

陈傅良

陈傅良　挽宋岩老参议

少小修藏近市朝，亦非着意混渔樵。

不为御寇犹争席，好说渊明更折腰。

一饭重违凡子约，千金终却故人招。

送车几两交相唁，我独难忘最久要。

陈傅良


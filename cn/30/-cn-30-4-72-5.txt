盖苗


盖苗，字耘夫，大名元城人。幼聪敏好学，善记诵，及弱冠，游学四方，艺业大进。延祐五年，登进士第，授济宁路单州判官。州多系囚，苗请疏决之。知州以为囚数已上，部使者未报，不可决。苗曰：“设使者有问，请身任其责。”知州乃勉从之，使者果阅牍而去。岁饥，白郡府，未有以应。会他邑亦以告，郡府遣苗至户部以请，户部难之，苗伏中书堂下，出糠饼以示曰：“济宁民率食此，况不得此食者尤多，岂可坐视不救乎！”因泣下，时宰大悟，凡被灾者，咸获赈焉。有官粟五百石陈腐，以借诸民，期秋熟还官。及秋，郡责偿甚急，部使者将责知州，苗曰：“官粟实苗所贳，今民饥不能偿，苗请代还。”使者乃已其责。单州税粮，岁输馆陶仓，距单五百余里，载驮担负，民甚苦之，春犹未足。是秋，馆陶大熟，苗先期令民籴粟仓下，十月初，仓券已至，省民力什之五。

辟御史台掾，除山东廉访司经历，历礼部主事，擢江南行台监察御史。建言严武备以备不虞，简兵卒以壮国势，全功臣以隆大体，惜官爵以清铨选，考实行以抑奔竞，明赏罚以杜奸欺，计利害以孚民情，去民贼以崇礼节。皆切于时务，公论韪之。天历初，文宗诏以建康潜邸为佛寺，务穷壮丽，毁民居七十余家，仍以御史大夫督其役。苗上封事曰：“臣闻使民以时，使臣以礼，自古未有不由斯道而致隆平者。陛下龙潜建业之时，居民困于供给，幸而获睹今日之运，百姓跂足举首，以望非常之恩。今夺农时以创佛寺，又废民居，使之家破产荡，岂圣人御天下之道乎？昔汉高帝兴于丰、沛，为复两县，光武中兴南阳，免税三年，既不务此，而隆重佛氏，何以满斯民之望哉！且佛以慈悲为心，方便为教，今尊佛氏而害生民，无乃违其方便之教乎？台臣职专纠察，表正百司，今乃委以修缮之役，岂其礼哉？”书奏，御史大夫果免督役。入为监察御史。文宗幸护国仁王寺，泛舟玉泉，苗进曰：“今频年不登，边隅不靖，政当恐惧修省，何暇逸游，以临不测之渊乎？”帝嘉纳之，赐以对衣上尊，即日还宫。台臣拟苗佥淮东廉访司事，以闻，帝曰：“仍留盖御史，朕欲闻其谠言也。”以丁外艰去，免丧，除太禧宗禋院都事。中书檄苗行视河道，还言：“河口淤塞，今苟不治，后日必为中原大患。”都水难之，事遂寝。

至正初，用荐者知亳州，修学宫，完州廨。有豪强占民田为己业，民五十余人诉于苗，苗讯治之，豪民咸自引服。苗曰：“尔等罪甚重，然吾观皆有改过意。”遂从轻议。至元四年，起为左司都事，在左司仅十八日，凡决数百事。丁内忧，宰相惜其去，重赙之。至正二年，起为户部郎中，俄擢御史台都事，御史大夫欲以故人居言路，苗曰：“非其才也。”大夫不悦而起，其晚，邀至私第以谢，人两贤之。出为山东廉访副使。益都、淄、莱地旧称产金，朝廷建一府六所综其事，民岁买金以输官，至是六十年矣。民有忤其官长意，辄谓所居地有金矿，掘地及泉而后止。猾吏为奸利，莫敢谁何。苗建言罢之。三年，入为户部侍郎。四年，由都水监迁刑部尚书。初，盗杀河南省宪官，延坐五百余家，已有诏除首罪外，余从原宥。至是，宰臣追复欲尽诛戮，苗坚持不可。御史趣具狱，苗曰：“肆赦复杀，在法所无，御史独宜劾苗，其敢累朝廷之宽仁乎！”卒用苗议，罢之。出为山东廉访使，民饥为盗，所在群聚，乃上救荒弭盗十二事，劾宣慰使骫骳不法者。有司援例欲征苗所得职田，苗曰：“年荒民困，吾无以救，尚忍征敛以肥己耶！”辄命已之。同僚皆无敢取。召参议中书省事。

五年，出为陕西行台侍御史，迁陕西行省参知政事。六年，复入为治书侍御史，升侍御史，寻拜中书参知政事、同知经筵事。大臣以两京驰道狭隘，奏毁民田庐广之，已遣使督有司治之矣，苗执曰：“驰道创自至元初，何今日独为隘乎！”力辩，乃罢。又欲宿卫士悉出为郡长官，俾以养贫，苗议曰：“郡长所以牧民，岂养贫之地哉？果有不能自存，赐之钱可也。若任郡寄，必择贤才而后可。”议遂寝。又欲以钞万贯与角者，苗曰：“诸处告饥，不蒙赈恤，力戏何功，获此重赏乎？”又，佥四川廉访司事家人违例收职田，奉使宣抚，直坐其主，宰臣命奉使即行遣，苗请付法司详议，勿使宪司以为口实。于是时相顾谓僚佐曰：“所以引盖君至枢机者，欲其相助也，乃每事相抗，何耶？今后有公务，毋白参政。”苗叹曰：“猥以非才，待罪执政，中书之事，皆当与闻，今宰相言若此，不退何俟？”将引去，而适有旨拜江南行台御史中丞。然宰臣怒苗终不解，比至，即除甘肃行省左丞，时苗已致仕归田里矣。时宰复奏旨趣赴任，苗舁疾就道。至镇，即上言：“西土诸王，为国藩屏，赐赉虽有常制，而有司牵于文法，遂使恩泽不以时及，有匮乏之忧，大非隆亲厚本之意。”又言：“甘肃每岁中粮，奸弊百端，请以粮钞兼给，则军民咸利矣。”朝廷从之。迁陕西行御史台中丞。到官数日，即上疏乞骸骨，还乡里。明年卒，年五十八。赠摅诚赞治功臣、中书左丞、上护军，追封魏国公，谥文献。

苗学术淳正，性孝友，喜施与，置义田以赡宗族。平居恂恂谦谨，及至遇事，张目敢言，虽经挫折，无少回挠，有古遗直之风焉。




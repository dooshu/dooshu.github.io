【拟古诗九首】

荣荣窗下（曾本云。一作後窗。）兰。密密堂前柳。初与君别时。不谓行当久。出门万里客。中道逢嘉友。未言心先（各本作相。）醉。（曾本云。一作解。）不在接杯酒。兰枯（曾本云。一作空。）柳亦衰。遂令此言负。（曾本、苏写本云。一作时没身还朽。焦本云。一作时没身还朽。非。）多谢诸少年。相知不中（焦本作忠。《诗纪》同。焦本又云。一作相。非。和陶本作在。注。一作中。曾本云。一作相。又作中。）厚。（苏写本云。一作相厚。）意气倾人命。离隔复何有。（○本集。东坡先生和陶渊明诗三。《诗纪》三十五。）

辞家夙严驾。当往志（苏写本作至。曾本云。一作至。）无终。问君今何行。非商复非戎。闻有田子泰。（曾本、焦本、苏写本作春。《诗纪》同。曾本云。一作泰。）节义为士雄。斯人久已死。乡里习其风。生有高世名。既没传无穷。不学狂（曾本、苏写本云。一作驱。焦本云。一作驱。非。）驰子。直在百年中。（○同上）

仲春遘时雨。始雷发（岁华纪丽作鸣。）东隅。众蛰各潜骇。草木从横（曾本云。一作此。又作是。苏写本云。一作此。和陶本云。一作是。焦本云。一作此。非。）舒。翩翩新来燕。双双入我庐。先巢故尚在。相将还旧居。自从分别来。门庭日荒芜。我心固匪石。君情定何如。（○本集。东坡先生和陶渊明诗三。《诗纪》三十五。又岁华纪丽二引隅一韵。）

迢迢百尺楼。分明望四荒。暮作归云宅。朝为飞鸟堂。山河满目中。平原独（焦本作转。曾本云。一作转。）茫茫。古时功名士。慷慨争此场。一旦百岁後。相与还北邙。松柏为人伐。高坟互低昂。颓基无遗主。游魂在何方。荣华诚足贵。亦复可怜伤。（○本集。东坡先生和陶渊明诗三。《诗纪》三十五。）

东方有一士。被服常不完。三旬九遇（曾本云。一作过。）食。十年著一冠。辛苦（曾本、焦本作勤。曾本又云。一作苦。）无此比。常有好容颜。我欲观其人。晨去越河关。青松夹路生。白云宿檐端。知我故来意。（曾本云。一作时。案时当为来字异文。）取琴为（曾本云。一作与。）我弹。上弦惊别鹤。下弦操孤鸾。愿留就君住。从今至岁寒。（○同上）

苍苍谷中树。冬夏常如兹。年年见霜雪。谁谓不知时。厌闻世上语。结友（和陶本作交。曾本云。一作交。）到临淄。稷下多谈士。指彼（苏写本作往。曾本、和陶本云。一作往。）决吾（曾本云。一作狐。）疑。（曾本云。一作柏社决五疑。）装束既有日。已与家人辞。行行停出门。还坐更自思。不怨道里长。但畏人我欺。万一不合意。永为世笑之。（焦本作嗤。注。一作之。非。曾本云。一作嗤。）伊怀难具（苏写本作谁与。注。一作难具。）道。为君作此诗。（○同上）

日暮天无云。春风扇微和。佳人美清夜。达曙酣且歌。歌竟长叹息。特此感人多。皎皎（《文选》、玉台作明明。《诗纪》云。一作明明。）云间月。灼灼叶中华。（和陶本作花。《文选》、玉台同。）岂无一时好。不久当如何。（○本集。《文选》三十。玉台新咏三。东坡先生和陶渊明诗三。《诗纪》三十五。）

少时（《诗纪》云。一作年。）壮且厉。抚剑独行游。谁言行游（曾本云。一作道。）近。张掖至幽州。饥食首阳薇。渴饮易水流。不见相知人。惟见（各本云。一作纯是。和陶本作纯见。）古时丘。路边两高坟。伯牙与庄周。此士难再得。吾行欲何求。（○本集。东坡先生和陶渊明诗三。《诗纪》三十五。）

种桑长江边。三年望当采。枝条始欲茂。忽值山河（曾本、苏写本云。一作川。）改。柯叶自摧折。根株浮沧海。春蚕既无食。寒衣欲谁待。本不植高原。今日复何悔。（○同上）


赵蕃　挽赵路分善应三首

世俗纷为伪，躬行率以诚。

拳拳将母念，侃侃友于情。

济物岂求报，得仁非近名。

谁为太史传，独行有宗英。

赵蕃

赵蕃　挽赵路分善应三首

公就专城养，我安陶令庐。

几因州府入，得侍笑谈余。

课诵列童稚，戚休询里闾。

高堂朝夕望，宁复象平居。

赵蕃

赵蕃　挽赵路分善应三首

惟我先君子，相于出自同。

年推大父行，议笃古人风。

薄宦曾怜我，经行阻见公。

讣闻仍葬日，恸哭匪途穷。

赵蕃


○与远法师书



安公和南，弟子常览经典，皆以祸福之来，由于积行，是以自少束修，至于白首，行不负于所知，言不伤于物类，而一生艰楚，荼毒备经，顾景块然，不尽唯己。夫冥理难推，近情易缠，每中宵幽念，悲慨盈怀，始知修短穷达，自有定分，积善积恶之谈，盖是劝教之言耳。近作此释疑论，今以相呈，想消息之馀，脱能寻省。戴安公和南。（《释藏轻》三，《广弘明集》二十）




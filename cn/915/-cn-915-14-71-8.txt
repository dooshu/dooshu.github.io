◇舍利感应记别录

高丽、百济、新罗三国使者将还，各请一舍利，于本国起塔供养，诏并许之。诏于京师大兴善寺起塔，先置舍利于尚书都堂，十二月二日旦发焉。是时天色澄明，气和风静，宝舆幡幢，香花音乐，种种供养，弥遍街衢。道俗士女，不知其几千万亿。服章行位，从容有序。上柱国司空公安德王雄已下，皆步从至寺，设无遮大会礼忏焉。有青雀狎于众内，或抽佩刀，掷以布施，当人丛而下，都无所伤。仁寿二年正月二十三日，复分布五十一州，建立灵塔。令总管、刺史已下，县尉已上，废常务七日，请僧行道，教化打刹，施钱十文，一如前式。期用四月八日午时，合国化内，同下舍利，封入石函。所感瑞应者，别录如左。

恒州表云：舍利诣州，建立灵塔。三月四日到州，即共州府官人巡历检行，安置处所。唯治下龙藏寺，堪得起塔。其月十日，度地穿基。至十六日未时，有风从南而来，寺内香气，殊异无比，道俗官私，并悉共闻。及有老人，姓金名瓒，患鼻不闻香臭，出二十馀年，于时在众，亦闻香气，因即鼻差。至四月八日，临向午时，欲下舍利，光景明净，天廓无云，空里即雨，宝屑天花，状似金银碎薄，大小间杂，散下，犹如雪落。先降塔基石函上，遍堕寺内城治，俱有杂色晃曜，金晶映日。时即将衣承取，复在地拾得。道俗大众，十万馀人，并见俱获。又刹柱东西二处，忽有异气，其色黄白，初细後粗，如蜂火烟，龙形宛转，回屈直上，周旋塔顶，游腾清汉，莫测长短，良久乃灭。又有四白鹤，从东北而来，周绕塔上，西南而去。至二十日巳时，筑塔基恰成，复雨宝屑天花，收得盛有一升。即遣行参军王亮于先奉献皇帝，开花于宝屑内，复得舍利三颗，甚大欢欣。

瀛州表云：掘地欲安舍利石函时，可深六尺许，土里忽有真紫色光现，须臾遂灭。其土即有黑文，杂间成篆字，书云「转轮圣王佛塔」，谨表闻知。

黎州表云：掘基安舍利塔，于地下得一瓦，铭曰「千秋万岁乐未央」。

观州表云：舍利塔上有五色云，如车盖，其日午时现至暮。

魏州表云：所送舍利，数度放光，复有诸病人，或患眼盲或患五内，发顾礼拜，病皆得愈。至四月八日，欲下舍利，午时天忽有一片五色云，香馥非常，须臾之间，即降金花。至九日旦，复下银花，遍满城池。其花大者如榆荚，小者似火精，人人皆得，函盛奉献。其日复有一黑狗，耽耳白胸，于舍利塔前，舒左股，屈右脚，见人行道，即起行道，见人持斋，亦即持斋，非时与食不食，唯欲得饮净水，至後日旦起解斋，与粥始吃。且寺内先有数个猛狗，但见一狼狗，无不竞来吠啮。若见此狗入寺，悉皆低头掉尾。当尔之时，看人男夫妇女三十馀万，尽皆不识此狗，未知从何而来。

泰州表云：欲下舍利时，七日地微动，至八日大动。

兖州表云：敕书分送起塔，以瑕丘县普乐寺最为清净，即于其所奉安舍利以去。三月二十五日，谨即经营，以为函盖。初磨之时，体唯青质，及其功就，变同玛瑙。五色相杂，纹彩焕然。复于其里间生白玉，内外通彻，照物如水，表里洞朗，鉴人等镜，其送舍利（缺）。

曹州表云：三月二十九日，舍利于子城上，赤光现。四月五日申时，舍利现双树，并有师子现。五日亥时，舍利现金光，长七寸。六日卯时，龙花树现，下有佛像俱出。六日卯时，漆龛板外光明，状如金花色。六日申时，漆龛北板上及佛菩萨双树等形。六日亥时，舍利精舍里出黄白花光，长四五寸。八日辰时，漆龛板後云雾金光等形状。巳时，漆龛板後娑罗树莲华影佛像、众僧师子等形。午时，塔上五色云现。午後，漆龛内板上有娑罗双树林楼阁等现。九日，漆龛内板上叠石垒基文。申後，漆龛板外大娑罗树及僧执香炉等形容，金佛像现，似若太子初生，身如黄金色，後有三僧，身著紫黄法服，手捉香炉供养。其香气与世香不同，每日恒闻。

晋州表云：舍利于塔前放光三度，皆紫光色，众人尽见。

杞州表云：舍利以三月四日到州。十四日辰时，琉璃瓶里色白如月，须臾之间，即变为赤色。至四月二日後，变〔作〕紫光，或现青色，瓶内流转，一来一去，循环不止，道俗瞻仰，咸共归依，实相容仪，良久乃散。七日午时，形影复出，变动辉焕，于前无异。

徐州表云：舍利二月二十八日至州西一驿宿。其夜阴雨，舍利放光，向州四十五里，其净道寺僧向北山看光影，从驿所舍利处而来。舍利石函盖四月五日磨治讫，遂变出仙人二，僧四人，居士一人，麒麟一，师子一，鱼二，馀并似山水之状。

邓州表云：舍利四月六日石函变作玉及玛瑙，其石有文，现「正国德」三字，并有仙人麟凤等出。

安州表云：奏寺安置送舍利，法师浮业。共州官人量度基申时，忽有香气氛氲，乘空而至，芬芳微妙，世未曾有，道俗咸皆惊愕。随至处所，香气遍满，至五更方始散尽。又至四月八日行道日，满供设大斋，午时欲下舍利，道俗一万馀人，法师升高座，手捧舍利，以示大众，人人悲感，不能自胜。即有赤色从师手内瓶口而出，便二度放光，高一丈。又下石函，忽有白云团圆如盖，正当函上，右旋数匝闭讫，还当元出之处消灭。又塔南先有佛阁，当时锁闭舍利，于其下立道场，遣二防人看守。忽闻阁上有众人行声，看阁门仍闭，又复。须臾复闻行声，即走告寺主，共开阁门上验看，唯有佛像，自外都无所见。又下舍利讫日到申时，有法师净梵，头陀僧净滔，于舍利塔後临水岩边，为诸道俗受菩萨戒。众人见群鱼行队游水，首皆南出，似欲归依，多少一万馀。请二禅师乘船入水，为鱼受戒。然水内诸鱼，悉回首向船，随逐循行，如似听法。

赵州表云：舍利以三月四日到州，臣等于治下文际寺安置起塔。二日治刹行道，舍利于塔所放赤光，从未至申，更见不同，或似像形，或似楼阁，或见白光，乍大乍小，巡绕舍利，绕瓶行道，或隐或显，或迟或速，官人道俗，莫不亲见，惊喜号咽，沸腾寺内。至四日，又放赤光，曜如金色，纵横一尺馀，紫绿相间，前後三度，良久乃灭。又见一佛像，长二尺馀，坐于莲花趺坐，又以二菩萨侠侍，长一尺馀，从卯至巳，见诸形相。道俗四部二万馀人，咸悉瞻仰。

豫州表云：舍利瓶有白光，须臾成五色，游转瓶内，形相非常。又凿舍利铭，其石更无异质，凿至皇帝一字，从上点及竖牵横画，随凿之处，如刻金所成。

利州表云：舍利三月二十六日夜一更内放光，遍照衙内如月。

明州表云：四月八日下舍利，掘地安石函，乃得一像。

卫州表云：四月三日斋讫，舍利金瓶外，其色红赤，鲜丽殊常。或行琉璃瓶底，或游瓶侧，缘瓶上下，光明外照。比至八日，照灼如初。

州表云：舍利三月十一日天降甘泽，十三日乃止。有戒德沙门僧猛，先患腰脚，不堪出行，其日闻舍利欲到，合寺驰走，僧猛自身抱患，不得奉迎，命弟子法藏扶持出户，回心正念，遂便得起行。出城十里许，亲迎舍利。因比瘳降，渐堪得行。

毛州表云：舍利二月二十七日到州，其日即依式安置一切男女，皆发菩提心，竞趣归依。哑者能言，挛辟之人，悉皆能行。石函乃变如琉璃，内外明彻。四月十二日，天雨金银花等，表送奉献。

冀州表云：舍利放光五色，照满城治。时有一僧，先患目盲，亦得见舍利。复有一人，患腰脚挛辟十五年，自舍利到州所，是患人礼拜发愿，即得行动。

宋州表云：三月四日舍利至州，其所部送城县市院。先有古井沤由来碱苦，水色旧赤，全不堪食，其县民胡子乾，因取水和泥，怪其色白，尝觉甚甘。四月三日，舍利于塔内放赤色光。六日夜五更，寺内又放白色光。七日辰时，寺内天雨白花，目验然，状如细雪，不落于地。八日午时，欲下舍利入函，天上有白鹤，翔塔基之上。

怀州表云：舍利于州城长寿寺安置。四月五日辰时，有一雄雉飞来函侧，心从容，质羽鲜华，自飞自止，曾无惊畏，河内县民杨迈特以示道俗六千馀人，莫不同见。敕使沙门灵粲，即与受戒。其雉向师，似如听法。师云：此雉是野鸟，内法道理，无容笼系。即令送城北太行山放之。舍利塔厢，复有一迹，从塔东南三步而来，直到塔所，不见还纵，复无入处，或阔四寸，或阔三寸，蟠屈逶迤，状等龙蛇之迹，官人道俗，并悉共见。八日至午时，舍利欲入塔函，遂放光于瓶外，巡回数匝，晖彩照曜，或上或下，乍隐乍出。

汴州表云：舍利三月二日到州，权置州馆。六日夜，大德僧惠彻等，忽闻香气，有异寻常。至八日，诸僧迎舍利，将向塔所，大德僧僧粲等五人，复闻香气。去惠福寺门四十馀步，遂放青色光，覆照露帐，大久乃灭。其寺有舍利，在僧房供养。其日杞州人张相仁，于僧房见寺内舍利复放青色光，恰与新至舍利色状相似。十日复至，见赤色光临寺佛堂，高五尺。其夜四更，复见青赤杂色光于寺。复有一老母，患腰已来二十馀年，拄杖伏地而行。闻舍利至寺，强来礼拜，于大众里，见舍利光，腰即得差，舍杖而行。

洛州表云：舍利三月十六日至州，即于汉王寺内安置。至二十三日，忽降香气，世未曾有。四月七日夜一更向尽，东风忽起，灯花绝焰，在佛堂东南，神光照烛，复有香风而来，官人道俗等共闻见，于是弥增克念。至八日，临下舍利，塔侧桐树，枝叶低茎。

幽州表云：三月二十六日于弘业寺安置舍利石函，始磨两面，以水洗之，明如水镜，内外相通，紫光焰起，其石斑驳，又类玛瑙，润泽炫耀，光似琉璃。至四月一日，起斋行道。至三日亥时，舍利前焚香供养，灯光照庭，众星夜朗，有素光舒卷，在佛舆之上。至八日，舍利入函，自旦及辰，函石现文，仿佛像有菩萨，光彩粉藻。又似众仙，其间鸟兽林木诸状，不惑者众，实难详审。其有文理，照显分明，今画图奉进。

许州表云：三月三日初夜于州北境去州九十里，舍利放光，紫赤二色，照曜州城，内外民庶，皆见神光。四月七日在州大厅，舍利出金瓶之外，琉璃瓶内，行道放光。至八日在辨行寺塔所，又放光明。午时，舍利欲入石函，又有五色光彩云，来临塔上，云形如盖。其日在塔西南一百馀步，依育王造塔本记一枯池，不在四畔，正在池中，可深九尺。忽有甘井自现，其水不可思议。当时道俗看者二万馀人，同饮齐见。所录瑞应，奉表奏闻。

荆州，舍利现云如车盖，正当塔上，云间雨花，游扬不落，众鸟翔塔。

济州，舍利本一，至彼现二，放光照现，闻异香气，云间出音，自然钟声，及以赞善，大鸟群飞塔下。

楚州，舍利当行道日，野鹿来听，鹤游塔上。

莒州，舍利本一，至彼现三，放光映照。掘基地下，忽得铜塔，及哑者能言。

营州，舍利三度放光，白色，旧龟石自然析解，用书石函。

杭州，舍利山间掘基，得自然石窟，容舍利函。

潭州，舍利江鸟迎送。

潞州，舍利至彼，自然泉涌，饮者病愈。

洪州，舍利白项乌引路。

德州，舍利至彼，辟者能行，大鸟旋塔。

郑州，舍利放光，幡向内垂。

江州，舍利至彼，行道日，耕人犁得一铜像。

兰州，舍利掘基地下，得一石像，又小儿拨得二铜像。

慈州，舍利现白云盖如飞仙，自然泉涌，饮者病愈。

廉州，未得舍利，别得一舍利放光，佛香炉烟气，又类莲华，黄白色，天雨宝屑。

雍州表云：仁寿二年五月十二日，京城内胜光寺、大兴善寺、法界寺、州公廨里，及城治街巷，天雨银屑，大如榆荚，小如《麦夫》等，表送奉献。仁觉寺五月十二日未时，有风从西南来，如香气氛氲，沙门及经生道俗等，并悉俱闻。当夜雨宝屑天花，芭蕉枝叶，棕榈茎干上，人皆拾得，大小如前无异。仁寿二年六月五日夜，仁寿宫所慈善寺新佛堂内，灵光映现，形如钵许，从前柱绕梁伏，众僧睹见。仁寿二年六月五日夜，雨银屑天花，琵琶叶上，及馀草头上落地。仁寿二年六月八日，诸州送舍利沙门使还宫所，见旨相问慰劳讫。令九日赴慈善寺为庆光斋僧，众至寺赞诵，旋绕行香，欲食，空里微零。复雨银屑天花，舍人崔君德令盛奉献。京城内胜光寺模得陕州舍利石函，变现瑞像娑罗双树等形相者。仁寿二年五月二十三日巳後，在寺日日放光，连连相续，缘感即发，不止昼夜。城治道俗，远来看人，归依礼拜，阗门塞路，往还如市。遇斯光者，照动群心，悲喜发意。其城内诸寺，外县诸州，以绢素模将去者，或上举放光，或在道映照，或至前所，开明现朗，光光色别，随见不同。仁寿二年七月十五日，京城内延兴寺灌写释迦金铜像丈六。其夜雨宝屑银花，香气甚异无比。

陕州，舍利从三月十五日申时，至四月八日戌时，合一十一度见灵瑞，总有二十一事，四度放光，内见华树，二度五色云。掘地得鸟，石函变异。八娑罗树，树下见水，一卧佛，三菩萨，一神尼。函内见鸟，三枝金华，兴云成轮相，自然幡盖。函内流出香云，再放光。舍利在陕州城，三月二十三日夜二更里，大通寺、善法寺、阐业寺并见光明，唯善法寺所见光内，有两个华树，形色分明，久而方灭。其色初赤，寻即变白。後散如水银，满屋之内，物皆照彻。舍利在大兴国寺，四月二日夜二更里，灵胜寺见光明洞了，庭前果树及北坡草木，光照处见其形，塔基下掘〔地〕得鸟。舍利来向大兴国寺，三月二十八日卯时，司马张备、共大都督侯进，检校筑基，掘地已深五尺，有阌乡县玉山乡民杜化云下忽出一鸟，青黄色，大如鹑，驯行塔内，安然自处，执之不恐，未及奉送，其鸟致死。今营福事于舍利塔内，获非常之鸟，既以出处为异，谓合嘉祥。今别画鸟形，谨附闻奏。五色云再现。三月十五日申时，舍利到陕州城南三里涧，即有五色云从东南郁起，俄尔总成一盖，即变如紫罗色，舍利入城，方始散灭，当时道俗并见。至二十八日未时，在大兴国寺，复有五色云，从西北东南二处而来，舍利塔上相合，共成一段。时有文林郎韦范、大都督杨及官民等，并同观瞩。其云少时即散者也，两度出声。舍利在州，三月二十三日夜，从宝座出声，如人间打静声，至三乃止。後在大兴国寺，四月五日酉时，复出一声，大于前者，道俗并闻。石函内外，四面见佛菩萨神尼娑罗树光明等。四月七日巳时，欲遣使人送放光等四种瑞表，未发之间，司马张备、共崤县令郑乾意、阌乡县丞赵怀坦、大都督侯进、当作人民侯谦等，至舍利塔基内石函所检校，同见函外东面，石文乱起。其张备等怪异，更向北面。乾意以衫袖拂拭，随手向上，即见娑罗树一双，东西相对，枝叶宛具，作深青色。俄顷道俗奔集，复于西面外以水浇洗，即见两树，叶有五色，次南面外。复有两树，枝条稍直，其叶色黄白，次东面外。复有两树，色青叶长，其四面树下，并有水文。于此两树之间，使人文林郎韦范，初见一鸟仰卧。司马张备次後看时，其鸟已立。鸟前有金华三枝，鸟形大小毛色，与前掘地得者不异。其鸟须臾向西，南行至佛下停住。函内西南近角，复有一菩萨，坐华台上，面向东。有一立尼，面向西，而向菩萨合掌，相去二寸。西面内复有二菩萨并立，一金色，面向南，一银色，面向北，相去可有三寸。西唇上有一卧佛，侧身，头向北，面向西。其三菩萨，于石内并放红紫光，高一尺许，从巳至未，形状不移，图画已後，色渐微灭。道俗观者，其数不少。此函本是青石，色基黑暗。见瑞之时，变为明白，表里映彻。周回四面，俱遣人坐，并相照见，无所翳幛。其函内外四面，总见一佛、三菩萨、一尼、一鸟、三枝华、八株树，今别画图状，谨附闻奏。午时，四方云起，变成轮相。复有自然幡盖，及塔上香云，二度光见。四月八日午时，欲下舍利，于时道俗悲号，四方忽然一时云起，如烟如雾，渐欲向上。至于日所，即绕日变成一晕，犹如车轮。内别有白云，团圆翳日，日光渐即微暗，如小盏许，在〔轮〕外周匝次第以云为辐，其轮及辐，并作红紫色。至下舍利讫，其云散灭，日光还即明净。复于塔院西北墙外，大有自然幡盖，亦有见幡盖围绕舍利者，当时谓有人捉幡供养，至下舍利讫，其幡盖等忽即不见。于时道俗见者不少。至戌时，司马张备等见塔上有青云气，从塔内而出，其云甚香，即唤使人文林郎韦范、大兴寺僧昙畅入里就看，备共韦范等并见流光向西北、东南二处流行，须臾即灭。（《广弘明集》十七）


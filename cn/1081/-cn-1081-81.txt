卷八十一

钦定四库全书

怀麓堂集卷八十一

明　李东阳　撰

文後稿二十一

碑碣铭

明故陕西宁州知州赠光禄大夫柱国少傅兼太子太傅吏部尚书刘公神道碑铭

汉之守令多久任至长子孙或十余年或二十余年然不数见在我先朝法令近古其最久者时则有若陕西宁州知州刘公盖三十二年然後去前此未之有也公生於洪武某年登乡甲科三十三而为县三十六而为州七十而致仕至八十四而卒又五十一年赠今官於是宁州之名益加显公讳纲字文纪其先自汉更始时居颍川有曰元者避乱居嵩南至建武初占籍於钧州今河南开封府地也唐以下谱逸不可考公高祖讳某曾祖某祖某考某赠如其官公生而孝友敦确有干局初为县得延安府之邑俗号难治教法并举颂声大作及为州州人闻公威名皆色惧公至则曰久敝之地刑非所先乃因俗为治不专绳墨民翕然乐之民未识树艺教以播种民未知学问教以诗书植善锄恶习为之变既又均赋役置屯田简兵练武百废俱振以内艰去代者已至民不忍释公诣阙请留太宗曰民既念纲可令起复乘传之任而别用代者公心丧莅事未尝轻用罚而民不忍犯经鞫问者退无异词尝署按察司事旬日间屡释寃狱州有龙尾湫时出光怪远近聚观公伺其光动手射之应矢而?既而泄其水乃巨鼋也怪遂息间行野中值横石为虹马惊不度公谛视之盖狄梁公碑范文正公所撰者也即起竪之为建祠焉其他善政多不可殚纪此其异者耳间又尝丁外艰考绩者殆十数皆以州人奏留而官亦不调仁宗朝特赐玺书表异及四品章服尝至京师上亲召问劳以酒馔时人荣之英宗朝以老乞休章数上乃得致仕去之日哭声振野州旧有六君子祠祀狄公以下尝为刺史者民生祀公其中改名七君子祠及家居遗问踵至其卒也有裹粮致吊者焉其得民心如此公配某子某孙三长为光禄大夫柱国少傅兼太子太傅吏部尚书宇举成化壬辰进士累今官材行勳绩伟然时望为今天子所简任其赠三代以此公葬于某山之原少傅公既贵欲遵典式立石墓道以昭不朽自述公状请予铭予惟世之论有後者必曰位不称德君子固未尝责报于天而理有不能违者夫积久而发发必大公以平生所学专施于一方官不过郡守再世而少傅公出焉又以言事被谪越数十年然後显不可谓不难矣今举甲第者三世在仕籍者四人文武并用中外相映方承而未艾有家之盛鲜克过之是不足为为善者劝哉铭曰

陕之西疆有州曰宁爰有贤守来侯其氓氓有素愿侯实营之氓有外侮侯则撄之三十二年政举人存不食而饱不衣而温氓之戴侯我父我昆氓之颂侯侯子侯孙侯子既善侯孙乃发内秉政柄外着功伐文扬武掲其声烈烈莫为之後有播谁获一郡虽小其名则长没为三孤身後之光嵩洛之间有河汤汤公泽斯流百世勿忘

明故资善大夫太子少保吏部尚书致仕赠太子太保许公神道碑铭

有居大官当重任仕而人望之退而人慕且荐之没而人惜之若不尽其用者是恶可强合幸得盖必有所由致即是而观不待接其言考其世其人可知也若河南许公固可诬哉公讳进字季升举成化丙戌进士擢监察御史出按甘肃山东风裁卓卓都御史陈钺附大监汪直启衅辽东为御史强珍所劾公亦率诸御史论之珍被逮谪戍公与凡劾钺者皆夺俸三月选山东按察司副使监乡试事有欲私贵家子者执不从东昌有武官子怀金挟一儒生饮于酒家是夜被杀有司疑生所为备极拷讯生诬服公徧閲商历见酒家以杀之翼日买布数疋讯之遂伏辜弘治戊申迁广西按察使未上擢都察院右佥都御史巡抚大同赞理军务上边事数条比边入贡骄诈百出公严为节制遂不得逞武邑王骢沐不律公奏置于法降为庶人又奏大监石岩岩诬公擅用旗炽降知兖州府甲寅迁陕西按察使寇犯西陲复命公为左佥都御史巡抚甘肃吐鲁蕃世仇哈密遣部酋逐其王入据其城久不复公与都督刘宁辈出调齐勤罕都诸夷为声援冒雪夜进城中人从乱者余八百登台自保公谕使下或欲尽屠之公不可乃止丙辰以功迁右副都御史巡抚陕西不屈权贵召入为户部右侍郎刑部主事郑岳下狱不以罪公疏白之彗见公会奏修省数事庚申寇入大同复命兼左佥都御史提督军务与平江伯陈公鋭出师进剿陈以无功获谴或因以累公遂令致仕归数年廷臣论荐者数十疏乙丑今天子即阼召为兵部左侍郎督团营兵马进尚书赐莽衣三袭正德丙寅公上疏请勤圣学戒游逸改吏部尚书赐玉带加太子少保方逆瑾擅政事多龃龉时传公议瑾寖不能容乃以署员外郎再署郎中者诬为非制谪令致仕又以公尝荐雍泰为失当除其名而怒犹未解又捃其在大同时尝藉军丁出银雇役後为典守者所尅故苛为稽察因以中公几至不测事未结而瑾败朝廷用言者复公官仍致仕而公已卒矣乃赠公太子太保遣官谕祭命有司治葬事焉公器宇魁崖负抱甚伟论议胸出若无不可为者法尚严峻凡有请托多拒不行见者敬而畏之顾性孝谨尝被庭训挞指出血後每举指示人辄感泣不已事二兄礼敬不替家素饶而自奉俭约至于老犹然所着有宪台奏议平番始末东崖稿东崖者其所自号也公生某卒某葬于城南石觜山之北麓娶某生子某继夫人高氏生诰举进士擢户部给事中改翰林院检讨调全州判官讃亦举进士擢监察御史改编修调临淄知县公高祖某曾祖某祖某皆以公贵赠如其官其上世谱逸莫可考一日于茔域隙地得许五公墓志称隋楚州刺史法光唐谯国公裕左相国师有五世为同州刺史八世为宋端明殿学士简其子东迁长安又四世为金兵马都元帅威西征过灵实爱其风土始居焉又再世为元百户玉则五之考也于是许氏之世系灿然复完人皆异之公且葬诰至京师奉礼部右侍郎李公希状请予铭铭曰陕重周甸地分东西西有名关山川崛奇代生伟人出为世用屹屹许公有威有重肃肃内宪严严外台有剧必折靡强弗摧赫赫天曹百官是统震撼击撞有震无恐仕我已我其机在人不怨不尤在我者存明扬在廷嘉遯于野既老而传非徒夀者膏之沃矣有晔其光维源之深其流则长物则有然于人为大我最公名昭于一代

明故通议大夫礼部右侍郎管国子监祭酒事致仕赠礼部尚书諡文肃谢公神道碑铭

吾友方石先生谢公卒且葬既閲岁予始得铭神道之石非忍为慢重之也公讳铎字鸣治别号方石台之大平人少为县学生天顺己卯举郷荐第二甲申登进士第入翰林为庶吉士乙酉授编修成化丁亥预修英庙实録成陞从七品俸乙未秩满迁侍讲仍加从五品俸戊戌以家艰去既免丧谢病居数年弘治初台谏部属言事者交荐之会以修宪庙实録徵乃起供职庚戌擢南京国子监祭酒辛亥致仕归荐者以十数特擢礼部右侍郎管国子祭酒事命吏部遣使即其家起之公再辞不得道得疾径归复请而敦迫日益急乃行至京师辞所加职以本官治事亦不许居二年辞至再癸亥修历代通监纂要命为润色官疏又五六上复乞归养疾乃许命给驿以行命有司俟病愈闻奏正德戊辰吏部例上其名会权奸用事恐其复起遂仍致仕某年月卒盖公出处履历之槩如此可谓得其正矣公为编修时尝奉旨校勘通监纲目上疏言神宗喜通监理宗好纲目而不能推之政治因劝求贤讲学以史册质经传穷义理则大本立而万末自随矣为侍讲撰经筵讲章必尽所欲言者在南监时动以身教每严约束禁诸生班见礼捐皂役钱以沛僚属籍膳夫余钱于官购东西二书楼以度镂板上疏请增杨龟山从祀而黜草芦吴氏余若择师儒慎科贡广载籍复会馔均差遣论列尤多在北监请增号舍修堂室又谓庙门衢面多狭斜以为?慢买其地而廓之又买官廨三十余区居学宫以省僦直皆出夫皂雇役余悉藉为公用诸生贫困者亦有给死者请京府致赙给驿归其丧又别祀叔梁纥曾晳顔路孔鲤配之以全伦义而议黜吴氏者尤切皆不果行凡所建白皆师古义持独见未始有狥俗希人之意虽尊官要地忌者不能无而舆论所归若出一口其辞则相率请留其去则争为论荐如输粟纳马诸途素为所抑者亦连名荐之前後所上辞疏朝廷每优诏慰荅至停禄以俟命仅予告归既其没也特赠为礼部尚书谥文肃遣官谕祭令有司治葬事始终极备皆平生意望之所不及信公道之在天下固亦不可冺者公孤介寡合性气屹屹嗜义如渇见不善若将凂然家居孝友自违养後辄无意仕进少从从父宝庆知府世修学师事终身及玉城山人世懋早卒并集其诗刻之其父赠礼部侍郎世衍尝出祭田二十亩公买田代之而以其田分诸弟及供家塾间以葬族之贫者又买田以益弟侄数亦如之又修宗谱构墓庐为合族计其高祖孝子温良遗行久弗白至公始表着之祖母赵氏以节死後公以侍郎考绩请辍所得封诰移为旌典诏特表为贞节之门仍予诰命以至乡郡诸先正遗文善行皆辑録以传与南京工部侍郎黄公世显为知己始终不负婣党知识困乏者皆有周恤然实无长物惟节俸入为之其居常第疏食醴饮而已为诗精链不苟力追古作当所得意殆忘寝食又尚理致谨体裁考订评隲多前人所未及所着有桃溪籍续真西山读书记伊洛渊源续録伊洛遗音并四子择言元史本末宰辅沿革国朝名臣事略尊乡略赤城新志及诗集论谏録螘忱稿汲绠余诚归夷杂録缌山集祭礼仪注若干卷谢氏出晋康乐公後经畧使鞅至今若干世公配陈氏继孔氏宣圣五十七代孙皆赠淑人公三子某某次兴寅孙一必祚公生某卒某夀七十六必祚以书告哀曰非先生文吾祖且弗瞑呜呼公天下士也予故先序其出处之大者後及其详而系以铭铭曰

君文献地山水盘结锺灵聚英代产人杰谢出申封从晋东辙峩峩东山支编诸越巉巉方岩逮宋乃发石生其间百碎无屈维文肃公矫矫风节言论铿耸行操孤洁文必己任教必身率羣疑衆咻莫我能述事有难继弗我遑恤力有余步宁我无蹶其所未竟付诸造物好德考终生也无缺乡贤有録公自编帙信史有笔公所删述公名孔彰允继前哲

明故光禄大夫太子太保礼部尚书致仕赠特进右柱国太保谥文端周公神道碑铭

昔在英宗复辟之日登明选公储养俊哲以敷遗于後时太原周公实领国史越三朝四十余年洊历诸曹官至一品再谢政事以功名终君子谓其遭际之盛出处之善胥得之矣公讳经字伯常公举天顺乙卯乡贡庚辰进士入翰林为庶吉士壬午授检讨成化丁亥修英宗实録成进编修己丑同考礼部会试丙申直讲经筵秩满进侍读丁酉考南京乡试戊戌改春坊右中允日侍皇太子讲读辛丑庄懿公致仕居南京公乞往省命给驿赐道里费且速其来讲御制文华大训皇太子每起立拱听内阁大臣或以为劳谓公宜跪请坐听公不从竟得如礼甲辰丁庄懿公忧服阕弗调或讽使图进取计公峻郤之孝宗登极超擢太常寺少卿兼侍读弘治戊申命直日讲修宪宗实録未成己酉擢礼部左侍郎兼议政莅事必传经义若郤西域贡狮毁黄村尼寺为先朝盛德事皆公与左侍郎倪文毅公赞成之辛亥改吏部迁左侍郎一日有中官谕旨欲以通政司经历高禄为参议公独承谕执不可退与尚书王端毅公上疏论之灵夀人献大明川民田于太监李广户部驳议弗得公谓诸司宜会奏尚书耿文恪公属公具草上之事遂已乙卯诸司以灾异言事吏部请早视朝勤听政节侈费省游素止贡献而斥乐戏一事尤急亦出公手後有踪迹为此草者以问耿公公曰宜以实对耿曰吾为尚书不宜他诿时论盖两贤之丙辰拜户部尚书诸王府多奏欲自领河泊所赐税罢其官公言国体非便且民力不能堪乃止有中官织币南京奏给长芦盐八千引鬻于两淮仍给淮?价银二万两公言盐?本以济边且各有分地若公许越境则私贩必多官盐反滞命止长芦之盐勿给浙江守臣亦请给竹木银钞税为织费公又言关征非旧且浙地大水民困徵役先暂停织造从之每委官盐税必谕以爱节民力课入多者则与下考大同缺马尚书马端肃公请给折粮银就市之且戒警粮官毋得沮格既传旨公言粮马各有职不宜侵夺且引祖训六部不许相压之文为据词甚激上为改命兵部以马价银充用给事中鲁昂以财用匮乏请令诸藩公帑积贮及均徭羡银尽输大仓公言用不足者盖以织造赏赉斋醮土木之故若一切节省自宜少裕必能尽括天下之财恐非藏富于民之意又有旨取大仓银三万两为张灯具公言不可以小民膏脂供耳目之玩乃一命以明年内帑藏额补还之内灵台奏增洒扫卒宜当给月廪公言禁地非外人所得入不过为守者私役耳疏再上竟寝之清宁宫灾方议修建兵部欲调山东民夫七千余人公曰今岁歉民贫不可使远去乡井也请以本都羡银就京师雇役为之外戚张氏有河间赐地数百顷欲并其旁近民田千余顷得之且乞亩加税银二分公言河间多沮洳比因久旱贫民即退滩地耕之遇潦辄没即亩加税将贻无穷之害且王府赐田例亩税二分而此独加税人将谓朝廷待外戚与宗亲异矣又闻宪宗妃家亦有私田与民田比一切夺之彼亦无以为业人又将谓朝廷待张氏与他外戚异矣疏三四上後又以雄县地献为东宫庄者上因公奏皆抵之罪一时近戚贵幸有所陈请公一裁以法皆敛不得妄肆有中官及部属以言事获罪与同官上疏捄之声称藉甚而怨谤亦日深庚申以灾异事乞休致诏许之加太子太保赐勅给驿令有司月给米三石岁给舆隶四人命下廷臣皆相顾失色争上疏留之不得自是数年中外请留及复起者多至八十余疏前此未之有也公归摘勅词二字为保完堂啸傲其间今天子嗣位特起为南京户部尚书公辞以疾会丁继母忧未上戊辰服阕改礼部又辞上降勅遣使即其家起之至京疾作寓都城外上遣人慰问赐玉带及通监纂要以示宠异比莅事数月疾复作累疏乞休乃许之复赐勅褒谕推封三代月廪舆隶视昔有加焉至明年公以疾卒上震悼辍视朝一日赠特进光禄大夫右柱国大保諡文端命工部治葬事礼部谕祭者九公年七十有一以是年某月日窆于彭村之原配韩氏陕西按察司副使仕琦之女慧而知学先公五年卒已赐葬至是而合子四人长孟以?为右军都督府都事次曾举进士累官尚宝司少卿皆有世守次齐早卒公乡试时有甘露降于学县之松学者因称为松露先生公亦以自号少頴敏而庄重寡言笑继母性严急奉事惟谨及遇诸弟友爱曲至母弟纶早卒抚其四孤皆登仕藉少时受学于吴布政绎思吴既谢事岁致衣一袭银十两终其身其友蔡知府霖卒申御史论罢官皆贫甚并致优恤久不厌其敦尚义气类如此为诗文及书丽而有则自为小官已忘世用日侍庄懿公习闻天下事矢志清散两荐为内阁不果入其为尚书简在属吏亲为裁决剸烦应变畧无稽滞而秉政执法不为权势所挠尤人所甚难者予与公同官久比以孟曾请铭神道因撮其行业之大而于户部独详焉墓铭出少傅新都杨公者尤备可互见也铭曰

国有世臣实称济美其最贵者尚书父子施何耿王维白及倪公盖其一他莫与齐麦有两岐芝有三秀矧人有生得物之厚惟家之昌惟国之光气运攸系亦靡厥常两都四曹公际其盛令终令归公受其正父曰庄懿子曰文端代有美谥夫人则难亦有难者祖孙科第公居其间有创有继一品虽荣公不为华七十诚希公不为遐胡进之难而退斯易所不朽者非世禄谓大行之西有生若人百世而下其永有闻

明故赠奉直大夫尚宝司少卿崔君墓碑铭

吾甥崔尚宝杰泣告予曰杰早失怙恃铭弗备礼惟先考平生苦志?行矻矻勤子敎而弗观厥成兹窃与锡命按制得树碑墓道非我外舅谁可为不朽托者乃自述事状缕缕数千言予览而哀之按崔氏本苏州吴县人君父讳仲祥永乐间自永平卢龙卫改籍锦衣隶内监工作生二子君其次也讳忠字景忠十余载能楷书内监掌书记者奇之以告其长遂勒令供事值正统乙巳事尤剧小大悉辨监官出使者必挈以从成化癸巳以劳授工部文思院副使乙巳迁大使君素抱智识久益精链凡工徒钱糓动以数百心计手籍不遗铢寸尤习文移体式尝使山西前威宁伯王公见其奏曰此老吏笔也又尝过河南建王府佐监官出纳所省半常数比归官吏部诸君多致赆悉孙辞之一时中外共事者多藉以起家君独畏法痛自检制人以急来赴则曲为调护亦不受报大监黄公顺老更事殊爱君如左右手比卒哭为失声裒银米为赙复念之不置书其名于公署曰俾後来知有此人盖君虽穷约不显施其所自试亦畧畧可见已君性雅洁食不兼味服止布帛一鞾至十年祭必致腆遇婣戚必从厚乞其门者不使空返事外祖父母至分俸为养内弟有负劵辄弃之其人至齎愧以没而君弗计也顾不苟合族子有自残者絶不使见族女将为尼即勒归嫁之尝手録举业数百篇遗杰谓之曰吾本慕学为人所抑弗克竟吾志是惟汝责杰谨识之不敢忘配宜人许氏常之武进人家隶尺籍生于京师厥考重择配二十七而始家事姑谨姑亡君在外或閲四三年宜人独抚子女虽岁时未始归省谓杰曰我初归汝父家甚乏後渐饶裕今益落中间不过十数年好光景犹如白驹过隙耳汝勉图之吾不及见矣因指其女曰汝知汝父之所以嘱汝者乎杰亦谨识之不敢忘君卒以弘治某年日年五十七宜人卒以壬子某日後君三年合葬于城南西郊亭之原杰举乙丑进士初授礼部主客主事以才行闻调兵部职方三载考最时已署仪制员外部例得赠君为兵部主事阶承德郎比历郎中迁尚宝少卿复以考最赠君阶奉直大夫宜人自安人实再命焉君二子长俊早卒女适周寛其嫁也杰实成之杰以父命娶于彭而卒吾子兆先请以吾女继之初封安人今加封为宜人君四孙某某幼子良吾女出也铭曰

往役之义不为屈身身所得为与仕者均生未从学暗合道轨岂弗终仕亦既教子易箦有言授简有辞九原可生还以报之报之维何既载科籍録有家状命有封锡矧有大者有行有名行则不辱名则孔扬我弗知君亦惟子故後二十年刻石君墓

封翰林院编修文林郎王君墓碣铭

弘治戊午天子覃恩臣下永嘉王君祚以其子翰林院编修瓒贵获给勅封如其官阶文林郎又明年君夀终馆阁诸学士而下以瓒故遥致祭赙用大夫之礼周编修朝振以邻郡产状君行瓒奉以请铭碣于墓道亦礼所得备云君讳祚字怡远生而醇谨朴直简言慎行事亲能左右永顺出入扶掖比老尤力奉诸兄情理兼致旁逮族党务相为辑睦常以孝弟闻于乡善交际言若恐伤人有犯者直受之畧弗与校或忿争不相下求直于君君有言辄帖服以去郡邑亷其贤曰是可属公家事藉为耆老事有难理必委之无弗辨者年既高则礼致乡饮置诸宾位盖自壮至老未始有仕进意惟教子读书服田亩曰士四民之首其次莫如农外此者吾弗知也及瓒进士及第擢官侍从又遗书戒以积学励行故瓒美文翰以恪慎称于官焉君既屏家务放怀自适岁艺秫酿酒杂种柑橘茭蔗以给燕饮植梅名轩以供吟咏时选胜地挈榼擕客鼓琴奕碁为乐或登近海楼阁观潮望月累日夜弗厌若不与世故相涉其宠锡夀祉虽理有自致实未尝预卜也君生某卒某王氏本温着姓曾祖夀大在元为福建提举每雪後视里有不举火者辄周之祖元弘为千夫长入国朝初定田赋尝请减乡税乡人德之考文焕号环庵居士前知府何公文渊着牧民备用尝称其名君之贤固亦有自哉铭曰维温有田一岁三获彼地之沃伊人之力藉令再易当倍其息维人亦然在理无忒王实着姓代有隂德若培益深若稼将穑敛数世之积于子是责终食其报禄养封锡君弗自耀曰先人之泽我铭在碣来者必式怀麓堂集卷八十一








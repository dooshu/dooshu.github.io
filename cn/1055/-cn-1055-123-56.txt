【新刊欧阳文忠公全集后序（明·彭勖）】

海虞程君由刑部员外郎擢知吉安府事八阅月，适丁仲秋上旬行祀典毕，乃以俸市特牲分祀郡之诸贤，实肇举也。明旦，诸贤子孙咸诣谢，乃谂于众曰：“文忠公之文章可见者，惟《六一居士集》板行四方，全集则未之见，若获一睹，诚为至愿。”于是胡文穆公子永肃，持其家藏内阁明本以献。君既得睹之，喜甚，遂捐堂食资购板募工刊置郡庠之藏书阁，期与四方共。且属教授郑钢正其字之讹，请勖言序诸后。

夫文忠公之政事，与宋韩、范、富三公并称，文章则匹休于唐昌黎伯也，岂末学之所敢评。盖昌黎伯之文起八代之衰，文忠公则变乎五季习也，故元揭文安公谓其正天下之宗、明先王之道者，为得其要，勖岂容喙于其间哉。第全集之行将，天下之君子有志于学古者，宁不欣然有感，习以公之文章政事自期待，岂非程君之惠乎！予故不以衰薄辞，摭述其概如此。

君名宗，字源伊。尝以《诗经》中辛未拘潜榜进士云。天顺辛巳长至日，赐同进士出身、中宪大夫、山东按察副使致仕、郡后学彭勖谨序。〈明天顺六年程宗刻本《欧阳文忠公集》〉


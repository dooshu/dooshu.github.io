◇授江总尚书令册文

於戏，夫文昌政本，司会治经，韦彪谓之枢机，李固方之斗极，况其五曹斯综，百揆是谐，同冢宰之司，专台阁之任。惟尔道业标峻，宇量弘深，胜范清规，风流以为准的，辞宗学府，衣冠以为领袖，故能师长六官，具瞻允塞，明府八座，仪形载远，其端朝握揆，朕所望焉。往钦哉，懋建尔徽猷，亮采我邦国，可不慎欤。（《陈书·江总传》，《初学记》十一。）


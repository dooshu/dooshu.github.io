○请罢论奏复稽课最表

一同分土，五等命官。所以字彼黎民，司其舆赋。至於田租桑税，夏敛秋徵，或旨限不愆，或简量增羡。殊非异政，乃是常程。窃见诸州频奏县令，多以税输办集，便作功劳。诸道才有表章，朝廷己行恩命。且徵科是县令之职分，不过合望於甄酬。若一年两度转迁，则三载六升阶级，并加宠渥，虑失规程。伏乞止绝荐论，但稽课最，即铨司黜陟，自有等差。贵塞幸门，以循旧制。


王谑庵年祖

向年搜青藤佚稿，年祖曾语某：“选青藤文，如拾孔雀翎；只当拾其金翠，弃其羽毛。”某以年少，务在求多，不能领略。今见佚稿所收，颇多率笔，意甚悔之。今二集俱在，求年祖大加删削。某谓幕中代笔，如《白鹿表》之类，悉应删去。使后人追想高文，如王勃《斗鸡檄》，其妙处正在想象之间。此某愚见及此，不识有当于尊意否也？幸践夙言，以救前失。


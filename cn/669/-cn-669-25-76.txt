104　皇王大紀論上古封禪　考舜典知後世封禪之失　稽懋言知史遷著書之失　遷作書以著求神仙之妄


封禪書，皇王大紀五帝紀論曰：「自史遷載管仲言，上古封禪之君七十有二，後世人主希慕之，以爲太平盛典。然登不徧於四岳，封非十有二山。入懷晏安，不行五載一巡守之制；出崇泰侈，無納言計功行賞之實。鐫文告成，明示得意，而非所以教諸侯德也。泥金檢玉，遂其侈心，而非所以教諸侯禮也。心與天道相反，事與聖賢相悖〔一〕，故太平之典方舉，而天災人禍隨至者多矣。梁許懋曰：『燧人之前，世質民淳，安得泥金檢玉？結繩而治，安得鐫文告成？』是故考舜典，可以知後世封禪之失；稽懋言，可以知史遷著書之謬。」

【何云】三代之金，止以爲飾；玉取其德，不貴其貨。泥金檢玉，非侈事也。

【方樸山云】此正史遷作封禪書之旨，細讀篇首引書處自見。

【全云】何説是巵言，三代未嘗不重金玉。

【元圻案】五峰胡氏之論甚正，然太史公作書之旨，實非司馬相如比也。一書主意，全在結末「然而其效可睹矣」一句。遷在武帝時，記武帝事，豈能盡言哉？班固武帝紀全取此書，蓋以帝所以有輪臺之悔者，皆惑於方伎神仙之説有以致之。黄氏日抄曰：「封禪之事，起於求神仙狂侈之心。遷作書，反覆纖悉，以著求神仙之妄。」是善讀史記者。

〔一〕「賢」，元刊本、清嘉慶本作「人」。






◎不孝谴重

《竹叶亭杂记》云：卓某，汉军人，以资为太守，分发广东。贷一洪姓财数千两，许其人司阍，随之登舟。一夕，其人登跳板大解，舟子撤板，其人坠水，群趋救之，得不死。卓虑其受寒，以己衣衣之，群谓主人之过厚也。舟至高邮，小仆及婢在舟中方侍夫人食鸡子，忽闻雷声从空一震，仆、婢皆昏仆。及醒，卓与妻俱死矣。舟子先亦震死，继而苏，乃言："某之堕水，系卓以百金贿我死之也。"言讫，复僵。或谓洪尚未死，其罚似重。比闻卓夫妇皆不孝，卓旧为佐领，有母在堂，先于本旗册档将己名改窜于伯之夫妻俱殁名下，为异日之无丧地也。将行，向一戚称贷，云为留其母日食资。得财，乃阴作假票与其母而去，始知天谴盖为此不为彼矣。若舟子者，实有贪甲之财，必致乙死之心。苏而复死，亦诛心之罚也。按此事记在道光九年间，时余随侍家大人苏州藩署，初传闻至苏，众皆莫测其故，以为未履任之官，何至有此重罚。即负财害命一节，何以夫妇并受其殃。及高邮牧至苏，谒见，向家大人言之，历历如绘，皆出诸仆婢之口，乃群喟然曰："此人之死晚矣。"高邮牧之来，为鸠赙资，故得悉其详。


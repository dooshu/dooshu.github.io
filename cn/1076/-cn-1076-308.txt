卷三百八

<史部,诏令奏议类,奏议之属,历代名臣奏议>

钦定四库全书

历代名臣奏议卷三百八

明　杨士奇等　撰

灾祥

宋光宗绍熙二年春雷电交作有旨访时政阙失殿中侍御史林大中以事多中出上疏曰仲春雷电大雪继作以类求之则隂胜阳之明验也盖男为阳而女为隂君子为阳而小人为隂当辨邪正毋使小人得以间君子当思正始之道毋使女谒之得行

太学博士彭龟年论雷雪之异疏曰臣伏覩尚书省劄子备奉圣旨云云臣官为博士不当越思然自二月庚辰忽见此异即尝博考经史推验天人徒积忧惶不敢论奏及见朝廷访求谠直已至馆职啓沃之论当亦不少举而行之天意自回及今旬日沴气未散辛卯之夕狂风大作已复为雪逮至壬辰日光已见暖气已效而雪犹不止隂盛侵阳一至於是圣心忧恻必倍於前臣履陛下之朝食陛下之禄则安得不忧陛下之忧忧而不告是谓欺君越职而言亦为犯上勿欺而犯前训具明敢假便文之辞以负事君之义又况秦置博士掌通古今逮及汉朝亦承疑问然则采摭古今之事以裨国家之阙乃臣职分所当然也臣谨先取经史所载雷雪之异开列如后

一按春秋隐公九年三月癸酉大雨震电庚辰大雨雪公羊传曰大雨震电何以书记异也何异尔不时也庚辰大雨雪何以书记异也何异尔俶甚也何休注曰此桓将怒而弑隐之象胡安国传曰震电者阳精之发雨雪者隂气之纵周三月夏之正月也雷未可以出电未可以见而大震电此阳失节也雷已出电已见则雪不当复降而大雨雪此隂气纵也夫隂阳运动有常而无忒凡失其度人为感之也今阳失节而隂气纵公子翬之谗兆矣锺巫之难萌矣

一按西汉书五行志隐公九年三月癸酉大雨震电庚辰大雨雪大雨雨水也震雷也刘歆以为三月癸酉於历数春分後一日始震电之时也当雨而不当大雨大雨常雨之罚也於始震电八日之间而大雨雪常寒之罚也刘向以为周三月今正月也当雨水雪杂雨雷电未可以发也既已发也则雪不当复降皆失节故谓之异

一按晋书五行志吴孙亮太平二年甲寅大雨震电乙卯雪大寒按刘向说此时不当大雨常雨之罚也於始震电之明日而雪大寒又常寒之罚也刘向以为既已震电则雪不当复降皆失时之异也天戒若曰为君失时贼臣将起先震电而後雪者隂见间隙起而胜阳弑逆之祸将成也亮不悟寻见废又元兴三年正月甲申霰雪又雷雷霰同时皆失节之应也四月丙午江陵雨雹是时安帝蒙尘

右臣开具在前并是经史本文别无删润其中虽多忌讳之语不当陈於盛大之时然若不摭前世之禨祥何以助陛下之警惧但天之降灾本各有证而证之在人亦复不齐难执一条以尽天意自春秋书鲁隐公雷雪之变说者以为公子翬之应繇兹以降大率皆依据其说以验其灾证虽不虚意则未广质之圣训殆不如斯书曰天有显道厥类惟彰故求天者必以类而推又曰惟先格王正厥事故应天者必随事而正臣观雷震而复雪只由隂盛而侵阳傥悉求隂盛之由始可见阳微之变臣尝俯察近事仰验天灾得其大纲者有三推其条目则有十三何谓大纲有三一曰阳德不修二曰小人道长三曰兵端有形何谓阳德不修臣闻天以刚故能首出庶物君以刚故能宰制羣动而所谓刚者非以独擅威福不可沮挠之谓也无所牵制之谓刚无所耽惑之谓刚无所回枉之谓刚无所纵弛之谓刚陛下自登大宝二年于兹寛仁如汤懿恭如文而裁制事物似少刚断得非於前数者有不足乎臣近闻羣臣以刚断之说劝陛下者矣臣不知其说果如何也臣但见陛下近日临决机务自任太过未免其间有得有失如斥逐李隶不由人言此刚断之得者也大臣有罪台臣一章而径罢降人建节全台论之而不回此刚断之失者也夫大有刚健必本於明中庸三德知先於勇必知其贤然後可任之勿贰必知其邪然後可去之不疑是以先正司马光曰闻人之言而能别其是非故谓之聪见人之行而能辨其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断然则所谓刚断者岂以独擅威福不可沮抑之谓哉此臣所谓阳德不修之目一也国家崇奬台谏以为耳目政恐人情下壅奸轨内萌若非刚正之臣必重仇怨之虑责之以言尚恐顾望既言复沮谁复切摩陛下优容直臣固为盛德而讳忌鲠论尚有疑形臣观近日台谏之言稍稍不効虽听用固亦不少然或不行或训饬或宣谕而止者亦不一事也至於全台弹击近时罕闻假使发之之轻尤当勉强以受所以存朝廷之纲纪植抗直之风声垂裕之谋莫便於此岂可但欲令行不反人不我违深恐台谏之轻甚非国家之福此臣所谓阳德不修之目二也窃惟经筵讲读之官实任古者保傅之责所以程颐谓天下之重任唯宰相与经筵天下治乱系宰相君德成就在经筵然其辅养圣躬之方岂止讲论数刻之久故轮夜直欵侍燕闲不独共究义理之微亦欲潜移逸豫之隙窃闻近日宣召夜直多在诘朝臣不知蜵蜎游息之时何以为存养夜气之道阳明升则德性自用隂浊盛则物欲必行保护清明孰如义理臣闻唐宦官仇士良尝教其徒曰天子不可令闲常令以奢靡娱其耳目使日新月盛无暇及他事则吾辈可以得志切勿使亲近儒生彼见前代兴亡心知忧惧则吾辈踈斥矣要知小人陷君於恶亦自有术然则人主欲远小人安可不知昔者禹恶旨酒而好善言旨酒既踈善言方迩深思大禹之策政反士良之谋盖此重则彼轻此消则彼长安可徒徇一日之乐反易终身之忧此臣所谓阳德不修之目三也臣闻贱货贵德然後可以为天下昭德塞违然後可以临百官臣近得之道路封桩下库所藏宝器陛下已宣取入内夫藏之内府与藏之外府本亦何间但前朝所以并寘於外者盖有说焉似闻象簟之类则没入之器也四圭有邸则祀天之器也此岂容寘内府哉往者藏之外府盖崇贵德之义践塞违之训而陛下一旦纳之宫中其为损岂细也耶至如封桩库钱始创之法非军事不得支用夀皇圣帝在位之时间有宣取盖以阅武内庭欲备犒赏故实以犒赏之数取之非托以为名也今陛下沿例以取而人以为言者盖取之惟有此名用之则无是实古者天子无私财至汉虽有少府之藏已不敢侵大司农之费政如今日州郡有军资公使之别公使而用军资之钱则为碍条法陛下既为天下之主岂可不以身率天下内帑之费不加裁损而但取足於封桩乎陛下虽曲从近臣之请更不取拨然前日陛下所以为此者必以内帑钱乏故也今若欲留封桩之钱必须痛节内帑之费费傥不节钱必不继则陛下能保後日之不拨乎万一不免取拨臣下又复执奏则陛下能必从其请如今日乎此臣所谓阳德不修之目四也天子禁卫上应天象所以周防详密盖示名分尊严若以式律言之夜开宫殿及城门者皆须墨勅鱼符其受勅人具録所开之门并出帐送中书门下自监门卫士将军以下俱诣合覆奏既听即请合符开锁监门官司先严门仗所开之门内外并立队燃炬火对勘符合然後开之诚以王者所居体当持重祖宗立法自有远谋窃闻近日水门之禁啓闭不时此非常开之门尤当谨守其节有何缓急自弛堤防臣闻仁宗朝兖国公主深夜入宫吕诲即奏劾公主宅使臣及皇城司经历门户管当人乞行取勘以谓宫钥谨严以时啓闭盖备非常此而不禁後有窃发何以备御先臣忧国深远如此以公主君父之至亲非时入内犹被按劾况下於此者乎况踈於此者乎此臣所谓阳德不修之目五也何谓小人道长臣观今日之势正人与邪人较则邪者必胜朝臣与幸臣较则幸臣必胜士大夫与吏人较则吏人必胜臣请得别白言之夫事君当以道也则曰不如随俗御事当以法也则曰不如从例士大夫固知俗不可以违道例不可以违法然卒之守道者困随俗者显徇法者阂用例者行以至议论有是非则非常胜是事理有义利则利常胜义人情有公私则私常胜公细察闾阎之间上至朝廷之际往往皆然不知世变何以至此是宜上感於天变殆非一人之所为然陛下尊据崇高宗主神民则不得不自任其责故曰正人与邪人处则邪者必胜此臣所谓小人道长之目一也臣闻人君以法守天下士大夫以法守官职人君所为少出乎法则士大夫悉力争之非为身也为法也非为法也为国也周昭一医官耳何致烦陛下破法而令其臣曰一切违碍并免夫既谓之违碍则是法不可也给舍执而争之是官当然也而陛下不从其说何周昭能使陛下屈法而给舍不能屈陛下守法此门既啓後孰窒之故曰朝臣与幸臣较则幸臣必胜此臣所谓小人道长之目二也吏道之盛无如今日州县之吏止能制百姓中都之吏乃能制官员台省之吏至能制朝廷州县之吏所以能制百姓者与监司之吏通也中都之吏所以能制官员者与台省之吏通也台省之吏所以能制朝廷者与权幸通也臣请得以近事明之陛下为会计録所裁损者特毫末耳其间裁损之目缘及省吏事犹未行即倡言于外曰减诸军雪寒钱盖欲藉此以动揺军情尔幸而事状显着不能惑衆卒之心怨谤之言上彻圣聪似闻陛下亦悔此举不知今日困匮如此若不撙节何以理财小者如此大者不复可议矣故曰士大夫与吏人较则吏人必胜此臣所谓小人道长之目三也何谓兵端有形今日士大夫游谈族议特虑北朝耳北朝不足虑也所可虑者彼有边鄙之警则或恐有豪杰从中起耳万一有此不特为彼之祸亦将为我之祸也盖为彼祸首者必假我以为词当是之时我将何以处之受之则与北朝为敌而吾亦无以处彼攻之则是为寇雠除灾而吾终不获其利此臣所谓兵端有形之目一也国家所以能自固於东南者以有蜀耳蜀之所以能自固者以有剑外之兵耳今剑外之兵何啻如贾谊所谓股大於腰又苦????盭然亦无如之何也为今之策止有寛两蜀之民为强本之计而今日两蜀事权四分五裂制置主民总领主财戎帅主兵茶司主马兵不可阙食马不可无本则总领不可无财而制置司不可不恤其民亦其势然也闻之蜀士两蜀之民贫至骨矣民贫既甚祸乱易兴此臣所谓兵端有形之目二也二广盐筴其法屡更大要不过官搬客贩两说尔官搬则利於广西客贩则利於广东广东之盐专靠贩入西路今广西既用官搬则广东之盐必发泄不行使朝廷催逼卖钞任事者稍稍营财祸将起矣盖广东自来有私贩之害祖宗时江西客贩未通官盐少至贑上贑州诸县并食广东私盐朝廷甚费区处今日淮盐既通固无向者之害然而贑州僻远诸县如龙南安远等处食广东私盐如故广东摧锋一军及大奚山一带人皆以贩盐为活官盐既不流通必归罪於私贩万一禁防稍密盗贼便兴此臣所谓兵端有形之目三也蜀之黎雅广之宜融湖北之辰沅靖俱有戎獠之患唯蜀之黎雅朝廷留意镇抚诸戎又经败衂近颇安靖不足深忧如宜融南丹之族辰沅罗鬼之族皆尝深入省地揺动边陲而数州边防闻甚苟简至空有寨栅之名而无卒徒以守仓卒有变何以支吾唐李绦谓受降城兵籍旧四百人及天德交军止二十五人器械止有一弓以今槩之往往如此是岂可不虑哉此臣所谓兵端有形之目四也近日会子流通胜於见钱官私便之似觉无敝然杞人虑短尝熟忧之夫会子不过数寸纸耳而乃与衆货埒权者此无他官司许作见钱入纳而市井兑便者稍衆也有如缓急富人收兑便之铺私下无换易之地则臣恐仓卒之际未必不扰近日湖北稍稍见矣缘湖北会子当来止於湖北京西界内行使襄汉戍卒月得料钱全靠客旅贸易然其会子止到鄂州便着兑换而官司无以权之总司入纳又止视市价不同见钱每一贯会子止可作五百左右会子既轻商旅不行商旅不行军人所得会子愈难变转而会子愈轻矣诸军汹汹颇以为言特未有征行未敢发耳是岂可不预计哉此臣所谓兵端有形之目五也推是求之特不止此姑举大者条列以上仰惟陛下践临天位以来五谷顺成四方无虞仰观乾象俯察地理灾异絶少而人情初不以为喜今忽有此异才数日耳而人情莫不以为忧不论贤愚不间贵贱各随所见推步隂阳天动于上人忧乎下是何故也得非志不足以胜气乎以臣观今日之势政如衰弱之人天和气燠左右顾忌犹恐不免忽遇风寒雨湿之变使有所感触其为疾疢岂不易耶当是之时犹不谨审服食精调起居以为保养身体之策臣不知其可也臣愚欲望陛下修身以德修德以人亲近儒生以讲治原奬进君子以御小人大明公道以正风俗增重台谏以强朝廷节用爱人以厚天下选择守令以起内治博求将帅以固疆圉然後天变可塞人情可纾保国寜家政在今日臣之区区犹有未尽夫人君之道莫先於修德莫切於爱身人臣纳忠於君亦莫如修德爱身之为急恭惟夀皇圣帝勤劳天下二十余年精神未衰志气尚强即以大位付之陛下盖欲亲见圣子身致太平陛下既即大阼四方之人莫不延颈举踵望陛下德业日新名誉日隆以仰荅夀皇圣帝付托之重而道涂流言皆谓陛下宫中宴饮稍失节度其事信否固未可知然万一有此则於修德爱身之道无乃亏乎夫酒之为物伤性败德莫加於此匹夫溺之尚且足以殒身丧家而况人主乎侧闻仁宗皇帝在御之日灾异屡臻日食地震江淮腾溢风雨害稼司马光奏疏以为燕饮过差所致因乞悉罢宴饮以解皇天谴告之威夫日食地震江淮腾沸风雨害稼以隂阳感应之理推之何预乎燕饮而光直指以为言盖人君之身上与天通光之所言即洪范庶徵之微旨然则臣之所谓以类而推每事而正者非臆说也唯陛下念上天警戒之切念祖宗创造之艰念夀皇委寄之隆念天下属望之深侧身应灾改过不吝人情天意本不相远陛下今日傥能择一二过举之事系人耳目者先与改图然後命两府大臣悉更敝政内外闻之孰不欢喜如此则何灾不弭何变不消永保生民丕享大福臣命轻蝼蚁言涉乘舆席槀待诛不敢望赦龟年又上奏曰臣伏读诏书喜至於泣臣官为侍从义则世臣不能遇事而论思致勤诏旨之访问退揣私分甘受重诛傥复略举细微而言何以仰称恳恻之意谨昧万死条列以上唯陛下留神臣闻雷者阳精之发雪为隂气之凝雷震於惊蛰之前阳已不固雪作於震雷之後隂又太强唯隂纵而不收故阳微而受制验之古昔具有证祥春秋所书晋汉所志虽人事感召之类不一而隂气过盛之证则同故自一家而言则男为阳而女为隂自一朝而言则君为阳而臣为隂自羣臣而言则君子为阳而小人为隂自天下而言则中国为阳而四裔为隂隂或侵阳故为此变志壹动气实在乎君然欲寻灾异之源必致精微之察傥惟人事少有不尽是於天理犹未为纯宜殚圣心广求其类故在内则阳教不可以不立在外则君道不可以不明言路不通则小人或得以蔽欺折冲无人则边庭必至於侵侮何谓阳教不可以不立夫姤卦以五阳之盛犹畏一柔之牵成汤无声色之娱尚有女谒之戒私情难制自古则然傥有隙之可投虽一毫而可畏且如崇饮尤惧伤和若禁门啓闭之不时有缓急忧虞之当虑冀因警戒少屈皇明何谓君道不可以不明夫赏必有功罚必有罪操此二柄是为大君若赏罚无所劝惩则善恶何由分别且如近日廷臣之补外多因中旨而径除若以为有罪而可惩何不明言其过若以为有材而可任何不因事而除惟举直错枉之道不能昭明故乘间抵巇之徒窃以卖弄遂使人各解体士不尽心苟且偷安缓急难保君臣之情如此天人之际昭然可不明示过功公行黜陟庶免赏刑之过可召隂阳之和何谓言路不通则小人得以蔽欺窃惟台谏之臣乃寄耳目之责傥无事之不达虽有奸而莫容陛下听受直言超迈前古质之近日之事似有拒人之疑萧鹧巴节钺之除全台论之而不听周昭遥刺之命给舍缴之而不回虽能申令出不反之威然殊非改过不吝之道恐致奸宄遂轻朝廷私托横行公议渐废欲令沴气之消弭当务奸慝之扫除尽窒私门大开正路何谓折冲无人则边庭必致於侵侮近闻警报之至狄有它族之兵虽啓攻人之谋未免惧我乘其後或於境上略示疑形可不审详遽作烦扰有兵不练又复招兵兵多不精重以蠧国臣闻御敌之法莫若择帅为先苟得其人付以统御之寄俾久其任自为攻守之谋一听所为无从中制课之岁月必有成功岂比今日泛然之图只为诸将自润之计如此等事殆非一条以次推求敢择大者以渎陈庶几万一之有补臣尚有瞽见上裨圣明尝以今日之灾考之五行之传唯刘歆以为常寒之罚在洪范是为聪之不谋陛下既尽求言之诚乃得应天之道然尝闻景佑之五载止因雷震於春初亟出明纶博求直谏首及圣躬之阙失尽令百辟以箴规今虽故事之循尚有未尽之旨止忧庶政未及反躬仅逮馆臣不能尽下求之既已不广用之岂可不诚盖言不难求其难在听言不难听难於必行若不能行徒文无补陛下自逐遗补之後屡出言论之臣虽皆假以它辞授之美职人终以其忤上而去故大率皆以尽言为惩况兹明诏之颁旋有渝古之责事虽中辍声已四驰伏愿亟取封章之言择其剀切之论重加开奬与之施行以开天下疑沮之心以荅苍穹仁爱之意反祸为福如响应声臣识浅言狂命轻意切俯伏私室敬竢大刑

三年龟年为御史台主簿又上奏曰臣闻四方有败必先知之此之谓民之父母矣後世唯魏相稍识此意每敕掾史按事郡国令白四方异闻或有逆贼风雨灾变郡不以上相辄奏之相与赵充国议击匈奴乃曰今年计子弟杀父兄妻杀夫者凡二百二十二人非小变也夫风雨变异天之灾子弟恶逆人之变天人变动而朝廷不闻尚安足以图治乎今之州县每遇灾异自非水旱例不以上顷年江湖闽浙同日地震唯建昌军因言失火并以上闻前年福建江西间有地震去处唯漳州守臣上章自劾至於子弟恶逆时亦有之缘法中有守令量事贬降之文用是例不举按是不可以为寻常而不问也夫至和之气感於人事大顺之治积於闺门若天示警戒而上不闻则德不修人反天常而上不治则政不举如此而欲求天下之治不可得也臣愚欲望圣慈明诏州县凡有灾异而辄不以闻有恶逆而匿不举按者令监司觉察又令御史台察监司之不举按者上之略加惩罚庶几上下警惧各思有以消弭灾变感召至和不胜幸甚

绍熙中监察御史虞俦上奏曰臣闻警惧谴告上天所以仁爱人君侧身修行人君所以对越上天稽之往古验之当今精祲之交殆若符契近者太白经天谪见垂象六月不雨咎证常阳人皆以为忧微臣独以为喜何者盖知陛下道超象外识照几先必能谨言行以动天地之大修政事以导隂阳之和於是焉转祸而为福散沴而为祥殆犹反手焉耳未几太白渐复常度一雨遂苏羣槁人皆以为喜微臣反以为忧何者盖以人之常情既得天时之助必忘人事之修谓天不怒乃敢戏豫谓天不渝乃敢驰驱於是焉患生於所忽变起於不图可不为寒心哉故明君见变能修道以除凶若其无象是不谴告伤败所由而至也然则当忧而喜当喜而忧臣非求异於衆人抑亦具闻於往训书曰惟上帝不常作善降之百祥作不善降之百殃又曰惟天无亲克敬惟亲又曰天难谌命靡常又曰皇天无亲惟德是辅夫天不言所以昭然示人者不过日月星辰之象雨阳休咎之证而已人君承天意以从事必即此而观之臣窃详太白之应志在晋史云汉之旱咏於周诗皆非小变也陛下销变之道捷於桴鼓况又自初即位曰雨而雨曰阳而阳年谷顺成百姓和乐天之眷顾盖不偶然其必有以致之者矣昔唐太宗既得天下元年关中饥二年天下蝗三年大水方之陛下固不可同日而语然太宗因天之戒勤抚其民变饥馑为丰穰致贞观之盛治若陛下每存陟降左右之念愈加悠久不息之诚天其申命用休当与尧舜比隆矣大抵天之於人君其眷顾之既厚则责望之必严凡其念虑之萌嚬笑之发当宁焦劳之际退朝宴乐之时鉴观在上莫显乎微一或不至则非天意故天意所与则三光全寒暑平风雨时五谷熟草木茂天意所否则为灾异为凶年为水旱为缪盭为疾疫如响应声如影随形事之必至理之固然者也臣伏愿陛下仰顺天意俯修人事庶几我之所以对越上天者始终而无愧天之所以仁爱我者愈久而无穷社稷之福生灵之幸也诗曰惟此文王小心翼翼昭事上帝聿怀多福在陛下强勉之而已

俦又应诏上封事曰臣近奉圣旨以隂阳不和雷雪交作可令侍从台谏两省卿监郎官馆职各条具时政阙失闻奏顾臣至愚极陋待罪台察已逾一年自惟无所补报日负忧责今陛下虚心求言以荅天变若犹有所隐避臣罪大矣谨条具昧死上献

一臣闻阳奋则为雷为电隂凝则为雹为雪方隂阳之相薄则雷雹皆至及阳为隂所胜则雷止而雪作鲁隐公九年三月自癸酉大雨震电至庚辰大雨雪凡八日刘向以为周三月今正月也雷电未可以发既发则雪不当复降皆失节也故谓之异吴太平二年三月甲寅大雨震电至乙卯大雨雪才二日耳史臣以谓先震电而後雨雪隂见间隙起而胜阳其後祸乱之应有若符契往牒具载吁可畏也今正岁之始建寅之月三阳用事於卦为泰自戊寅至庚辰雷电雪雹俱作於三日之间视鲁则数视吴则踈臣愿陛下以往事之验为方来之鉴警惧修省以荅上天仁爱之意则灾意塞於上祸乱息於下在陛下一念之顷耳

一臣闻朝廷者阳也宫禁者隂也日昱乎昼月昱乎夜而寒暑成天子理阳道后治隂德而後国家理若宫禁之中宴饮之不节则非所以崇毖皇躬赐予之不省则将至於空虚内藏女谒行乎内则势行乎外尤不可不防其微而杜其渐也有一于此则雷雪之变乃上天之所以丁寜陛下之意也不求之身是无应天之实天怒愈深矣至於勲戚贵近时有排当倡优伎艺每蒙宣引水门啓闭多不以时岂所谓严等威肃宸居哉臣愿陛下畏上天之威谨正始之道宗社幸甚

一臣闻君子者阳也小人者隂也自古君子小人势不两立君子在内小人在外於卦则为泰小人在内君子在外於卦则为否今朝廷清明多士济济有官守者修其职有言责者尽其忠廼建寅之月三阳在内宜泰而否何也意者得无在外小人交结党与潜谋进用如某人辈者欤且将源源而来矣啓大奸之隙动上天之威无足怪者昔汉元即位之初萧望之周堪张猛等与夫恭显许史之徒杂然并立於朝是非相攻邪正相激当时日青之变反以为堪猛用事之咎未几堪以病卒猛自杀於公车无乃与天意戾乎汉业之衰自是基矣臣愿陛下观拔茅连茹之象以进君子戒履霜坚冰之渐以防小人毋使鴞鸾并栖薰莸共器则天意解矣

一臣闻中国者阳也外裔者隂也自古外裔之强弱常系中国之盛衰今国家南渡甲子已逾一周敌运将终朝野咸意中原可复近者边报传闻信否虽未可知第讲和日久边备废弛意者将有奸雄渐萌不肖之心窥伺间隙或恐雠耻未复而唇齿先寒矣侯景之事可为深虑臣愿陛下明诏大臣遴选逐路帅臣俾之先事经理以备不虞

一臣闻人主进退臣下必晓然示人以劝沮之意故进一人而人皆以为当进退一人而人皆以为当退舜举臯陶不仁者远四罪而天下服用此道也若朝逐一人焉而使人疑暮逐一人焉而使人惧此何为者哉盖自余端礼赵彦逾石宗昭徐元德之去而朝士大夫莫不疑且惧焉何者一旦遽然命从中出去者闵默莫测其端倪居者彷徨每忧於谗毁日怀去计莫有固志臣恐自此无有为陛下兴事造业者无有为陛下以身任怨者陛下孤立於上将何利焉臣愿陛下守至正以照临百官有善则进有过则退明示之以好恶以坚其事上之心与之共天位治天职以荅天变

一臣闻明主不恶切谏以博观忠臣不避重诛以直谏言路之开社稷之福也盖自杨万里徐柟之徒去国之後朝士大夫多不敢窃议时政於心有所不然者不过相视太息而已此岂盛世气象耶如万里之轻率妄发暗触忌讳柟之强聒不置似不安静虽皆不能无过然其平日亦在能言之流中道弃之失古人市骨求骏之意矣夫敢言之气作之尚不能起况沮之耶近又有狂妄庸人上书不实陛下止令听读可谓寛恩但四方万里不知其说云何传闻不审将谓朝廷以言罪人覆巢毁卵凤鸟不至无乃与求言之旨戾乎惟陛下赦之汉世每有灾异必诏贤良文学之士直言得失兹诚得应天之实也

一臣闻之书曰天命有德五服五章哉又曰官不及私昵惟其能爵罔及恶德惟其贤又传曰爵人於朝与衆共之此言人君爵赏之施必贤与能而後足以上当天心下协人意近者朝廷侍从之选或以交结而得节钺之重或以无功而授後省缴駮之职间不经由台谏论列之言乃蒙宣谕不唯名器既轻遂使纪纲不立岂爵人於朝之义天命有德之意乎上天至明不虚见异臣愿陛下奋发乾刚收回涣汗苟物论惟允则天变可回矣

一臣闻淳化二年大旱太宗延近臣问时政阙失枢密直学士寇准对曰天人之际应若影响大旱之证盖刑有所不平顷者祖吉王淮皆侮法受赃吉既伏诛家且籍没而淮以参知政事沔之弟止杖于私室用法轻重如此亢暵之咎不虚发也太宗大悟明日召沔切责之近者铨试代笔事觉有司观望不特有官宗室不行推治至於与之干涉者则又故作迁延止将余人具案奏断用刑如此无乃不平怨讟交兴有伤和气臣愿陛下特降睿旨令临安府催追未到之人速具奏案一体施行以荅天变

起居舍人刘光祖上书曰臣近奉圣旨以隂阳缪盭雷霆非时淫雨为灾朕心甚惧推寻厥咎未知其繇凡朕躬有过失朝政有阙违可令台谏侍从各条疏以闻无有所隐者臣猥以虚庸日侍左右诏旨所及敢不罄竭其愚诚伏念国家遭值厄运方昨者五六月之内人情离阻天理乖暌其时社稷已是倾覆陛下之身危莫自保万姓涂炭三宫受祸揆以事势间不容髪上赖祖宗德泽未泯天命历数有归大器既传中外遂定此陛下目所亲见心所亲忧固无俟於臣言也而陛下践阼踰月洪水发于近畿天目之山涌裂而出者几数百道陂塘决溢流屍千计荡产狼狈者不知其几陛下覩此灾变忧惶儆戒亦尝存於圣心否乎明堂禋祀之前日过炽而气蒸衆谓风霆雨雹之兆已见而陛下洁诚寅畏将事之夕雨仅濡尘足昭上天响荅甚迩然罗点以股肱之良前期一夕而卒黄裳以保傅之忠相踵不幸皆非细故也陛下临御未几并夺两贤之助此於天命尤所当思何况禋祀之後雨淫不已穑夫告病以为稻不伤於旱者则败於水不败於水者则害於雨饥年愁苦而半月以来米价倍蓰人不聊生怨咨之声远近如一剽盗渐起流离已多方且雷发非时震电骇异雨既随注天复翳昏雷雨暴风两昼三夕陛下诏旨责躬求闻阙失仅得一日晴霁而寒气骤至连雨重隂势不少解日甚一日上天威怒莫测端倪陛下即是数事观之其为忧惶儆戒虽欲不存於圣心不可得也臣窃意陛下忧惶儆戒之念未甚勤切是以求言之初天色顿开已而谓陛下姑应故事隂雨复作继昼连夜凡七八日而未止也汉大儒董仲舒尝曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也古今言灾异最近理者无若仲舒仲舒之学纯於经而切於理陛下所宜深味其言然後见天心仁爱陛下之至不可不因其谴告而自省也臣不敢复引诸儒之说及它占书以渎圣听请质诸六经以言之易震卦曰洊雷震君子以恐惧修省洊者其震不一也言雷之震不一必有其故是以君子恐惧而修省焉无妄之卦曰天下雷行物与无妄言闻雷而惧物物皆无妄念也益卦曰风雷益君子以见善则迁有过则改言君子观风雷之象迁善改过以为已之益也书洪范九畴论八庶徵曰休徵者五谓肃时雨若乂时阳若哲时燠若谋时寒若圣时风若曰咎徵者五谓狂恒雨若僭恒阳若豫恒燠若急恒寒若蒙恒风若也人君之於貌言视听思五者苟惟能肃能乂能哲能谋能圣则五气和而为休徵其或反之为狂为僭为豫为急为蒙则五气乖而为咎徵其感应之理自然如此也臣前所为谨始五箴献诸陛下盖虑是也人之一身本与天通天人相与之际可不畏哉书金縢之篇又载成王周公之事王初惑於流言而疑公时秋大熟未获天大雷电以风禾尽偃大木斯拔邦人大恐及王悔过执书以泣曰今天动威以彰周公之德不敢复有疑於公天乃雨反风偃禾尽起岁仍大熟成王之心疑信周公而天之所应速於反掌又以见天人之际其近如此也诗曰天方荐瘥丧乱孔多民言无嘉憯莫惩嗟荐瘥谓疾苦不一也疾苦丧乱之多而曾莫之惩则可嗟也又曰晔晔震电不寜不令百川沸腾山冢崒崩高岸为谷深谷为陵哀今之人胡憯莫惩言天地之变异乃尔胡为而曾莫之惩是令人之可哀也又曰旻天疾威弗虑弗图言天降灾疾威怒而弗虑图则亦丧败而已矣又曰敬天之怒无敢戏豫敬天之渝无敢驰驱渝变也言天怒天变之不可不敬也幽王厉王无道之君故当时之卿士作诗以刺之语多及於灾异谓其睹灾异而不戒是以为幽厉也春秋虽鲁史然实孔子之书其书日食地　山崩星陨昼冥晦雨木冰大雨雪大雨震电水早饥蝝螽螟不一而足皆所以示儆戒之意使後世之君考之彼遇灾而不惧则往往至於失国也礼记曰若有疾风迅雷甚雨则必变虽夜必兴衣服冠而坐皆所以敬天之怒也周礼保章氏之职志星辰日月之变动辨其吉凶观天下之妖祥与夫水旱丰荒之祲象察天地之气或和或乖以诏救政访序事诏救政者谓预告其所当救之政访序事者谋其事之所施先後之序也凡兹六籍之言足为万世之训今陛下当法易之恐惧修省正念无妄迁善而改过当思书之敬用五事以致休徵及傚成王因天变而信周公当诵周人灾异之诗鉴幽厉之失道当畏春秋灾异之书惩衰世之失国当如礼记中夜起而衣冠以敬上天之威怒当体周官覩祲祥则讲修政事以救之如此乃可谓之应天以实而不以文也本朝大儒欧阳修曰天人之际影响不差未有不召而自至之灾亦未有已出而不应之变此名言也陛下可不念之乎且陛下即位有大事三父子之情久而犹未通宫闱之处久而犹未善山陵之议久而犹未安下多浮言人鲜固志然则休徵协气何自而生又况号令不常羣隂用事风雷之变所以见号令之不常也淫雨之灾所以见羣隂之用事也何则大臣之进退太轻台谏之用舍无定此非号令不常之大者乎进退大臣用舍台谏事从中出颇伤急遽此非羣隂用事之着者乎宜其天人之相应密若影响之不差陛下无谓外人之妄言试反求之於陛下之心亦必自知其有所未安但业已为之而欲遂其事是以虽有言者一切拒而不受臣请因陛下遇灾而惧谘访阙失为陛下别白而言之夫退留正未为非也何必更易台谏擢黄度可谓善也未几而出之何哉其所以致陛下号令之不常者实自羣隂之用事故也而陛下犹为之隐讳以为大权当自已出威柄不可下移然则小人之谋其意将以隂制今日之相臣而动揺之也陛下所宜早悟无使大臣怀疑畏之心大臣怀疑畏之心则四体不展羣议易揺朝纲日隳政令错出而国不可为矣今陛下有独断之意乃是小人隂窃主权之梯媒而陛下未之思也且陛下以为前日仓皇即位为得已乎为不得已乎大臣不得已而立陛下为社稷计也陛下不得已而从大臣之决策亦为社稷计也君臣俱为社稷计不知方今之社稷为已安乎无乃犹未安乎而陛下与大臣不图其始而善其後使天灾如此臣恐陛下之君臣异时俱无以辞天下後世之议也臣每谓方今当祸变忧危之後上下内外决能尽心相与扶持再造家国乃今不然人各异趣事乖始谋身谋则急国谋则缓良可恨也陛下试因臣言而静察之且如陛下出令苟见未可施行大臣所当面奏给舍所当封驳台谏所当论诤侍从所当救止今皆畏避形迹不敢少忤陛下左右之臣则又何赖於公卿大夫士哉是非急身谋而缓国谋也哉虽然人臣肯以实告人主者诚少陛下试思上皇深居九重终不尽知大统已传大号已正自太上皇后而下皆务弥缝而蒙蔽之至使陛下父子久不相见是皆起於弥缝蒙蔽之故也陛下於庶事苟不加察则内外之臣弥缝蒙蔽陛下者亦如此尔非人主聪明刚健能主张正论能亲君子远小人能别白是非未易使人臣之尽言也臣至愚之性於事无所阿私苟有所怀当其可言不复更事形迹愿陛下察臣之赤心纳臣之苦口勿忘天灾一切与大臣审修其政至如陛下孝敬在心宫庭之内屋漏之间凡所躬行有外人不得而知者陛下毋使一毫有愧於天可也臣草奏之际更为陛下反复思之雷霆之怒小人妄谓上皇前日孝行之愆然事既往矣今日之责付於陛下矣陛下今日之孝心恐亦有所未至臣谓宜竭诚尽道笃事於三宫赎上皇既往之愆慰烈祖在天之望若是则雷变可得而消也至若淫雨为灾乃是羣隂用事阳气微而君道弱之证所宜专责之大臣以朝廷之事勿以左右近习参之昭明纪纲以正内治选任牧守以抚斯民但使阳长则隂消即能反剥而为泰事理明白了无可疑臣数日来闻陛下数出寛恤之令若军若民若刑狱之淹延若宿卫之暴露无不介意其间如捐内帑钱以代赤子和买身丁之重赋此最帝王盛德之举而曾未足以消弭天灾则陛下不可不知其故也既知其故而陛下之意亦未决书曰今天其命哲命吉凶命历年斯言盖忧天命之未知所终也曰其者盖未可必之辞也人主或哲或昏国家或吉或凶运祚或短或长皆未可以前知则所谓忧之至也陛下毋信谄谀之言而乃归之於时数以怠其敬天之心有灾无灾其敬如一则天命之休祥可得而必也臣之拳拳请以是塞明诏干冒宸聪伏惟留神省察天下幸甚

权户部侍郎袁说友上奏曰臣窃惟天人之际自三代以来已不胜其说矣至汉董仲舒则曰灾异谴告是天心之仁爱人君也盖天心君德实同一体灾异谴告所以时示儆戒非惟乱世而治世亦然人君苟能因灾而修省观变而兢惧事合其宜政得其理则天心昭格帝祚灵长有不待祈而自至者考之古昔成汤六事自责而造商宣王侧身修行而兴周其所感召昭然不诬可不信哉可不畏哉恭惟陛下神圣文武有不世出之英姿仁慈睿哲有君天下之大德俯视汉唐诚有余矣然而受列圣积累之祚承光尧中兴之业膺夀皇付托之命忧深远虑莫切於此固有以奉天心荅天贶也廼者荧惑失次太白昼见金星掩心火星行都地震亦广甚者太阳中天而黑子摩荡黑祲亘天而赤气乘之旬月之间变至五六甚非所以安上而全下也逮于望日陛下肃驾乘舆展礼慈极都邑之内耋老稚幼瞻望翠华无不鼓舞变忧惧为和气易譁谤为欢声曾不信宿而瑞雪时至又不两日而太阳复明以至羣隂消伏星轨浸顺夫以前日如彼而今日如此岂非灾祥之机关於陛下一举动之顷耶何其响应之速如此也臣怀不自已辄尽愚衷深惟天意之难谌端系人主之一念无曰高高在上靡所听闻常使兢兢在心罔敢失坠自今以往臣愿陛下修省戒警愈久愈笃坚志详虑细大必谨勤两宫定省之奉念万务安危之机倚信大臣开广言路撙节财用日积而岁赢省览章奏朝入而暮报皆君人之实德治国之大本也陛下天资英睿即是数者而加之意则天心喜悦帝命眷顾和气致祥何事不立岂惟前日灾异倏然无之而天道好还必有助大业成大功者岂不伟欤臣本踈庸误被简擢以论思为职用敢尽言不隐以答天地之造惟圣慈留神苟臣言不忤於宸心即圣德仰当於天意干犯旒扆陨越不胜

寜宗即位充金国吊祭接送伴使彭龟年上奏曰臣伏覩诏书节文以雷震非时淫雨为灾推寻厥咎未知其繇凡朕躬有过失朝政有阙遗令台谏侍从各条疏以闻臣官为侍从职在论思不待访对而可言况有诏书之罪己傥有所隐寜不负恩臣不知陛下此诏果实事邪抑止虚文邪果为实事则陛下即位之初尝诏求直言矣今四方之言已交公车其间及陛下之过失朝政之阙遗者必多有之未闻略加采择见之施行则今日此诏臣恐未免如前日之虚文尔若以虚文事天天岂可感乎臣闻庆历中灾异数见一时宰执尝谢过上前仁宗谕之曰不须谢过但自行事时范仲淹为参知政事退而条具应灾四事以上皇佑中又以星变内出手诏十二条令中书门下枢密院於军国庶务中推求实事有合更张振举者密具以闻於是文彦博等请日举两条合更张振举者委曲面奏所冀言之必行行之必当祖宗应天以实如此臣谓陛下今日先当博采应诏之言取其条上之事责之大臣以次施行如皇佑故事则自可应天而消变虽不为此举臣亦以为可也刘敞尝谓三公之职主和隂阳议臣之任主明天人陛下当责三公以其职使之陈隂阳不和之理当责议臣以其学使之明天人相与之际此诚知治体之论也陛下傥责实如此则臣安敢以虚文应诏陛下傥徒事虚文则臣虽以实对亦无益尔是以臣先以责实望陛下而後敢言焉臣闻之宋祁曰灾异之发政教之本在朝廷君臣之间耳其他琐琐细故诚不足以当隂阳之不和议天人之相与今明诏所及止於上躬过失朝政阙遗盖知当务之为急臣敢据是二者参之灾变为陛下陈之夫天之鼓舞万物者雷风也君之鼓舞万民者号令也天有雷风之变乃为人君号令之应雷为天地之动物最为不测而难信者然发以二月收以八月人事候之以为节未尝爽也故万物因之以动蛰而无病焉若当收而发则误物多矣陛下亦尝因雷之非时而反求之号令之间乎陛下与大臣恐不能辞其责陛下自即位以来好出御笔陞黜之间多为不测若示人以聪明威断者其慰人心者固时有之而动人心者亦不少矣陛下抑思人君据天下之利势一喜一怒系万物休戚而使人不可得而测则人其能自安乎当人情求安之时而反使之有不自安之意殆非初政之美也司马光尝告神宗皇帝曰陛下好於禁中指挥外事非公卿所荐举牧伯所纠劾或非次迁官或无故废罢外人疑骇不知所从夫公卿牧伯所纠劾或谓之贤而不贤或谓之有罪而无罪皆有迹可见责有所归故不敢大为欺罔若奸臣密白陛下令陛下自为圣意以行之则威福集於私门怨谤归於陛下此光体要疏中语也陛下向在潜邸固最爱此疏岂今日乃忘之邪陛下诚以光之言平心熟诵反而思之则今日之举为是为非可以坐决矣臣故以号令不测为陛下之过者此也夀皇圣帝因山之举国之大事也始卜稽山大臣以为土薄复卜赤山太史又以为不吉复令卜下宫又以下宫为不可迁也日月已廹而神穴未定有司应办蔑知所向此非朝廷之过乎太上皇移御之所又国之大事也至三易其处使天下闻之莫不疑惑此又非朝廷之过乎随龙人推恩陛下即阼之二日固尝有宣谕矣已而大臣拟进至于一再必欲施行陛下持之不下臣尝亲闻玉音谓朕尚未见父母而先推恩随龙人孰为重孰为轻有识闻此训也莫不感叹陛下圣明而大臣复请下之使陛下诚心实德不孚於天下此又非朝廷之过乎惟庙议无一定之规故出令有二三之惑臣故以号令不信为二三大臣之责者此也雷震不时应或在是孟冬之月六隂过盛而谓之阳月者以隂盛则衰阳当生尔今乃淫雨为灾盖隂胜也推之人事则君弱臣强隂胜也内侵外治隂胜也小人害君子隂胜也盗贼病平民隂胜也蛮夷谋中国隂胜也陛下受天明命大臣虽有翊戴之勲而威福之柄实在陛下前日大臣蔽一大吏出一台臣而陛下觉之罢大臣而进台臣人已服陛下之英断君弱臣强之病宜无有也陛下自在潜邸不迩声色及登大位亲洒宸翰以声色及酒为戒既已无所耽溺则亦无所牵制内侵外治之患宜无有也唯是陛下思见太上朝夕不忘而中有间阻絶不得通求之愈切阂之愈固使陛下彷徨无策经营南内将有移御之意若果如此陛下念亲可谓至矣然於宗庙社稷之计不审熟虑之否乎此恐未免动隂胜之应也天道虽远固未易知人心匪遥气到自见自古未有不召而自致之灾亦未有已出而不应之变陛下固不可逆料以为不然而不虑之也推之已事亦可监矣陈瓘尝谓承顔养志当以大舜武王为法入修家人之礼则恭顺无缺出治朝廷之事则威柄不分此乃大舜武王之所谓孝也臣愿陛下如瓘之言以事其亲则内侵外治之患庶乎他日可以免矣陛下践祚之日即以收召人物谕臣及召命之出莫非负天下物望者今在朝之士彬彬固多君子矣然臣尝密察缙绅之间则多猜防顾忌之心无安舒闲雅之意盖君臣之情未洽而邪正之路未分陛下信重君子之意未孚於人而昵比小人之迹已见於外君子告陛下之言小人或得与闻而小人误陛下之意君子或不能知正道恐消邪道恐长此亦未免动隂胜之应也当六七月之间淮浙大旱剽掠之徒所至蚋集今虽小弭然饥寒渐近虽朝廷多方轸恤而州县在在无米失今不图向後盗贼安保其不作此亦未免动隂胜之应也湖南蛮獠今年侵扰内地已费调护粗得平帖似闻敌人复求疵於言语文移之间我方内虞饥馑之廹岂可外有兵革之衅备御之策茫如捕风此亦未免动隂胜之应也淫雨为灾应或在是臣素无学术不善推步因灾求类以荐所闻愿陛下思所以致灾之由求所以弭灾之道事事责实不以虚文大要君臣之间各自反已则转灾为福反沴为祥直反掌之易耳唯陛下留神念之臣以使事在途辄因诏书驿置以闻言语狂妄甘竢显戮

庆元中大旱下诏求言知贑州兴国县庄夏上封事曰君者阳也臣者君之隂也今威福下移此隂胜也积隂之极阳气散乱而不收其弊为火灾为旱蝗愿陛下体阳刚之德使後宫戚里内省黄门思不出位此抑隂助阳之术也

权礼部侍郎兼侍讲许奕亦应诏上言曰国家当以实意行实政活民于死不可责偿于祷祠之间而已也蝗至都城然後下礼寺讲酺祭孰非王土顾及境而惧偶不至辇下则终不以为灾乎又曰权臣之诛也下至闾巷讙声如雷盖更化之初人有厚望久而无以相远也此谤讟之所从生又曰内降非盛世事也王璿进状不实而经营以求幸免裴伸何人骤为带御器械时应诏者甚衆奕言最为剀切

国子博士张虙亦应诏上疏曰上天之心即我祖宗之心数年以来盖有为祖宗所不敢为者凡祖宗之时几举而不遂已行而复寝始以人言而从终以国体而回者今皆处之以不疑矣凡祖宗长虑却顾所以销恶运遏乱原兢兢相与守之者皆变於目前利便快意之谋矣议者惟知衰靡之俗不可不振起也圯坏之风不可不整刷也抑不知振起整刷之术最难施於衰靡圯坏之後何者元气已伤而不可再扰人心方苏而不可骇动也且造楮初欲便民朝廷既以一切之政駴其听复以一定之价廹之从郡县之间遂骚然矣监司郡守老成迟钝者悉屏而不用而取夫新进喜功名者为之见事则风生临事则痛快事未果集而根本已朘国未有益而民生已困矣凡此皆有累於祖宗仁厚之德此旱势之所以弥甚也

历代名臣奏议卷三百八








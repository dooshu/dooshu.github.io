毛氏桂林记

桂林者江山县西五里小山也旧名茅石冈以其业於毛氏也又称毛氏桂林岩石丽绮盘嵌离立寛受千人隘容一趾诡势駴形罴虎出没丛桂连蜷不种自植鸟啄猿腾繁英委藉微风拂林香被峦谷芝草松苓卉药竞集雷仆乔柯苔蒙菌附往复降登迷惑来迹余方箕踞长啸而江邑主人送酒适至山尊数酌颓然辄醉归徵邑乘阙无纪载因谓主人曰江阳多名山予皆不及游独游此林便幽絶可永日忆十年前见粤西桂郡人皆薪桂无惜者今江山路交闽粤兵车时会地又偪城郭乌知後来者不尽此桂而薪之也向非君物色告我则隂崖老树中恐乏幽人之迹矣主人曰有是哉不可俾无闻於来世乃记之主人万介公以进士令江山实启余游者也


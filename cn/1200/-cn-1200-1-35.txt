第三十五尊贵卦〔三阳上下乾天西北〕：三上一中三下尊贵之象

象曰：明德孔光，万寿无疆，北斗七星，与我卫防，得迁禄位，代代吉昌。

颜曰：所求得，行人还。又曰：上下俱阳，内外相照，非凡庶之所宜，此尊贵者之卦也。欲见人君，犹事北面。

何曰：仕宦迁阶，学成才就。行师得地，军无损伤。病者宜祈天神。嫁娶相宜。市贾有利。行人还。田蚕收。官事散。此卦大吉。

陈曰：人道既正，地道阳盛，三阳在上，照临下土，富贵寿考之象也。故曰尊贵而利于见贵。

刘曰：明德孔光，阳道昭也。北斗卫防，阴慝消也。

此课求官谋事，得贵人之力也。墓宅必得吉地。居者有动，行者有兴。此贵人之课，凡庶人得之，亦有非常之喜也。

诗曰：车前无险阻，舟泊自通津。雨露从天降，门庭又一新。


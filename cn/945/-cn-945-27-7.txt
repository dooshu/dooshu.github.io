又

近者伏蒙台慈特奏建州浦城县道场观音禅院僧德威巳勑下赐紫衣者仰荷恩私伏增荣感窃以某旋惟单緖门袭素风清白相承本从关辅乱离云瘼寻徙江吴更因唐季之称兵遂抵闽禺而占籍堂构巳经于数世松楸皆在於彼方爰从祖祢巳来雅奉竺乾之教聿崇像设式表归依乃建精庐载延开士舍良田而供给辟净土以焚修僧德威实主仁祠能迈戒律虽四衆闱绕弥天之辩未闻三界轮回出世之缘尚浅然克禀六和之训颇通九部之文梵宫式籍于主张相府遂形于陈乞敢谓太尉相公俯矜恳悃特赐允俞奏章远达于宸严命服遂沾於庆泽光生鹫岭喜动鷄园谅衣锦还乡岂让买臣之故事在种莲结社更修惠远之良因顾于鲰生实受大赐虽穷毫幅难叙感铭


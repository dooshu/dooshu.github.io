31　用兵車乘人數　杜牧引司馬法車戰人數　戰車輜重前後　孫子兵法篇數　司馬兵法作者


朱文公答王南卿曰：「讀曹公、杜牧孫子，見其所論車乘人數，諸儒皆所未言。唯蔡季通每論此事，以考周禮軍制皆合。」愚按孫子作戰篇「凡用兵之法，馳車千駟，革車千乘，帶甲十萬」，曹公注：「馳車，輕車也。」杜牧注：「輕車，戰車也。古者車戰，革車、輜車，重車也，載器械財貨衣裝。司馬法曰：『一車甲士三人，步卒七十二人，炊家子十人，固守衣裝五人，厩養五人，樵汲五人。輕車七十五人，重車二十五人。』故二乘兼一百人爲一隊。舉十萬之衆，革車千乘。校其費用支計，則百萬之衆，皆可知也。」案：司馬法云云，亦杜牧注所引。左氏傳宣公十二年：「乙卯，楚師軍於邲。丙辰，楚重至於邲。」吕成公謂：「凡戰，兵車在前，輜重常在兵車之後。楚重次日乃至，後一日，故無鈔擊之患。」何云：「輜重雖在兵車之後，然不相離也。邲之役，車馳卒奔，以乘晉軍，故昏軍於邲，及明，重車乃至。謂必後一日者，非也。去大軍稍遠，則鈔擊彌易矣。」唐説齋云：「儒者謂甸出七十五人，不知實出百人。其七十五人，戰車也；其二十五人，重車也。」

【全云】輜重有隨車而行者，有相繼接應者，亦不可泥。

【元圻案】四庫全書總目兵家類：「孫子一卷，周孫武撰。考史記孫子列傳載武之書十三篇，而漢書藝文志乃載孫子兵法八十二篇，圖九卷。杜牧謂武書本數十萬言，皆曹操削其繁剩，筆其精粹，以成此書。然史記稱十三篇，在漢志之前，不得以後來附益者爲本書。牧之言，固未可以爲據也。」又：「司馬法一卷，舊題齊司馬穰苴撰。今考史記穰苴列傳，稱『齊威王使大夫追論古者司馬兵法而附穰苴於其中，因號曰司馬穰苴兵法』。然則是書乃齊國諸臣所追輯，隋、唐諸志皆以爲穰苴之所自撰者，非也。」〇吕成公左氏傳説六：「泌之戰，楚既敗晉，以乙卯日敗，丙辰楚重方至，以此知輜重嘗後一日到。蓋楚之軍甚有法，輜重不過後正軍一日，若與正軍大相遠時，便有邀擊之患。太過近時，重兵才亂，便亂了正軍。」〇唐仲友帝王經世圖譜十二兵車攻守之圖，注曰：「四閭爲族，攻車一乘，七十五人，車士三人，步卒七十二人。四兩爲卒，守車一乘，二十五人。二車合百人。載兵謂之兵車，以戰謂之攻車。載任器謂之重車，亦謂之守車。」〇經義考：「唐氏仲友説齋六經解一百五十卷，九經發題一卷，佚。先民録：『唐仲友，字與政，金華人。登紹興辛未進士，復中宏詞科。知台州，抑奸扶弱，發粟振饑，創中津浮橋以濟涉，政聲卓然。俄爲同官高文虎所忌，譖諸倉使，屢疏劾之，歸益肆力於經史百家，以究其業。』」〇案：倉使，謂朱子也。劾仲友疏，具載大全集中。






文同　张中允先生换诗三首

善颂堂中客，华严会里人。

生为天所佑，没与佛相亲。

祖送逾千两，哀号动四邻。

宜祠瑞筠社，永配蜀江神。

文同

文同　张中允先生换诗三首

乡校咨橅范，闺门慕典刑。

爱看高士传，欲注净名经。

素节标家牒，芬情勒冢铭。

近谁瞻碧落，应见少微星。

文同

文同　张中允先生换诗三首

文行俱高妙，声名五十秋。

君恩来草泽，子舍上瀛洲。

有相身须尽，无谁泪不流。

庭前云盖石，长伴影堂愁。

文同


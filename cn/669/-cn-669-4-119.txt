119　君子去就于心不于禮


干旄「四馬」，至於「五之」、「六之」，猶緇衣之「改爲」也。權輿「四簋」，至於「每食不飽」，猶醴酒之不設也。君子之去就，于其心，不于其禮。

【何云】「五之」、「六之」，鄭箋皆以爲見之數。

【元圻案】程子詩説曰：「馬四，至於五、六，馬之益多，見其禮之益加也。」〇朱子秦風權輿集傳引漢書楚元王傳曰：「元王敬禮申公、白生、穆生。穆生不嗜酒，元王每置酒，嘗爲穆生設醴。及王戊即位，常設，後忘設焉。穆生退曰：『可以逝矣。醴酒不設，王之意怠，不去，楚人將鉗我於市。』申公、白公强起之曰：『獨不念先王之德歟？今王一旦失小禮，何足至此！』穆生曰：『先王之所以禮吾三人者，爲道之存也；今而忽之，是忘道也。忘道之人，胡可與久處？豈爲區區之禮哉！』遂謝病去。」亦此詩之意也。輔氏廣曰：「引穆生之事爲證者，推原詩人之心，蓋本於此。不然，則其所計者，不過區區於安居餔歠之事而已，恐非賢者之志也。」






○谢赐御札提举边将表

伏奉宸翰，以边塞未静，将帅乏才，唯务诛求，不谋兵食者。伏以陛下自即位已来，正朝廷而举典法，肥天下而寿群生，故能不血刃以收河湟，用文诰而降羌寇，干戈偃戢，远迩安宁。今者尚以戌边，未得高枕，深忧将帅，不副忧勤。或但恣於侵贪，或不事其兵食，须有戒励，形於诏书。此乃周文小心克勤，大禹不自满假，比於圣德，无以过焉。臣等备位鼎司，亲奉睿旨，铭镂肝鬲，专令防虞。无任忭跃屏营之至。


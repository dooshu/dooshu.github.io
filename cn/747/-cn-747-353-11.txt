○皇帝奉迎上皇请编史册表

伏见工部侍郎李遵及殿中监李辅国言，皇帝於望贤宫奉迎上皇，望楼趋驰，捧足呜咽，问安既退，侍膳皆亲。及出宫之时，亲选龙媒，侍从归阙。孝敬之至，傍感人神，四海归心，恩深锡类。群臣何幸，得睹盛美？陛下武功冠於千古，孝德逾於百王。昔夏之有穷，少康复其业；汉之新莽，光武缵其绪。虽复崇名茂绩，辉映当时，而皆旷日持久，动数十载，致使宗社郡邑，荡无复遗。未有如陛下神武奋发，睿谋独断，曾不再稔，扫清群凶，奉迎圣皇，不失旧物，蒸蒸翼翼，荣辉区宇。考之传记，振古木闻。天地人神，孰不庆幸？臣请编诸史册，传之不朽。


陆游　对酒

酒非攻愁具，本赖以适意。

如接名胜游，所挹在风味。

庸子堕世纷，但欲蕲一醉。

麴生绝俗人，笑汝非真契。

陆游

陆游　对酒

檐铎鸣杂佩，帘旌动微波。

我老嬾读书，如此长日何！

名酒来清江，嫩色如新鹅。

奇葅映玉盘，珍鮳开绿荷。

万事姑置之，逌然酣且歌。

宦游亦何好，且复小婆娑。

秋风云门道，踏月扪青萝。

陆游

陆游　对酒

医从和扁来，未著却老方。

吾晚乃得之，莫如麴櫱良。

一杯脸生春，况复累十觞。

坐令桃花红，换尽霜叶黄。

看镜喜欲舞，追还少年狂。

但恨宝钗楼，胡沙隔咸阳，

芳华虽无恙，万里遥相望。

感叹径投枕，悲欢两茫茫！

陆游

陆游　对酒

断简残编不策勋，东皋犹得肆微勤。

荣枯一枕春来梦，聚散千山雨後云。

烟水幸堪供眼界，世缘何得累心君。

床头小瓮今朝熟，拨置闲愁且一欣。

陆游

陆游　对酒

赋性虽耽酒，其如老病身。

气衰成小户，醅浊号贤人。

疏广矜君赐，刘伶畏妇嗔。

兰亭独超绝，千载擅清真。

陆游

陆游　对酒

古今共有死，长短无百年；

方其欲瞑时，如困得熟眠。

世以生时心，妄度死者情，

疑其不忍去，一笑可绝缨。

区区计生死，不如持一觞；

一觞浇不平，万事俱可忘。

待酒忘万事，犹是役於酒；

醉醒不到处，夭魔自奔走。

陆游

陆游　对酒

识字记姓名，击剑一人敌，

孙吴相斫书，了解亦何益。

不如黄金罍，澰潋春波碧，

欣然对之笑，未饮愁已释。

白头生黑丝，苍颜桃李色。

金丹空九转，正恐无此力。

朝饮绩五斗，暮饮髡一石。

寄谢采芝翁，无为老青壁。

陆游

陆游　对酒

神仙岂易事，富贵不容求。

百岁偿未尽，一樽差可谋。

钟鸣上方晚，桂发小山秋。

处处多幽趣，攒眉勿浪愁。

【卷20】

陆游

陆游　对酒

新酥鹅儿黄，珍橘金弹香，

天公怜寂寞，劳我以一觞。

胸中万卷书，老不施毫芒，

持酒一浇之，与汝俱深藏。

生当老穷巷，死埋南山冈。

古来共如此，已矣庸何伤！

陆游

陆游　对酒

平生但信缘，作计每不审。

舂炊官仓粟，一饱辄甘寝。

二年弃微禄，沟壑方檩檩。

藜羹阙盐酪，豆饭杂沙墋。

偶然饿不死，得酒犹痛饮。

捩回灩澦柂，唤省邯郸枕。

陆游

陆游　对酒

社醅又借醉颜酡，手挽邻翁作浩歌。

江月偏能照蓬户，京尘终不污渔蓑。

苦吟且复欹吾帽，对弈真当烂汝柯。

回首纷纷俱梦耳，人间何处有天魔！

陆游

陆游　对酒

闲愁如飞雪，入酒即消融。

好花如故人，一笑杯自空。

流莺有情亦念我，柳边尽日啼春风。

长安不到十四载，酒徒往往成衰翁。

九环宝带光照地，不如留君双颊红。

陆游

陆游　对酒

老子不堪尘世劳，且当痛饮读离骚。

此身幸已免虎口，有手但能持蟹螯。

牛角挂书何足问，虎头食肉亦非豪。

天寒欲与人同醉，安得长江化浊醪？

陆游

陆游　对酒

扇边生怕庾公尘，索笑来游锦水滨。

四野云齐初酿雪，一枝梅动已催春。

绿尊有味能消日，白发无情不贷人。

商略此生何所恨，太平时得自由身。

陆游

陆游　对酒

天上何曾许寄愁，酒中正自可忘忧。

不能上树作巢饮，尚办满船供拍浮。

神仙可学君岂信，衣食裁足吾何求？

但忆人如王粲辈，相携一笑赋登楼。

陆游

陆游　对酒

手摘酴醾翦牡丹，山家草草亦杯盘。

溪头一夜风吹雨，又作残春几日寒。

陆游

陆游　对酒

素月度银汉，红螺斟玉醪。

梁丹梨半颊，斫雪蟹双螯。

诗就吟逾苦，杯残兴尚豪。

闲愁翦不断，剩欲借并刀。

陆游

陆游　对酒

温如春色爽如秋，一榼灯前自献酬。

百万愁魔降未得，故应用尔作戈矛。

陆游

陆游　对酒

叹息人真未易知，暮年始觉麴生奇。

个中妙趣谁堪语，最是初醺未醉时。

陆游

陆游　对酒

密筱持苫屋，寒芦用织帘。

彘肩柴熟罨，蓴菜豉初添。

黄甲如盘大，红丁似密甜。

街头桑叶落，相唤指青帘。

陆游


晚行口号


三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总〔一〕，还家尚黑头。

〔一〕梁江总：江总，年十八解褐，年少有名。侯景之乱，避难崎岖累年，至会稽郡，憩于龙华寺。曰“梁江总”，以总在梁遇乱，尚少年也。刘会孟云：“总自梁入陈，自陈入隋，归尚黑头。”不知总入隋，年七十余矣。刘之不学可笑如此。总后有《自梁南还寻草宅》诗云：“红颜辞巩洛，白首入辕。”






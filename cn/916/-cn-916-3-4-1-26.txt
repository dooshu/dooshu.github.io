【于谯作诗】

清夜延贵（《初学记》或作宾。）客。明烛（《初学记》或作灯。）发高光。丰膳漫星陈。旨酒盈玉觞。弦（《书钞》作绮。）歌奏新曲。（《书钞》作诗。《初学记》同。）游响拂丹梁。（《书钞》误作阳。）馀（《初学记》作繁。《诗纪》云。一作繁。）音赴迅（《初学记》作促。）节。慷（《书钞》作怃。）慨时激扬。献酬纷交错。雅舞何锵锵。罗缨从风飞。长剑自低昂。穆穆众君子。和合同乐康。（○《诗纪》十二。《书钞》百六引阳、扬二韵。《初学记》十四引光、觞、梁、扬、锵、昂六韵。又引光、觞二韵。又十五引梁、扬二韵。）


○答沙门慧净辞知普光寺任令

忽辱来书，甚以倾慰。三复之后，自觉欣然。窃闻如来，虽迹起人间，而道笼天外，神功妙力，不可思议。寂尔无为，则言语道断；湛然常在，则心行处灭。但为众生烦恼，漂没爱河，得不大拯横流，令登彼岸？故出入三界，昇降六天，经营十方，良为於此。若夫鹿园福地，鹫岭灵山，洒甘露於禅林，转法轮於净域，付嘱菩萨，济拔黔黎。然后放光面门，灭影双树。宝船虽没，遗教犹存，即是如来法身，无有异也。然人宏道，非道宏人。远有弥勒文殊，亲承音旨；近则图澄罗什，发明经教。五百一贤，信非徒说；千里一遇，盖非虚言。

法师昔在俗缘，门称通德，飞缨东序，鸣玉上庠，故得垂裕后昆，传芳犹子。尝以《诗》称三百，不离於苦空；《曲礼》三千，未免於生灭。故发宏誓愿，回向菩提，落彼两髦，披兹三服。至如大乘小乘之偈，广说略说之文，十诵僧祗，八部般若，天亲无著之论，法门句义之谈，皆剖判胸怀，激扬清浊。至於光临讲座，开置法筵，精义入神，随类俱解。写悬河之辩，动连环之辞，碧鸡誉於汉臣，白马称於傲吏。以今仿古，彼复何人？所以仰请法师为普光寺主，兼知纪国寺上座事。又闻若独善之心有限，则济物之理不宏，彼我之意未忘，则他自之情不坦。且普光、纪国，俱是道场。旧住新居，有何差别？法师来状云：“鱼鹿易处，失燥湿之宜。”斯乃意在谦虚，假称珍怪。昔闻流水长者，遂能救十千之鱼；旷野猎师，岂得害三归之鹿。但使筌蹄不用，则言象自忘。


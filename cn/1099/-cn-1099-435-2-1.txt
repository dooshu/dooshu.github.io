○請許套虜求欵揭帖 【 套虜求欵】

臣惟本朝天下、原取之虜、虜之怨心、無日無之嘉靖間、虜萬騎至都下、九門戒嚴、三日始去、終嘉靖之世、無一歲無虜患、　世廟為之終夜遶床、不能安寢、隆慶間天幸俺荅以愛孫來投之故、邊臣處之有策、貢欵之約遂成、至今近三十年、而三易虜王、恪遵前誓、烽燧少警、邊民得生、此　國家莫大之利也、止因邇年朝議相攻。好立異說。故有罷欵主戰之論。乃今邊臣雖竭蹶從事時有斬獲。然軍士之損傷者不知幾何。馬匹之耗亡者。芻餉之縻費者。不知幾何。沿邊男婦之殺傷者。產業之荒蕪者。又不知幾何以國家之兵計財計言、可為寒心、以邊方之生靈性命言、可為痛哭、若于此時。是時庶僚建議者皆主戰廟堂持議者則主欵較其利害則主欵為得也尚執前說、而以必戰為快。臣謂此失計之大也。今將士奮力搗巢。虜情亦加畏懼。乞欵之情。必出真實。况虜王為之請于宣大軍門者巳及一年。其為可信無疑。不乘此時許之。更待何時。夫此一欵者。若有損于國威。則不宜許。今虜王為之代求。諸虜久巳貢馬。則國威可謂尊矣。若有費于錢糧。則不宜許。今欵賞之費。不過戰守十分之一。簡少易供。錢糧又甚省矣。如此而不許。坐失機會。最為可惜。自用兵以來。邊臣之受陞廕賞賚者甚多。宜其戀戰詘欵而督撫李汶劉葵等。此為善于立言乃諄諄亦為請欵。此必備見邊方殘破。兵事甚危。而勝敗之難定故耳。今兵部所擬與臣之所票。亦非罷戰。但許其一年恭順。則一年與欵。若不恭順。即便決戰。雖云許之。而未嘗盡許。令虜人常懷不敢敗盟之意令邊臣常懷不敢恃欵之心虜如守欵。雖百年可欵。如不可欵。即時決戰張弛在時。不膠一定。予奪由我。不制于虜。伏望將前本批發、庶令邊臣有所遵守、而疆圉之計可安矣、


○與王鑑川言制俺酋欵貢事 【 俺荅欵貢】

降虜事情、廷臣初意紛紛、然廟堂論定、前巳獨聞十上、然後擬　旨處分閫外之事、一切付之于公矣。乃昨承翰教、似與初指少異、聞者疑之、異議稍起、僕竊計公發書時、尚未見近日之旨也、承教謂宜乘老酋欲孫之急。因與為市。誠然。但　朝廷納降和戎。湏自有體今既與之以官即為吾人若謾然而納之。率然而與之。事屬挾取。迹同兒戲、損威傷重。取輕外夷非計之得者也。據廵撫差人鮑崇德親見老酋云云、回時又令自揀好馬、其言雖未必皆寔、然老酋舐犢之情。似亦近真。其不以諸逆易其孫者。葢恥以輕博重非不忍于諸逆也。乳犬駑駒。蓄之何用。但欲挾之為重。以規利于虜耳。今宜遣人先布　朝廷厚待其孫之意。以安老酋之心。卻令那吉衣其賜服緋袍金帶。以誇示虜使。彼見吾之寵異之也。則欲得之心愈急、而左券在我然後重與為市而求吾所欲必可得也僕料老酋此來。此時黃酋與老酋亦不甚合决不敢搶東賊之入非其本心。昨巳密授方略于方公趙帥。計此時想巳出邊。若諸將肯併力一挫之。則黃酋不敢復入。而老酋之勢自孤。計利圖便。陰陽開闔。在我自有勝算矣。或慮虜久住不退。兵連財費者。此不揣于利害者也。今日之事。幸而成。即可以紓數年邊患、其所省豈直數十百萬而巳哉。而又何惜于目前之少費哉。恐公為眾議所格。措畫少失。遂弃前功。故敢陳其愚


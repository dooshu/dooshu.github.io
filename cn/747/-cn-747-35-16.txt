○贬责罗希奭张博济敕

前始安郡太守充当管经略使罗希奭，幸此资序，叨居牧守。地列要荒，人多窜殛。尤加委任，冀绝奸讹，翻乃啸结逋逃，群聚不逞。应是流贬，公然安置；或差摄郡县，割剥黎甿；或辍借馆宇，侵扰人吏。不唯轻侮典宪，实亦隳坏纪纲。擢发数愆，岂多其罪。可贬海东郡海康尉员外置。张博济往讬回邪，迹惟凭恃，尝自抵犯，又坐亲姻。前后贬官，岁月颇久，逗遛不赴，情状难容。及命按举，仍更潜匿，亡命逭刑，莫斯为甚。并当切害，合峻常刑，宜於所在各决重杖六十。使夫为政之士，克守章程，负罪之人，期於悛革。凡厥在位，宜各悉心。


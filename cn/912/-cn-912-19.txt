卷十九

钦定四库全书

翰林记卷十九　　　　　　明　黄佐　撰

学士荣选

丘濬曰宋人有言宰相有责任之忧神仙乏爵位之宠既都荣显又享清闲惟学士然也学士之职在前代为荣选然所掌者大封拜大诏令大制作之外下至於青词斋文口宣致语之类无大关系者皆俾为之殆无虚日荣则荣矣然谓之清闲则恐未也较之他曹局稍为优尔我朝之制制诰诏敕之外编纂讲读之余一切屏去浮文凡前所谓祷祈宴会之事恒希有焉其职务尤为清闲也若南京则诸司留务比旧为简而翰林殆甚焉又曰太宗始简儒臣入内阁司王言遂预几密故事非负宿望通经术有文艺者弗得与列圣相承率用翰林儒臣为之其选至严也一时台省巨僚虽有奇才异能亦皆安然逊避不敢萌毫髪觊觎意近世乃有以攀援来自他途者於馆阁故事多有所更革盖学士之选至永乐以後责任重矣濬常与杨守陈诸人赋学士四荣诗谓经筵进讲史局修书殿试读卷礼闱主试也然人臣之义以尽职为荣以宠光为馆阁故事惟宣德以前为可遵法然至今有未能复者率旧章以成德业不能无厚望於新政也

储养人才

刘俨曰士莫先於涵养涵养久则德性坚定知虑精纯言行操履正大笃实出而居大位任大事岂惟不动心哉且有执而不失也今之涵养於官莫如翰林所闻者圣贤之言所习者圣贤之行於凡钱谷簿书之事机械变诈之巧一无所动於中而其养纯矣故前後自翰林出者率非寻常可及盖当因俨是言而求国朝建设本院之初意矣官无定员凡以储英俊也职无专掌凡以求通儒也置之中秘凡以广器识也列之近侍凡以资薰陶也然必已德既修而後上德可成如徒曰文艺而已矣则所以辅导者先无其本而何以为任大负重之地哉故前辈官是院者上体朝廷造就储用之意以涵养德器变化气质为先苟以交结趋走为圆机视圣贤学术为长物而事业不能少自见则虽谓之冗员可也

前辈学行

前辈学行世皆称学士薛瑄为馆阁杰然者瑄以复性为教尝曰格物只是格个性吾於日用之间必体察之何事是仁之发见何事是义之发见至於万物各具一理万物同出一原是贯通处也每以圣贤为师随其所寓图书箴规一言一动於理稍有遗失便觉身心不安取与必揆诸义一毫不苟於富贵利达泊如也然刘定之则病其无着述谓其直躬慕古谈道淑徒然与朱子诸徒相并若黄直卿辅广之亲承微言金履祥许谦之推衍诸说尚未知何如也今瑄有所着读书録行于世亦可以见其躬行之大略矣近世士论又推祭酒章懋盖皆学有所得者後进之士所当师也

前辈风节

洪武五年正月待制王禕使云南六月达其境已故元梁王不屈六年十二月遇害洪武壬午内难平礼部侍中黄观修撰王叔英皆死之观由修撰陞者有司请戮上曰彼食其禄自尽其心尔皆置不问正统间上恭俭与民休息第蔽於权幸政务乖张灾异数见侍讲刘球上疏言事太监王振假他事下之狱遂罹极刑此皆遇变故者洪熙中侍读李时勉言事累被箠不死繋之狱宣德元年冬驾幸万岁山召问以激怒先帝之由询至再四乃诵言之至第六事少止上曰事尚有何以不言对曰天威严重臣不能悉记其详上微笑曰是第难言耳汝有谏稿在否对曰已焚矣遂得宥仍授侍读稍迁侍读学士上一日怀金钱至史馆撒之于地令诸臣拾取时勉独正立上呼至前以?中余钱赐之其风节始终不渝如此後遂袭为故事正统景泰中踵行之侍讲高谷年老拥肿不能俯拾同列代拾与之上望见以为笑英宗复辟闻时勉事觉其非礼乃罢不行世以是益贤时勉云天顺初编修杨守陈被旨授徒内侍监辞不许後所教中人已多贵幸凡预教者率因之以进独守陈泊然无少藉有欲出力援之则谢曰我嫠妇也抱节三十年矣乃垂老而改志邪缙绅往往傅诵其言盖授徒内侍监始自陈山张瑛後有检讨钱溥遂以为例溥累迁侍讲学士以漏泄禁中语谪知县云後竟有援之以起者官至南京吏部尚书而守陈竟不大显学士吕原在内阁忠国公石亨与宦者吉祥用事每相视辄曰吾辈行当为先生易绯屡言之原自若也修撰岳正与原共列吉祥罪状于上未发亨等觉之乃共摘正与原所草承天门诏语以激上怒上御便殿召近臣厉声曰正欺罔敢尔原素谨厚乃助之何也既退人危之原曰死生天也惧何为正谪去原得免然官竟不迁而卒是时朝士多附亨等庶子童缘不往世以是称之成化中司礼监太监黄赐母死省寺监院无弗吊祭翰林独未之诣一日侍讲徐琼言於衆曰时且如此独得不往乎衆或应或默侍讲陈音奋然怒作而言曰堂堂翰林相率而拜内臣之门天下其谓何斯文其谓何词气愤激声泪俱下於是言者大沮事遂已汪直之在西厰也气焰烜赫出没如鬼神一日有校士突入兵部郎中杨仕伟家收缚仕伟拷掠及其妻属衆莫敢闯音其邻也登墉呵之曰尔何人敢尔不畏国法其人曰尔何人敢尔不畏西厰曰尔欲知我乎翰林侍讲陈音也闻者为之缩颈刘瑾煽虐时诸翰林多不为之屈掌院者久不迁时有一青学之謡已而焦芳辈比瑾加挤排於是官尊者左迁南京讲读而下皆外补一时气节殷殷有闻者最多不能悉记云

显晦有时

可斋杂记云天顺元年徐李被黜负权宠者语人曰我欲荐彭时入阁因未与相识故未果其人传言曰可往一见之彼必喜予对曰素不惯往见人有相爱者曰今人持重赂求见且不可得子徒手一见何伤予曰承厚爱然决不能往去年当诸公合谋时有边司历者三次来家邀予避不敢见萧郎中聪又谓予曰彼是有力者使来进用之机在此今不见後将有悔予曰我本无他望何悔之有及入内阁之命下始知显晦自有时决非人谋所能与也时之自记如此所谓持重赂者当时士风盖可想见

祸福有命

洪武壬午内难平翰林尹昌隆名在奸党见太宗叩首曰臣尝上书建文谓宜避位上得其藁释之後坐事下狱死太宗一日於宫中持建文时羣臣所上封事千余通览一二有干犯者命侍读解缙等编阅关系军马钱粮数目则留余干犯者悉焚之既而从容问缙等曰尔等宜皆有之衆稽首未对修撰李贯进曰臣实无之上曰尔以独无为美耶食其禄思任其事当国家危急之际在近侍独无一言可乎朕非恶夫尽心於建文者但恶导诱建文坏祖法乱政纪耳尔等前日事彼则忠於彼今日事朕则忠於朕正不必曲自遮蔽也後贯亦以罪死呜呼贯与昌隆之死视黄观王叔英之死果何如也祸福之来非人所能趋避者君子亦惟行义以顺命而已

同寮交谊

华盛云正统间名臣称三杨二王文贞为西杨文敏为东杨盖以姓同因居第以别之文贞因出江西而文定郡望每书南既乃因以南杨号文定焉东王则抑庵西王则泉坡盖亦然也文贞文定最交厚尝曰交之久知之深者余两人庶几可无愧也文定撰文贞神道碑则曰溥自出仕与公交游在馆阁议事彼此不能无可否退而欢如也抑庵自内阁为礼部侍郎出文贞意文敏盖尝甚惜之然抑庵为文贞作本传极其称扬又曰山东参政孙子良与同年庶吉士杨相交游极厚相为主事坐谷府累卒子良惧不敢往吊由是为东里杨公所薄右都御史耿九畴初以石氏事补外继而及其子检讨裕门外逻者犹纷纷未已裕治装间谢絶亲友非至亲亦无敢入门者而惟孙状元贤日一至焉裕以彼此无益谢之则曰谁无朋友噫此所以为状元也与又曰刘詹事铉居家忽报云高先生使人来言有保荐矣刘不怡者终日曰尔自保荐何与我事高世用亦为是邪盖高与刘最厚以有旨即当入谢欲刘知之盖出无心而其言如此则其为人可知已观於此数事前辈同寮交谊皆可师法

师生执礼

座主之义自有科举以来有之盖凡出於其门者或登堂而拜或分屏而坐有不同於涂之人者既其甚也乃至於徇私忘公故宋之初尝革其弊盖亦矫枉而过直者国朝设科目士子礼座主如师所谓士伸於知己者亦礼当然也大学士杨溥乡试为首选时胡俨与文衡批所刋文曰立玉阶三寸地必能为董子之正言而不效公孙弘之阿曲人以俨为知人後俨为祭酒溥已在禁垣位益高终身执门生礼俨亦不辞人两高之

贻书规诫

洪武末侍讲方希直被召时修撰王叔英与之书略曰天下之事固有行於古而亦可行於今者亦有行於古而难行於今者如夏时周冕之类此行於古而亦可行於今者也如井田封建之类可行於古而难行於今者也可行者行之则人之从之也易难行者而决行之则人之从之也难从之易则民乐其利从之难则民受其患此君子之用世所贵乎得时措之宜也意盖讽希直之泥古及希直用事颇宗周礼於是政事不能无更变或谓废北方学校以行井田实出希直叔英言益验正统初君臣之情遏隔不通静慈母后名号未正之类议者责有所归及至土木之变尚书王直在朝为元寮学士周叙贻书有曰吾吉安贤才辈出为世道重者叙於永乐宣德间尝仰东里先生然迹其举措究其底里士大夫公论不能掩也今日处大事济大艰在於用君子远小人而已盖小人易进难退君子未有不为所挤者今某公某公皆君子也同朝者宜倾竭倚注之其在远在家者宜即日馹召以来之凡内外防微之政宜与三四君子因人所建白不动声色以渐处之可也得非谨始执要之一几邪盖三杨辅政之初一几也不深思熟虑身任其责惟阳敛隂施掩人耳目虽曰自保其实误国故致今岁七月祸此时先生与诸君子辅政之初又一几也宜鉴覆辙为宗社生灵永远之谋开天下後世太平之治失今不图恐异日噬脐之悔莫及矣叙所谓远谋盖即其建言谨微渐数事也後亦不能用景泰初奉迎上皇不如礼贻书责内阁者乃出一武弁陈循辈力主易储馆阁相视莫敢言呜呼受善言尽忠告信亦难事哉语曰臣能受谏则可以谏君矣此之谓也

门第

馆阁中门第最盛者曾鹤龄举进士第一其子蒙简举进士二甲第一蒙简子追举进士第二三世皆传胪大学士谢迁以解元及第第一丕亦以解元及第第三会试皆为魁伦文叙以会元及第第一子以训亦以会元及第第二其科目尤显洪武中唐肃子愚士永乐中仪智子铭裴琏子纶正统以後商辂子良臣倪谦子岳杨鼎子时畅父子皆官翰林今大学士杨廷和子慎为状元尤东阁郎君之仅见者兄弟官翰林者永乐中有王汝玉王琏周述周孟简及沈度沈粲天顺成化间杨守陈守址弘治正德间则汪俊伟佃也今大学士费宏从弟宷从子懋中皆官翰林若大学士彭时彭华於编修琉为从子时以状元华以会元先後入阁世有大小彭之目虽为踈远从兄弟然亦衣冠盛事云

文运

国初学士宋濓太史令刘基待制王禕皆以文章冠天下三人者浙产也同时者有胡翰苏伯衡张孟兼之属後进有方希直王叔英之属又皆浙产也濓子璲基子琏禕子绅亦皆能文章然皆不由科目丘濬曰国朝文运盛於江西开国之四年策士以文即得伦魁於金谿又十余年始定今制会试天下士褎然举首者分宜人也永乐甲申选庶吉士读书中秘以应二十八宿其中十二人出江西而官翰林者七人宣德甲寅合丁未庚戍癸丑三科选之亦如甲申之数出江西者七人留翰林者四人奉勑教之者前则吉水解公大绅後则西昌王公行俭是又皆江西人也盖当时有翰林多吉安之謡首甲三人或纯出江西者凡数科间亦有连出福建者士论或以为杨士奇荣互相植党岂其然耶士奇尝曰宣德五年春翰林进两朝实録赐宴赉既勑吏部进纂修以下官侍讲余学夔不竢吏部覆奏不谋於相知即入疏自陈老疾致仕上可之竟不加官而去士奇交学夔踰三十年同在京二十五六年其为人明经博古负直气侃侃遇事径发不肯苟有阿徇是时江西士风如此不特文运之盛而已目以植党盖私言也

文体三变

国初刘基宋濓在馆阁文字以韩柳欧苏为宗与方希直皆称名家永乐中杨士奇独宗欧阳修而气焰或不及一时翕然从之至於李东阳程敏政为盛成化中学士王鏊以左传体裁倡弘治末年修撰康海辈以先秦两汉倡稍有和者文体盖至是三变矣至於诗则名家者犹罕国初诗人生胜国乱离时无仕进路一意寄情於诗多有可观者如编修高啓盖庶几古作其後举业兴而诗道大废作者皆不得已应人之求岂特少天趣而学力亦不逮矣大学士李贤尝议欲场屋中添诗赋以求博雅之士正为此也弘治检讨陈献章庄?养高山林以诗鸣谓之陈庄体为世所宗李东阳极力变之至正德初有李梦阳何景明辈追迹汉魏世亦尚焉然东阳之论文精矣其言曰诗与文各有体而每病於不能相通夫文言之成章而诗又其成声者也文章之为用贵於纪述铺叙发挥而藻饰操纵开阖惟所欲为而必有一定之凖若诗歌咏叹流通动荡之用则存乎声而高下长短之节亦截乎其不可乱虽律之与度未始不通而规其制则判而不合及乎考得失施劝戒用于天下则各有所宜而不可偏废古之六经易书春秋礼乐皆文也惟风雅颂则谓之诗今其为体固在也学者可以知所从事矣

例赠

本院官凡奉使给假侍亲养疾致事迁官贺夀暨之任南京馆阁中推一人相厚者为序余皆赋诗赠之谓之例赠尝闻詹事刘紘赋诗赠一同官之任南京有一尊倾罢雨萧萧客思离情总不消之句诗成恸哭不能语忠诚之发感动左右前辈相与情每由衷如此

应酬

学士宋濓文章名世荒夷朝贡者数问安否日本得潜溪集板刻国中高句丽安南使者至购文集不啻拱璧权要及有力者苟非其人虽置金满槖求一字不肯与纵不得已与之亦不受其馈谢日本使奉勑请文以百金为献郤不受上以为问濓对曰天朝侍从之官而受小夷金非所以崇国体也上深然之解缙为学士求文与书者日辐凑率与之无倦色或言有不当与者笑曰雨露岂择地而施哉且人孰不可与进者二人性度不同如此胡广不喜序人家谱以多牵合不实也杨士奇平生所叙谱几五十余家自昔文人序谱莫盛於此然广自附胡铨之後世亦有讥之者矣李时勉在成均时松江士子新刋孙鼎诗义说成请序却之请之固则曰解经书自难为文六经已有传注学者自当力求此等书吾平生不喜以其专为进取计能怠学者求道之心故也吴讷集解小学书成苏人有求序於祭酒吴节者亦却之曰思庵予乡先生也其人达尊况予所述未能出其右吾何敢序也节乃时勉弟子也大学士丘濬文字雄浑壮丽四方求者沓至苟非其人虽以厚币请之终却不与故世谓濬有三不可及居宅至老不易读书至老不怠拒絶权贵至老不变是也其後程李辈诗文最显然性度大类解缙云

评隲

学士杨溥与修撰张益检讨王振善相见辄出所作就二人评有所改易即乐从溥亦善改人文字陈循当笔撰祭文溥欲有所易循忿然不平见於言色溥即已之正统九年春修国子监成溥奉勅撰御制碑文以重建太学为题具稿呈命范太监传示杨士奇时士奇己卧病乃作一篇以新建庙学为题封进溥不悦执用其题士奇具本论曰凡言重建谓己作之後又重作之庙学建自前元非国朝事今既悉撤而新之只当云新建其庙与学二事若只书建太学而不云庙於理未安请改作新建庙学为宜廷议虽韪士奇之言然己刻石无及矣溥之性度至是又与平昔不同何也岂文人争胜自古然邪叶盛曰文字着述称谓器物名号以至歌謡戏谑之言多有徵应亦皆有当避讳者文字如王言制策之类视草者尤不可以不慎也误用古人爵諡文章字义近世名人不免胡祭酒以程明道所答御史之问为御吏马状元以余襄公为忠襄许道中诗多以坛场为擅场之类是也陈检讨继擅文名一日见同官於碑志叙还金事太繁曰使继为之则十二字尔扣之则曰尝得白金於道伺其主而还之又尝以文示後生诧之曰吾此文何出後生应声曰气脉颇类下武诗继默然知诗者近称杨东里而好议论者或以千古葬灵輀谓灵輀非可葬也素不元不忝谓君其位而行经语非可诗也此岂所谓不知诗者非邪大抵诗文贵得朋友丽泽商量评隲以求尽善则谬误可免繁简适中庶可以垂世而不为徒作不然则辕轮饰而人不庸之喻岂能免邪

书衔

洪武中修撰答禄与权为人作文不书官衔上闻而切责之御制责文一篇以戒在官故前辈诗文未尝不书衔也杨士奇曰国初循元之旧翰林有国史院院有编修官阶八品而无定员多或至五六十人若翰林学士待制等官兼史事则常兼修国史衔其後更名官制罢国史院不复设编修官而以修撰编修检讨专为史官隶翰林院自侍读侍讲以下为属官官虽异然实不分职史官皆预讲读讲读官亦预史官所兼预职事不以书衔近年官翰林者多循国初之制书兼修国史甚者编修已陞为七品正员而仍书国史院编修官亦有书经筵检讨官者盖初袭旧制故也正统以後内阁大学士多书知经筵事或同知经筵事学士而下书知制诰兼经筵官或经筵日讲官又有书某书总裁副总裁者则出近时云

经学疑辩

洪武中大学士朱善最邃於经学所着有诗说解颐发明朱子之意未尝与之辩也编修王廉经书多有疑辩然未有成书天顺间侍读学士周洪谟着疑辩録皆取经传中可疑者辩论之每读书有所得欣然谓人曰进我两阶不足言也及为祭酒日与太学士等正讹订舛凡数百条梓行於时盖多有与先儒异者近世儒臣未有主两京教者有之自洪谟始抗顔师席论难经学得失独与诸儒异者亦自洪谟始也成化初学士杨守陈所着三礼周易尚书诗孝经大学中庸论孟私抄凡数百卷虽经文亦多以己意更置次第之自谓正其错简定其章句择诸家传注而傅以私见虽大儒之说不苟从岂惟是也虽昔人所遵以为出於孔子删述者亦不尽从矣盖又不特疑辩而已

真草篆隶

国初令能书之士专隶中书科授以中书舍人永乐二年始诏吏部简士之能书者储翰林给廪禄使进其能用诸内阁办文书然一时翰林善书者有解缙之真行草胡广之行草滕用亨之篆八分沈度王汝玉梁潜之真杨文定之行皆知名当世而三杨用事各举所知以相角胜杨士奇荐长乐陈登以浮梁县丞选入翰林时滕用亨工篆籀自视天下无愈己者且恃春秋高轻後进往往折屈之稠人广坐中登初至谨默谦下用亨连三日折之文渊阁六卿大臣皆在旁眎不可耐登怡然从容就用亨语其戾许慎者十数事相辩难登道许氏说娓娓皆用亨素所忽者用亨乃始默默敛锋锷不复自矜大声誉遂起时王尹实者篆书擅名海内至考据精博亦推让登焉盖自永乐以後能书之士皆隶内阁制勑两房而中书科视事者与所谓习字秀才之属大率徒有其名尔正统中程南云以篆隶显官至太常卿自是两房书办中书舍人加部属寺正等官有至二品者正德末周惠畴拜尚书大见宠幸然实不能书也

翰林记卷十九








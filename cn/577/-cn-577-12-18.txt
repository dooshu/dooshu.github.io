中丞严公雨中垂寄见忆一绝奉答二绝


雨映行宫一作官，一作云，非是辱赠诗〔一〕，元戎肯赴野人期一云元戎欲动野人知。江边老病虽无力，强拟晴天理钓丝。

〔一〕行宫：《国史补》：蜀郡有万里桥，玄宗至而喜曰：“吾自知行地万里则归。”公草堂在万里桥，当与行宫相近。张说《奉和早渡蒲关》诗：“楼映行宫日。”

何日雨晴云出溪，白沙青石先一云洗无泥。只须伐竹开荒径，倚一作拄杖穿花听马嘶一云鸟啼。






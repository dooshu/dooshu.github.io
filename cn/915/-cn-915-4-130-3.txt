◇郡国贡举议

伏维明诏，忧劳百姓，察察不舍昼夜，垂恩选举，必务得其人。夫国以简贤为务，贤以孝行为首。孔子曰：「事亲孝，故忠可移于君，是以求忠臣必于孝让。」夫人才行，少能相兼，是以孟公绰优于赵、魏老，不可以为滕、薛大夫。忠孝之人，治心近厚，锻炼之吏，治必近薄。三代之所以直道而行者，在其所以靡之故也。士宜以才行为先，不可纯以阀阅取。然其要归，在于选二千石。二千石贤，则贡举皆得其人矣。（《后汉·韦彪传》，袁宏《后汉纪》十一，《通典》十六。）二千石皆以选出京师，剖符典千里。（《文选·嵇康杂诗》注引《东观汉记》韦彪上议）


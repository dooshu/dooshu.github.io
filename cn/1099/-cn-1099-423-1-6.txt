○參失事官員疏 【 天事官員】

看得逆酋雖狂狡乎、其地直彈丸耳。今且集各省之兵。環聚而圖之。此以八服一。葢十全必克之道也。惟是相機而進。待時而發。以彼之無所不守。當我之無所不攻。雖有勇智。將安所施。初臣之誓師進攻也。期以進則齊進。攻則齊攻。既而各路以遠近不同。及梗道之零賊。堅瑕不一。自不能如期抵關臣隨為一單、開數款授之各總兵與監軍。內第二款云、一賊常言各處防守。今之縱賊入川或亦此道乎幾時是了。不如放一枝入關。與之併力一戰。破其一路。各路自懼。今宜到關時。劄一大營以為家。然後以輕騎探望。各路俱到關。方一齊殺進。賊自不能分身應之、成擒必矣。各路鎮道守此勿失。如南川路破關以初九日。龍泉路破關以十五日。各堅守至今。會師竝入。葢其慎也。此黔中童元鎮之兵也乃烏江路以十一破關。稱疾足矣。據關自守。稱得勢矣。謂宜深溝高壘。堅壁以俟。又須瞻前顧後。扼要防姦。庶其稱有制之兵。成無敵之烈乎。獨奈何玩忽不戒。一敗塗地也。臣謂烏江之敗有六失焉。初臣計賊兵。動號數萬。我兵雖分八路不能一時到關。若奪關之後。據關而守。彼或以全力衝之。眾寡不敵。不無可慮。故臣所派八路兵皆三萬餘。此無容更分矣。該路兵止宜聚於烏江。其河渡則張疑以守可也。分兵四守此怯而不知兵者所為也乃分而為二相去遼遠我分彼合眾寡懸絕。為賊睥睨久矣。其失一也。兵既分矣。幸而得關。宜合兵以待其軍。無容更入矣而河渡方且攻囤。烏江亦未治壘。其失二也。關在前。江在後。是背水陣也。法宜死戰而見賊輒走其失三也、欲覓退步。必須守橋庶幾可前可郤。此田悅所以敗于馬□也乃無一夫之守。姦細得而斷之。其失四也。換旗合哨。非倉卒事。既知有姦。即宜整備。而悠悠忽忽遇敵先亂。岳家軍殆不如是。其失五也。土漢錯雜緩急異指一失駕馭。豈得調和。積妬成爭。自分吳越。符離之事。殷鑒不遠。其失六也、此六者兵家所忌也。有一於斯。足以致敗。而皆犯之。宜其及矣。


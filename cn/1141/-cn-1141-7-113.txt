留别徐符嵎臬使

燕台射策时，与子同陋巷。
晨昏屡叩门，索酒竭邻酿。
联袂捷南宫，时艰资倜傥。
王师方入粤，特简俾司饷。
三年冒矢石，侧身饱炎瘴。
辟地始到官，疮痍非一状。
奉使予南征，入觐子北向。
上下各孤舟，风帆不相傍。
到今臬东藩，把臂喜无恙。
同志绝然疑，感旧叙少壮。
法严多大狱，谁肯问无妄。
宽和干国宪，刻急丛物谤。
惨澹慎平反，谳成怀馀怆。
有时厌丹笔，举杯眺青嶂。
闻我归故园，惜别独惆怅。
野性习沙鸥，五湖将浩荡。
感兹意拳拳，含情辞祖帐。



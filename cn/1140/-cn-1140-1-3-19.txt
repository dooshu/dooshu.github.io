景贤书院记

书院称景贤者何曰存古也曷言乎存古者吉州旧有景贤堂以祀王文成先生者也地踞南郭高阜凭江面山久废为榛莽之墟尝过之太息谓有司盍复诸予讲学白鹭青原间既二年诸君子欲为别置讲堂羣谋佥同选地维旧於是卜筑於景贤之遗址以其名归予予固谢曰君子耻名胜其实未闻无实而弋名者也凡吾之讲业於此盖踵吉州旧事振其绪而弗敢坠焉非抗顔人师也且将为实乎白鹭青原之席具在将为名乎则今之才力殚矣曷忍扰吾民为辞之数四终弗能禁且视昔规制有加予戄然曰噫是重吾过也无已乃祀文成如其旧而虚其堂为讲学之所是为景贤书院楚进士罗诰茇枢有志於道者也过螺川移书曰圣自我作景贤之义何居予告以故且谓之曰圣贤道二乎尼父之教人也高下偏全兼蓄曲成未尝掲掲焉责之以圣而圣人之道以明且子将薄贤乎传曰贤贤易色见贤思齐而逊谢圣仁为不敢岂姑舍其最上者乎夫学以学为人也君子以人治人改而止今有人於此称之以圣人虽强者不敢当斥之以禽兽舂儿走卒皆怫然戟手矣然而孟子辨其所异惟几希盖危之也出此入彼间不容髪然则有志於道者亦还其为人而已洵为人则其去尧舜周孔不远矣夫侈然予圣是自诬也谓予弗克圣是自弃也人皆耻不肖之名而或不免蹈其实是有知而不克致也易不云乎可久则贤人之德可大则贤人之业贤与圣何畛焉吉州既为文成政教渐被之邦俎豆未坠风泽未远而学者又砥砺奋迅不介以孚苟能如登岳而涉海不跻其巅不穷其流不止也寜第称贤而已哉既以复罗君又具告诸君子皆曰善请记之予不敢作也聊次其语若夫经始落成度费董工纪姓氏本文则有吉州诸君子在


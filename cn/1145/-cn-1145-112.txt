蹶叔三悔

蹶叔好自信而喜违人言、田于龟阴，取其原为稻，而隰为粱。其友谓之曰：“粱喜亢，稻喜湿，而子反之，失其性矣，其何以能获？”弗听，积十稔而仓无储，乃视于其友之田，莫不如所言以获，乃拜曰：“予知悔矣。”既而商于汶上，必相货之急于时者趋之，无所往而不与人争，比得而趋者毕至，辄不获市。其友又谓之曰：“善贾者收人所不争，时来利必倍，此白圭之所以富也。”弗听，又十年而大困，复思其言而拜曰：“予今而后不敢不悔矣。”他日以舶人手于海，要其友与偕，则泛滥而东，临于巨渊。其友曰：“是归墟也，往且不可复。”又弗听，则入于壑之中，九年得化鲲之涛，嘘之以还。比还而发尽白，形如枯腊，人无识之者。乃再拜稽首，以谢其友，伸天而矢之曰：“予所弗悔者有如日。”其友笑曰：“悔则悔矣，夫何及乎？”人谓蹶叔三悔以没齿，不如不悔之无忧也。


针道外揣纵舍第七


〔一〕黄帝问曰：夫九针少则无内，大则无外，恍惚无穷，流溢无极，余知其合于天道人事四时之变也，余愿浑求为一可乎？岐伯对曰：夫唯道焉，非道何可？大、小、浅、深，离合为一乎哉。故远者，司外揣内，近者，司内揣外，是谓阴阳之极，天地之盖。

〔二〕问曰：持针纵舍奈何？对曰：必先明知十二经之本末，皮肤之寒热，脉之盛衰滑涩。其脉滑而盛者，病日进；虚而细者，久以持；大以涩者，为痛痹；阴阳如一者，病难治。察其本末上下，有热者病常在；其热已衰者，其病亦去矣。因持其尺，察其肉之坚脆、大小、滑涩、寒热、燥湿。因视目之五色，以知五脏而决死生；视其血脉，察其五色，以知寒热痹痛。

问曰：持针纵舍，余未得其意也。对曰：持针之道，欲端以正，安以静，先知虚实，而行疾徐，左手执骨，右手循之，无与肉裹。泻欲端正，补必闭肤，转针导气，邪气不得淫泆，真气以居。

问曰：扞皮开腠理奈何？对曰：因其分肉，左别其肤，微纳而徐端之，适神不散，邪气得去也。






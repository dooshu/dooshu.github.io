蝎毒


某甲，以负贩为业，恒经岁不归，家惟一妻一母，母且盲矣，赖妻侍晨夕。妻甚孝，得母欢，姑妇也而几如母子。邻里皆羡而敬之。会甲归，母喜，命杀鸡为馔。时盛夏，即设馔于葡萄架下，相与共食。而是日适姑妇皆茹素，惟蔬食陪之，相对话别后事而已。至中夜，甲暴卒。邻里以为异，咸来唁问。里正某闻之，谓死可疑，鸣诸官。验之，则中毒也。疑妇有私，毒掠之。妇不胜其苦，遂诬服。追问奸夫，则无有也。又掠，妇仓卒无以对，随口供曰十郎。十郎者，甲之从弟，每远客，即属之代照拂家事者也。官拘十郎至，问奸状，十郎不承，又掠之。妇见十郎之无罪而被刑也，大不忍，为之泣下。十郎顾之曰：“嫂！”妇亦泣曰：“叔叔！”官大怒曰：“奸夫淫妇，于法堂之下，犹不知耻耶！”掠之益甚，十郎亦诬服。狱上，中丞某公疑其冤，将平反之，为幕友所尼，遂不果。妇与十郎遂相对环首市曹矣。一时舆论咸讼其冤。

中丞闻之，不乐，乃微行访之。至某甲家，见盲媪方坐檐下泣，就问所苦。媪曰：“吾哭儿妇耳。”中丞佯问故，媪曰：“吾儿惨死，虽未知其由，然实命也。昏官无道，恣其淫威，诬我贤妇，坐以大辟，吾死当为厉以报之矣！”中丞又故问贤妇状，媪曰：“他人不知，岂吾亦不知耶？吾子出门，渠即夜夜伴老身宿，夏驱蚊蚋，冬为拥背，虽母女无逾此恩，夫复何隙而为奸也？闻抚军仁慈，吾方昕夕盼狱上，冀得平反。今若此，抚军亦愦愦辈耳。天乎冤哉！吾欲一叩帝阍而代吾贤妇一白此冤也。”中丞闻之，惭汗如雨。复与絮语及食鸡事，中丞疑之曰：“与家人同食鸡，岂有独死汝子者？毒必非鸡。”媪曰：“是日适吾姑妇皆茹素也。”中丞曰：“虽然，鸡宁有能毒杀人者？或有他故耳。”既而又问食于何所，媪告之。乃出钱使代购一鸡，熟之，置诸葡萄架下昔日食处，热气上腾。少选，见一缕细丝，自上而下，入盛鸡盘中。穷极目力始克见之，深以为异。试以一脔投犬，犬毙。顿大惊，悔曰：“误民命矣！此吾之过也。”

遽返署，召集承审此案各员，鸣驺至媪家。媪大惊，跪迎。各员亦莫喻其旨。中丞命烹鸡，熟而置其处，召各员同观之，亲示以所下细丝，复以鸡投犬，犬毙。使役人毁其架，索之，得一蝎，长四寸许，细丝盖其涎也。各员相顾失色。中丞曰：“此甲死之由也。今而后妇之冤始得白，谓非吾辈之罪欤？”即日持以上闻，自请议处；邑令以诬论抵；余降罚有差。






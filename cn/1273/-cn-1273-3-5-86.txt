祝文信国公生日日得伯瑶风雨中见怀诗答寄叠前韵　二首


大忠祠前陈羽舞，闪闪云旗降风雨。荒山夜出英灵语，如闻此会足千古。谁其尸者狮山人，季平自号狮山山人。万里来话琼林春。会者齐吴楚闽粤，来祝带血啼鹃身。马隽卿季才，生于齐，庄柳汀孝廉，长于吴；马荦飞孝廉，学于楚；予台人，台故隶闽；馀诸子，皆粤人也。此会惜君未得遇，五日江风阻诗句。来函雨阻迟到。西台莫唱《朱鸟吟》，东山尚蟠冷龙气。

痴龙兀挟云阵舞，海天十日九风雨。脉脉隔江不得语，冒雨寻僧禅趣古。连日与季平诸人遍游东西岩。何期海上听潮人，心花怒发天地春。豪吟杜陵《洗兵马》，天涯慰我哀时身。开缄喜若与君遇，顿释愁怀诵佳句。云阴蔽天无斗牛，漫倚楼阑看剑气。






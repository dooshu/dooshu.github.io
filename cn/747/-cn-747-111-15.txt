○疏理选曹并免落第人来年再纳文解敕

守选之辈，例是艰贫，合格之时，渐多衰老，更添杂犯，转见忧嗟，方当开泰之期，宜轸单寒之众。自今後合格选人历任无违碍者，并仰吏部南曹判成。如文解差错，不合式样，罪在发解官吏。兼贡举之人，辛勤颇甚，每年随计，终日食贫，须宽奖劝之门，俾释羁栖之叹。今年落第举人，所司已纳家状者，次年便赴所司就试，并免再取文解。兼下纳文解之时，不在拘以三旬，但十月内到者，并与收受。


○條陳地方事宜四事疏 【 征苗機宜】

臣待罪貴州、奉職無狀、既不能貞肅諸司以銷祲患、又不能振厲武事以遏寇衝、坐使苗賊縱橫、生靈塗炭、以廑　君父之憂、愆罪萬甚、茲方簡集師徒、奮揚威武、徼幸桑榆之收、少逭丘山之責、而臣代次將及、又以患病具陳調養、誠恐區區犬馬之心、無以自效、故敢即所見聞條為四事昧死上陳、伏惟　皇上幸垂聽焉、一曰决大計。夫治苗之議。不過撫剿二端。自苗叛十年以來。大率皆用撫議。然以臣觀之此言撫之通弊也今之所謂撫者非威有以制苗之命恩有以結苗之心而使之就撫也不過厚利以啗之曲意以邀之上下相蒙共為欺罔其或諸苗厭倦。數月不出。方且自以為功。而弛兵撤備矣。一旦卒有警報。倉皇失措。無所為計於是多方掩護。以求免責。箝制細民。不得控訴。文過遂非。執撫不改。而生靈魚肉。壤土踐蹂。固所不恤也。臣思兵凶戰危。撫非不可。然撫之而無煩於費。撫之可也。費矣而無傷於體。撫之可也。傷體矣。而有益於民。撫之亦可也。今則口粮縱其資給。歲餘魚鹽。犒勞時頒不計。費不可謂不煩矣。戕民于大都。則莫敢致詰。訟民於公府。則代為甘心。惴惴媚承。如事大國。惟恐少忤其意以速其叛。體不可謂不傷矣。然而朝方受撫。暮巳出刼。殷勤招諭。曾不足以繫其心。果何益於事。而乃孜孜以撫為也。臣自蒞事以來。廣察士民之情。聞征剿之舉。則欣喜如狂。聽招撫之議則疾首相告。人情如此。是非可知。言撫諸臣。非不及此。然而不勝患得患失之心。養資待遷之意。是以甘為轅駒鼓眩邪說。此效彼尤。以迄今日。而銅仁一方。威靈法令。葢蕩然掃地矣。故征勦不行。撫議不屏。則西南之患。未有巳期也。近者伏奉　明旨期於剋平。安邊大計。無以易此。以故西南軍民。幸撫之去。快征之來。莫不歡忭鼓舞。思見武功之成。即今湖貴二省。合兵舉事。進哨有期。蕩滅可待。但恐當事諸臣奉行未至。或首鼠不决。或逗遛不速。則於机畧不無少左。臣願　陛下明示意嚮。重加責成。諭以征勦之機。决不可失。大創之後兵威既震則招撫亦可行矣戒以招撫之策。决不可行。其有異議者。治以欺罔之罪。庶以杜塞邪謀。壯揚兵氣。堅將士必戰之心。而慰士民來蘇之望也。二曰議粮餉。切照叛苗巢穴。竹箐叢密。溪洞險峻。每聞兵至。輒棄其巢。分散逃命。跧伏巖谷。官軍之臨。不知地利。雖加窮搜。所獲不多。以故往歲征勦。鮮有大得志者。若地勢既廣豈能設長圖惟當扼其要路耳臣聞土人之議惟有久圍頗為長策葢我師既合。分布搜勦。彼既不敢出以求食。而資畜無何。久當自斃。查得嘉靖二十三年征勦。賊以瀕困。所需者旬月耳。當時班師太早。遂使殘喘復生。銅仁吏民。至今恨之。况聞今歲賊中禾稼俱為蟲灾。無所收穫。雖有搶刼牛馬米穀等項。計亦不多。若能遲以月日。自可坐收全功。但恐資粮不繼。難以久駐。則其勢不得不撤。而垂成之功。遂虧於一簣矣。往年之事。聞亦以此。今宜鑒往懲弊。廣處粮餉。以為可久之道。但貴州地方褊小。兵粮已竭極難計處。查得湖廣粮米充溢。由水運可以達銅仁。頗為便利。况該省原有額解貴州折粮銀兩。合無暫令改納本色一年。或湖廣折筭腳價。徑運交割。或貴州出備夫船。自往交兌。其或本折互有低昂。俱從時估抵筭。是固善策也。議者每以各分彼此為慮、謂該省必不樂從、然以臣計之、湖貴之勢。本成輔車。若貴州以速撤失利。則湖廣豈能以獨制成功。苗寇未滅。後憂方長。來歲之間。必當再舉。則糜費愈鉅。用力愈難。固不若因丘為山。雖勞而功省。羨補不足。雖費而事成。其於二省似為兩利。又况數本歲徵。非額外之求。價從時估。無重困之累。宜若無不可者。乞行貴州廵撫都御史多方預處粮餉。或趁時糴買。或懸則召納。務使倉庾充實。入夏不缺。仍行湖廣廵撫都御史一體處置、及將嘉靖二十六年額解貴州錢粮、照臣所議、暫改本色兌納。并行撫鎮各官督率將卒。戮力收剿。必俟夏交之後。兵威既伸。苗類就盡。方許罷兵。其有推託誤餉。詭餙撤兵者。聽二省廵按御史紏劾。庶乎資粮既足勝筭在我。以攻則可勝。以守則可固而賊將坐斃矣。三曰嚴駕馭。訪得湖廣永順保靖二司四川酉陽平茶二司。俱與苗酋密邇。黨逆煽亂。罪甚於苗。平居通串之惡。臣固不暇言矣。至于用兵之際。懷奸尤甚不但窩藏逋匿。而借兵助粮。漏機賣陣。無所不至。用之則懼其二心於我。致誤兵機。不用之則懼其合勢於苗。重貽患害。而酉平之為貴州用。復恃異省。驕恣萬狀。脅求厚餉。要索增兵。視之永保尤為難馭。故議者謂制苗不難惟制諸司難耳葢以此也。臣訪之輿議謂駕馭有方。雖狙詐可作使况諸司乎。切以為苗寨之地。外環三省。今湖廣舉事。而四川不預。似非事體。宜令方面官。分領官兵。此李德裕徙劉沔鎮河陽之故智也坐鎮酉平。制其後路。一則可以截苗賊奔逸之衝。一則可以折土司桀驁之氣。而又令四司各質其愛子一人。羈于內地以繫其心。其猶有懷奸黨賊如前所云。及逗遛無功。妄殺希賞者各視其罪。削職割土有差若能建立奇功。克破三五寨。擒斬二百人以上者。賞以千金或以所克地與之若上官不忠。而目把有能自來報効獲功多者。授以廵撿職事。割所轄地以官之改属流官衙門。則庶乎重賞必罰。而土夷亦當知所畏慕矣。或以為土官植根巳固、加之削奪勢所難行、臣則以為非也、夫以國家之力何所不克臣觀諸司之強。視之岑猛。曾無什一。然先年取田州如驅雞羜。此輩寡弱。又何足言况彼之所以能馭其下者亦恃　朝廷之威靈在也土官既叛　朝廷則目把叛土官况有賞以驅之失誰不效忠求異以希爵土之榮也將不勞兵而自削弱矣。或者又以為千金之賞太重。後將難繼。臣亦以為非也。葢銅平之苗。不及八百。鎮筸之苗。不過三千。計其賞資。約以二萬有奇而已。此不過一歲撫苗戍兵之費。而可以永殄苗患矣。失此不為。而欲以常格成事。未見其可也。乞　敕兵部特降榜諭各一道、分示諸司、使知賞罰條格、仍行四川廵撫都御史分遣方面重職、持兵坐鎮酉平、并行川湖二省、將四土官應襲兒男、羈于附近府州候事寧日遣歸。如有異志。即以属吏。駕馭之術此其最急者也再照貴州調用軍兵四萬。而宣慰安仁部下三萬、雖通苗之惡。保其必無。但臣觀其隊伍不整。沿途擾害。則其約束無紀明矣。誠恐進勦之間。仍復如是。則違令不進。妄殺冒功。離次先逃者。彼皆無以禁之也。誤事殃民。所係非小。亦乞特降榜諭。示以威法。如有奇功。照前賞勞。其或失事。本官降職。目把依律問罪。庶乎有所畏警。而兵皆節制矣。四曰畫遠策。夫征勦機宜、臣愚畧陳之矣、而所以矢?見畫措置、以為善後之計者、尤不可不豫為之所也、臣查得銅平鎮筸地方、屯堡稀濶、戍兵單弱、制置疏畧、備禦廢弛、以故寇賊縱嘯無忌、臣以為宜行二省撫鎮等官乘今兵合之時於湖廣苗巢之界以眾之力因地之利開鑿大道以通往來此路既開則我之脉絡貫通其威自壯而苗之窟巢斷絕其勢自孤此則當今急務。所當首圖者也。然後相其便宜。修立哨堡。或環路為守。或據險為備。舊堡之當損益者損益之。新堡之當增置者增置之。或輪戍旗軍。願留者留之。或遠近軍民。願募者募之。或招集流移。聽其復業。或團結土著。使自為保。或召募他處。熟順夷民填實。或起發諸司勇徤土兵住守。或漢夷一處雜居。或軍民分布間處。務使屯堡相望。聲勢相倚。軍民相參犬牙相制。而凡附堡空閒地土。俱撥與儘力墾種。且耕且守。以為捍備。此則二省要機。所當詳畫者也。然或者猶以土夷之募。恐貽後患為慮、臣則以為是不足憂也、夫漢人順而弱、土夷悍而強。必欲捍禦。非夷不可。但使安插之時。度其輕重。制其眾寡。於彼此間錯之中。寓漢夷頡頏之意。則善矣。况今如黃連溪獅子崖等處不過倚苗為亂耳。使吾之勢既盛。可以制苗。則彼無所假託。又安敢獨逞也。是在當事者加之意而巳。若使如臣之議、哨堡既密、招募既廣、兵皆久居之眾、人有自保之心、處置得宜、彈壓遂定、使其苗蠻一旦底、平、則吾不失其經野之規若或殘孽乘間、竊發、則吾又不廢其先事之備。所謂善後之策。信無易於此矣。


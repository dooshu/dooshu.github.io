◇与朝士书



国祸冤深，凶人肆逆，民神崩愤，若无天地。南中郎亲率义师，翦讨元恶，司徒臧冠军并同大举，舳舻千里，购赏之利备之。元景不武，忝在行闲，总勒精勇，先锋道路，势乘上流，众兼百倍。诸贤奕世忠义，身为国良，皆受遇先朝，荷荣日久。而拘逼寇廷，莫由申效。想闻今问，悲庆兼常。大行居道，廓清惟始，企迟面对，展雪哀情。（《宋书·柳元景传》，世祖入讨元凶，元景与朝士书。）




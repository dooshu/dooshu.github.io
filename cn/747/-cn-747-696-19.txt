○柳柏赋（并序）

夫受天地之正者，惟松柏而已。故圣人称其有心，美其後凋。岂无他木，莫可俦匹。予尝叹柏之为物，贞苦有馀，而姿华不足，徒植於精舍，列於幽庭，不得处园池之中，与松竹相映。独此郡有柳柏，风姿濯濯，宛然荑杨，而冒霜停雪，四时不改，斯得为之具美矣。惜其生而遐远，人罕知之，偶为此赋，以贻亲友。

惟天地之生物，均覆载而不私。虽草木之殊性，皆荣落之有时。感松柏兮（一作之）得真（一作自得），经隆冬而乃知。常集霰於穷节，终秉心而不移。观夫竹婵娟以挺秀，松英茂以含滋。可荫蔚於台榭，故封植於园池。嗟绿柏之贞苦，爰自托於幽崖。或森森於寒垅，或肃肃於江（一作神）祠。何炎徼之僻陋，或珍木而在兹。齐蓊蔚於兰若，俪芬芳（一作贞姿）於桂枝。远而象之，耸干参差，疑翠旌之陆离；迫而玩之，布叶低垂，若羽（一作孔）盖之威蕤。又似翠列巢以群栖，鸾奋翼而来仪。含轻烟於夕景，泣零露於朝曦。待（一作逮）秋实之繁衍，缀青珠以累累。嗟乎！材不可备，人亦如斯。子张之容虽盛，柳惠之贞则亏。有长孺之正色，无思曼之风姿。叹此物之具美，以幽深而见遗。非欲企琼林於尘外，方玉树於前墀。望旧国兮无际，思故人兮未期。曾不得倚树而（一作琼树）泛瑶瑟，攀条而献兰芝。慨路远而莫致，抑毫端而孔悲。顾谓稚子煜，起为谣曰：楚山侧兮湘水源，美斯柏兮托幽根。条总翠兮冬转茂，实垂珠兮秋始繁。彼变化兮不测，焉知非张绪之精魂。


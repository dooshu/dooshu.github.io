始皇

杨亿

衡石量书夜漏深。咸阳宫阙杳沉沉。沧波沃日虚鞭石。白刃凝霜枉铸金。万里长城穿地脉。八方驰道听车音。儒坑未冷骊山火。三月青烟绕翠岑。

刘筠

利觜由来得擅场。尽迁豪富入咸阳。属车夜出迷云雨。峻令朝行剧虎狼。前殿建旗凌紫极。东门立石见扶桑。从臣嘉颂徒虚美。不奈卢生谶国亡。

钱惟演

天极周环百二都。六王钟鐻接流苏。金椎漫筑甘泉道。匕首还随督亢图。已觉副车惊博浪。更携连弩望蓬壶。不将寸土封诸子。刘项由来是匹夫。


议处就教举人疏


昨该礼部开送乞恩就教举人，臣等会同翰林院掌院事学士申时行，遵奉钦依，出题考试，取中上卷八卷、中卷三百三十六卷，俱堪授教职，已经封卷进呈讫。

臣等又查得先年就教举人，多授以府、州、县学训导之职，令其以举人署教事，仍准下科会试一次。三年之后，考其年力精壮、通达民事者，乃升有司正官；次则量转学正、教谕，以次渐升有司。盖以就教举人，皆未经国学作养，故使之分署教职，资其廪给，以进学习事，为将来用之之地也。近年以来，此意寖失。举人乞恩者，概授以学正、教谕，绝无除训导者，不及三年，即升知县。又以愿就者多，学正、教谕缺少，除授不尽。则纵令回籍，下科仍以举人会试之，后始从选除，甚非政体。由是举人以就教为捷径，不复坐监，而祖宗造士作人之意，寖以不存。

臣愚窃以为居今之时，欲尽复初制，固作人情所堪，亦宜酌议厘正，以敦士习。合无敕下吏部，将今次臣等所定上卷八卷及中卷十名以前，俱授以州学正；中卷二百名以前，俱授县学教谕；二百名以后，俱授以府、州、县各人才众多所在儒学训导。仍俱准下科会试一次，三年之后，考其才力能治民者，始升授有司正官。今次查有见缺，尽与除授；如员缺不彀，暂令在部，听候陆续选除。毋得徇情，纵令回籍，致乖政体。以后年分，俱照例施行。如此则举人不敢侥幸于径截之途，而国学由此允实，亦作兴人才之一端也。






楼钥　送汪庄仲赴江东仓幕强仲荆门签判

不见适斋老，于今三四秋。

弟兄登宦路，亲党驻行舟。

老病无诗思，衰怀重别愁。

外家门户盛，勉力绍箕裘。

楼钥

楼钥　送汪庄仲赴江东仓幕强仲荆门签判

外氏蒙恩厚，文昌独我知。

居憀酷似舅，喜有宁馨儿。

遇事行方便，褆身谨护持。

公余定多暇，黄卷有余师。

楼钥

楼钥　送汪庄仲赴江东仓幕强仲荆门签判

蚤岁过秋浦，贪程不入关。

君今参俭幕，时得上齐山。

肤使资关决，贤侯伴宴閒。

好音频寄我，赖此一开颜。

楼钥

楼钥　送汪庄仲赴江东仓幕强仲荆门签判

之子游何许，平州更玉州。

山川称胜绝，幕府信风流。

翠巘寒逾秀，金莲夜不收。

天涯念乡国，少上仲宣楼。

楼钥

楼钥　送汪庄仲赴江东仓幕强仲荆门签判

见说荆门地，如门蔽楚荆。

旧时为内郡，今日号边城。

但守平平策，毋求赫赫名。

勉哉关决际，从此振家声。

楼钥


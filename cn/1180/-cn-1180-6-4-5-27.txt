送陈见吾考绩南还因寄亲友二首


把臂都门问所如，烟花南望引征舆。
章华台畔啼莺后，杜若洲前见燕初。
候吏重瞻仙令舄，路人争羡马卿车。
张衡已著《思玄赋》，归梦从君绕敝庐。

几度思归病未瘳，那堪送子向南州？
帝城花满离亭曙，江国春残杜宇愁。
旅客独伤魂渺渺，征人长忆路悠悠。
先凭一寄南中友，相见犹疑在暮秋。






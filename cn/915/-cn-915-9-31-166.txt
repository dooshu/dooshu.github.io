◇齐太尉王俭碑

瞻旦而齐轸，轶夔龙而长骛。百辟翘首，譬列宿之仰望舒；千里结辙，若派流之宗江汉。及宋道盛运，鼎命将改，而瞻鸟所集，未知适归。公高卧闲宇，独咤虚室。眷龙颜以托梦，咏日角以兴言。伫传岩之下，怀滋水之上。慨深版荡，念在濡足。霸君亦虑属一匡，情降三顾，卜匪熊罴，唯人是与。公深睹兴废，妙识人英，察荣光於河渚，攀龙翼於云汉，倾方寸以奉国，忘七尺以事君。殊文共会，异轸同归。堆案盈几，充庭满室。随方引应，断决如流。辞不辍响，纸无停笔。精明外朗，神彩傍映。晒瞩接其光景，风云溢乎帷席。嚣喧总至，大薄相填。齐镳共轸，并而不杂。铭曰：

怅公赫矣，世载经纶。四彼三杰，六兹五臣。德参世命，道亚如仁。履步金门，濯缨兰畴。激水上征，倍帆郁起。（《艺文类聚》四十六）


苏颂　和刘明仲都曹见别三首

二年为郡乐邗坡，喜遇丰年万物和。

政拙未能观水薤，气衰时复咏烟萝。

朱方亭下归心速，扬子桥边别泪多。

禁职祠官容佚老，晚蒙恩泽更滂沱。

苏颂

苏颂　和刘明仲都曹见别三首

久污朝宠老非宜，禄厚躬间不尔亏。

优诏还令使真室，特恩仍免觐京师。

力疲都是垂头马，志适何殊曳尾龟。

年事已高心虑息，山堂无俟德璋移。

苏颂

苏颂　和刘明仲都曹见别三首

幽居邻有万窠松，坐见京江四面峰。

形若橛株随倚徙，愁如顽矿渐销鎔。

尚纡轩冕心颜厚，但觉林泉兴味浓。

茗饮药苗留待客，时时宾友自过从。

苏颂


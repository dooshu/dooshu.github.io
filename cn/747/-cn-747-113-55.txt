○以夏令赦宥御札

王者父天子民，深居高视，恭已以行道，裒贤以劝功。盖以上承天休，下除民瘼，率辇下以劝天下，（阙）一人而惠万人，为子为臣，不可不察。朕惟寡德，获缵丕图，奉先圣之神灵，荷皇天之眷，寅畏夕惕，罔敢遑宁。思与将相王公，良牧贤宰，共敷政教，同致雍熙，繇是详酌政刑，搜求利病，以今观古，夜思朝行。才济於时，虽蒿莱而必采；言干於道，虽诽谤而必容。然而近岁已来，多事之後，边陲尚扰，府库未殷，防必假於兵师，供馈须资於民力，既未能便停征伐，固不可顿减赋租。念乃疲羸，劳於梦寐。今岁爰自初夏，稍属愆阳，朝昏正积於焦劳，祈请果垂於甘泽，所宜行庆，以答殊休，言念狴牢之人，属此郁蒸之候，苦毒之状，所不能言，况当长养之时，特降哀矜之令。应三京诸道州府见禁囚徒，自五月十二日已前，除五逆十恶，光火劫舍，持仗杀人，官典犯赃，伪行印信，合造毒药外，委逐处长吏，据已发觉未发觉，已结正未结正，不在追呼支蔓，只正身招罪，便疾速断遣。并见欠省司钱物外，诸罪无轻重，一切释放。应天下藩侯郡守令录等，为我股肱，作民父母，必在精穷事理，杜塞幸门，副我忧勤，察民疾苦，刑狱不可以阿曲，法令不可以滋章，私不得害公，利不得伤义，长思砥砺，共致隆平。凡百庶官，宜体朕意。








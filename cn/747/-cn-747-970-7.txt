○请定选人过格奏（天成二年三月中书门下）

据南曹驳放选人，累经铨及。经中书门下论接，准堂判具新旧过格年限，分析申上者。伏以选人或有出身，或因除授，各拘上例，方赴调集。多因远地兵戈，兼以私门事故，遂致过格，固非愿为。新条标在七年，旧格容於十载。臣等参详，其选人过格年限，伏请且依旧格，不问被忧停集，除本选数过格十年外，不在选集之限。


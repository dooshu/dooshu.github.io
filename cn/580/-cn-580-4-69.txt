列传第六十九 张庭珍〔庭瑞〕　张立道　梁曾　李克忠〔稷〕


张庭珍，字国宝，临潢全州人。父楫，金商州南仓使，太宗四年，籍其民数千来降，命监榷北京路课，改北京都转运使，因家焉。

庭珍性强毅，通知经术，尤长左氏《春秋》。宪宗元年，授必阇赤。高丽不请命，擅徙于江华岛，遣庭珍诘之，且诇其叛服。其王言：“臣事本朝，未尝不谨，而大军犹侵掠，避而逃，不得已也。”且赂庭珍金银数千两，庭珍勃然曰：“王以天子之使，为求货来耶！”撝之去，反命以状闻。诏禁戍兵勿擅入高丽地。宪宗伐宋，至阆州，授庭珍安抚使。

世祖即位，自将讨阿里不哥，以庭珍谙悉漠南道路，遣立沙井诸驿，兼督粮运。至元四年，授同佥吐蕃经略使。六年，授朝列大夫、安南国达鲁花赤，佩金符，使安南。国王陈光昺立受诏，庭珍责之曰：“皇帝不欲并汝土地，而听汝称藩，德至厚也。汝犹依宋为唇齿，妄自尊大。今百万之师围襄阳，拔在旦夕，席卷渡江，则宋亡矣，汝将何恃？且云南之兵不两月可至汝境，覆汝宗祀不难，其审处之。”光昺惶恐，下拜受诏，既而语庭珍：“天子怜我，使者来乃待我无礼，汝官为朝列大夫，我王也，与我抗礼，可乎？”庭珍曰：“可。王人虽微，序于诸侯之上。”光昺曰：“汝见云南王，拜否？”庭珍曰：“云南王，皇子也。汝蛮夷小国，岂得比云南王。况天子命我为安南长官，位居汝上耶！”光昺曰：“既称大国，何索吾犀象？”庭珍曰：“贡献方物，藩臣之职，宜然。”光昺无以应，使其人露刃环立，以恐庭珍，庭珍解所佩刀弓，坦卧室内，曰：“听汝所为！”庭珍嫌江水温恶，不可饮，索井汲，其人不许，曰：“吾俗多投毒井中，饮常死。”庭珍曰：“吾自求饮，死不汝责。”卒汲之。于是安南人皆慑服。明年，遣使偕庭珍入贡，庭珍以所对光昺之言奏闻，帝大悦，使翰林学士承旨王磐为文纪之。

迁行省郎中。与阿里海涯从数骑抵襄阳城下，呼宋将吕文焕，谕以祸福，文焕帐前将田世英、曹彪执其总管武荣来降，文焕益惧，明日遣其黑杨都统来纳款。将还报，庭珍曰：“此吕氏心腹将，不如留之，以伐其谋。”元帅阿暐然之，乃留不遣。又明日，文焕举城降。以功迁中顺大夫，遥授知归德府行枢密院经历。俄复为行省郎中，赐金虎符。再迁襄阳路总管，兼府尹。又改郢、复二州达鲁花赤。十四年，擢嘉议大夫、平江路达鲁花赤。

十五年，改同知浙东道宣慰使司事。未行，又改大司农卿。丁母忧，军兴闻丧不得辄行，庭珍请纳制书为民，行省知不可夺，听之。庭珍行橐萧然，惟文书幞被而已。家居，又丁父忧，起复南京路总管，兼开封府尹。河北旱，流民南渡，州县避损户口罪，谩以逃闻，朝廷遣使者邀截，流民不欲还，庭珍谓使者曰：“吾不忍老稚顿踣，甘受专辄之咎。”下令诸渡口济之。事闻，诏御史按治，御史廉知其实，奏之，事寝不下。河决灌太康，漂溺千里，庭珍括民船数百艘，又编木为筏，载糗粮四出救之，全活甚众。水入善利门，庭珍颓城为堰以御之，水退，复发民筑外堤，起阳武黑石东，尽陈留张弩河，绵亘三十里，河患始平。至元十七年，卒于官，年五十六。

庭珍性清慎，丞相伯颜尝语人曰：“诸将渡江，无不剽掠，惟我与国宝龂龂自守耳。”闻者以为知言。子岳，提举郢复鱼湖崇四川行省宣差。弟庭瑞。

庭瑞，字天表，幼以功业自许，兵法、地志、星历、卜筮无不推究。以宿卫从宪宗伐蜀，为先锋。中统二年，授元帅府参议，留戍青居山。又将兵城虎啸山，宋将夏贵以兵数万围之，城当炮皆穿，筑栅守之，栅坏仍依大树张牛马皮以拒炮。贵绝其水道，庭瑞取人畜溲沸煮之，泻土中以泄臭，人日饮数合，唇皆疮裂，坚守逾月，援兵不敢进。庭瑞度宋兵稍懈，分兵夜劫贵营，杀都统栾俊、雍贵、胡世雄等五人，贵遁走。以功授奉议大夫、知高唐州。改濮州尹，迁陕西四川道按察副使，坐事左迁四川屯田经略副使。东西川行枢密院发兵围重庆，朝廷知庭瑞练习军事，换成都路总管，佩虎符，舟楫兵仗粮储，皆倚以办。

擢诸部蛮夷宣抚使。碉门羌因入市争价杀人，系碉门鱼通司狱中，羌酋怒，断绳桥，谋入劫之。鱼通司来告急，左丞汪惟正问计，庭瑞曰：“羌俗暴悍，以斗杀为勇。今如蜂毒一人，而即以寇盗待之，不可。宜遣使往谕祸福，彼悟，当自归。”惟正曰：“使者无过于君。”遂从数骑抵羌界。羌陈兵以待，庭瑞进前语之曰：“杀人偿死，羌与中国法同，有司系其人，欲以为见证耳。而汝即肆行无礼，如行省闻于朝，召近郡兵，空汝巢穴矣。”其酋长弃枪弩罗拜，曰：“我裂羊牌卜之，视肉之文理何如，其兆曰：‘有白马将军来，可不劳兵而罢。’今公马果白，敢不从命。”乃谕杀人者，余尽纵遣之。遂与约，自今交市者，以碉门为界，无相出入。

官买蜀茶，增价鬻于羌人。庭瑞更变引法，使引纳二缗而付券于民，听其自市于羌，羌蜀俱便之。都掌蛮叛蛮善飞枪，联松枝为牌自蔽，行省命庭瑞讨之。庭瑞所射矢，出其牌半簳，群蛮大骇，即请服，惟斩其酋德兰酉等十余人，而降其余民。授叙州等处蛮夷宣抚使，改潭州路总管。时湖广省臣要束木务聚敛，庭瑞乃谢病归。以疾卒。

庭瑞初屯青居，其地多橘树，庭瑞课士卒日入橘皮若干，储之，人莫晓也。贾人有丧其资不能归者，人给橘皮一石，及售于中原，价倍蓰，莫不感之。家有爱妾，一日见老人与之语，乃其父也。妾以告庭瑞，召其父谓之曰：“汝女居吾家，不过群婢，归嫁则良人矣。”尽取奁装书券还之，时人以为难。

张立道，字显卿，其先陈留人，后徙大名。父善，金进士。大兵下河南，善以策干太弟拖雷，命为必阇赤。

立道年十七，以父任备宿卫。至元二年，为郎中，奉使安南。四年，命使河西，给所部军储，以幹敏称。皇子忽哥赤封云南王，诏以立道为王府文学，劝王务农厚民，即署立道大理等处劝农官，兼领屯田事，佩银符。寻与侍郎宁端甫使安南。

八年，云南三十七部都元帅宝合丁专制岁久，有窃据之志，忌忽哥赤来为王，设宴置毒酒中，且赂王相府官无泄其事。立道闻之，趋入见，守门者拒之，立道怒与争，王闻其声，使人召立道，乃得入，为王言之，王引其手使探口中，肉已腐矣。是夕，王卒。宝合丁使人讽忽哥赤妃，索王印。立道潜结义士，得十三人，约共讨贼，刺臂血和金屑饮之，推一人走京师告变。事颇露，宝合丁囚立道，将杀之。人匠提举张忠，立道族兄也，结壮士夜劫于狱，出之，共亡至吐蕃界。遇帝所遣御史大夫博罗欢、吏部尚书别帖木儿，遂与立道还，按宝合丁及王府官受赂，皆伏诛。召立道等入朝，问王卒时状，帝闻立道言，泣数行下，歔欷久之，曰：“汝等为我家事甚劳苦，今欲事朕乎，事太子乎，事安西王乎？惟汝择之。”立道奏：“愿留事陛下。”于是赐立道金五十两，以旌其忠，张忠等亦授官有差。

寻复使安南。十年三月，领大司农事。未几，授大理等处巡行劝农使，佩金符。其地有昆明池，夏潦暴至，冒城郭。立道役丁夫二千人治之，泄其水，得良田万余顷。土人虽知蚕桑，未得饲蚕之法，立道始教之，收利十倍。十五年，除中庆路总管，佩虎符。先是，云南不知尊孔子，祀晋王羲之为先师。立道首建孔子庙，置学舍，择蜀士之贤者，迎为弟子师，岁时率诸生行释菜礼，行省平章赛典赤表言于朝，敕进秩以褒之。

十七年，入朝，力请于帝，以云南王子也先帖木儿袭王爵，帝从之。遂命立道为临安广西道宣抚使，兼管军招讨使，仍佩虎符。陛辞，赐弓矢、衣服、鞍马。始赴任，会禾泥路大首领必思反，扇动诸蛮夷，立道发兵讨之，拔其城，徇金齿甸，越麻甸，抵可蒲，皆下之。二十二年，又籍两江侬士贵、岑从毅、李维屏所部二十五万余户归有司。迁临安广西道军民宣抚使。复创庙学于建水州，书清白之训于公廨，以警贪墨，风化大行。入朝，值桑哥用事，遂谢病家居。条时务十二策，帝嘉纳焉。

二十八年，武平地陷，命立道为本路总管，以赈其灾。未行，安南世子陈日燇遣其臣严仲维、陈子良等诣京师，请袭爵。先是，其国王陈日烜累召不至，遣诸将讨之，失利而还。帝怒，欲再发兵，丞相完泽、平章不忽木言：“蛮夷小邦，不足劳中国。张立道尝再使安南有功，今遣立道往，宜奉命。”帝召至香殿，谕之，授礼部尚书，佩三珠虎符，赐衣段、金鞍、弓矢以行。至安南界，谓郊劳者曰：“语尔世子，当出城迎诏。”日燇乃率其属，焚香伏谒道左。既抵府，日燇拜跪听诏如礼。立道传上命，数其罪，为书晓之曰：“至诚一念，不避嫌疑，两国之间，正言损益。立道发乘之日，朝廷大臣有言曰：‘小国多疑，汝等当宣言以晓之。’惟汝蕞尔之邦，形服而心犹未化，虽任土修贡之不阙，而未尽其诚，问罪兴师，固大朝之正理，藏锋避锐，亦小国之卑情。奈何与镇南王拒敌争衡，敢忘君臣之分？曩所谓小杖则受，大杖则逃者，斯言安在？倘大朝抚有汝国，国人必弃土地而匿于海隅，虽生何异于死虽存何异于亡！此海隅之不可伏者，一也。江南四百余州，不能当中原之一战，安南与江南众寡何若？安能以拒上国乎！今年与战，明年与战，小国之众能有几何？此人力之众不可恃者，二也。宋之有国三百余年，一旦扫地俱空，唇亡齿寒，理有必至。今不至于遽寒者，以其先附大朝，天道相应，气运相通也。今舍天道而尚人力，岂不达天之道欤！此历数之远不可赖者，三也。愚闻顺天者昌，逆天者亡。古之诸侯，或朝觐于京师，或会同于邦岳，因军旅之事，逾时越境，不以为难，何惮山高水阔之劳，而成祸结兵连之衅？所谓毫厘失之千里者也。今之急务，在于悔过自新，趋朝待罪，圣天子为万邦之首，焉肯食言，必赦前过而加大恩，计无加于此者。汝之小国，不图今日之利，悔将无及，呼吸之机间不容发。吾非说客，汝勿涉疑。”读罢，其君臣皆俯首听命。

翌日，迎立道入见，谓立道曰：“比三世辱公使，公大国之卿，小国之师也，何以教我？”立道曰：“昔镇南王奉词致讨，汝非能胜之也，由其不用向导，率众深入，不见一人，迟疑而还，曾未出险，风雨骤至，弓矢尽坏，众不战而自溃，天子亦既知之。汝所恃者，山海之险、瘴疠之恶耳。且云南与岭南之人，习同而技力等，今发而用之，继以北方之劲卒，汝复能抗哉？汝战不利，不过遁入海中，岛夷乘衅，必来寇抄汝，汝食少不能支，必为彼屈，汝为其臣，孰若为天子臣？今海上诸夷，岁贡于汝者，亦畏我大国之尔与也。圣天子有德于汝甚厚，前年之师殊非上意，边将谗汝尔。汝曾不悟，不能遣一介之使，谢罪请命，辄称兵抗拒，逐我使人，以怒我大国之师。今祸且至矣，惟世子计之！”日燇拜，且泣涕曰：“公言良是，为我计者，皆不知出此。前日之战，救死而已，宁不知惧！天子使公来，必能活我。”北面誓死不敢忘天子之德，出奇宝为贿，立道一无所受，但要日燇入朝。日燇曰：“贪生畏死，人之常情。诚有诏贷以不死，臣将何辞。”乃先遣其臣阮代之、何惟严等随立道上表谢罪，修岁贡之礼如初。廷臣有害其功者，以为必先朝而后赦，日燇惧，卒不敢至，议者惜之。

二十九年，遣立道奉使按行两浙，寻授四川南道宣慰使，迁陕西汉中道肃政廉访使。皇曾孙松山封梁王，出镇云南，廷议求旧臣可辅王者，立道遂以陕西行台侍御使拜云南行省参知政事。视事期月，卒于官。

立道三使安南，官云南最久，得土人之心，为立祠于鄯善城西。所著诗文有《效古集》《平蜀总论》《安南录》《云南风土记》《六诏通说》。子元，云南行省左右司郎中。

梁曾，字贡父，大都大兴人。少好学，日记数千言。中统四年，以翰林学士承旨王鹗荐，辟中书左三部令史，三转为中书省掾。至元十年，用累考及格，授云南诸路行省都事，佩银符。久之，擢员外郎。十五年，转同知广南西路左右两江宣抚司事。明年，除南阳府知府。唐、邓二属州为襄阳府所夺，曾力争，卒复旧制。南阳在宋末为边郡，地无桑柘，而岁赋丝，曾请折输布，一郡称便。

十七年，遣使安南。召见，赐三珠金虎符、貂裘一袭，进兵部尚书。明年，日烜遣其叔遗爱，奉表从曾献方物。二十一年，除曾湖南宣慰司副使，以疾去官。二十九年，改淮西宣慰司副使，复以亲老辞。召至京师，敕曾再使安南，授吏部尚书，赐三珠金虎符、袭衣、乘马、弓矢、器币，以礼部郎中陈孚为副。十二月，改授淮安路总管而行。明年正月，至安南。其国门中曰阳明，左曰日新，右曰云会，安南人郊迎，请由日新门入，曾大怒，曰：“奉诏不由中门，是我辱君命！”即回馆。既而请由云会门，曾复执不可，始自阳明门迎诏入。又责日燇亲出迎诏，且讲本朝尚右之礼，以书往复者三。三月，其国相陶子奇等从曾诣阙请罪，并上万寿颂、金册表、方物，而以黄金器遗曾为赆，曾不受。

八月，还京师，进所与陈日燇往复议事书，帝大悦，解衣赐之，且令坐地上，右丞阿里意不然，帝怒曰：“梁曾两使外国，汝何敢尔！”是日，有亲王至自和林，帝命酌酒，先赐曾，谓亲王曰：“汝所办者汝事，梁曾所办吾与汝之事，汝勿以为后也。”复于便殿赐酒馔，夜二鼓乃出。明日，诏陈其方物象、鹦鹉于庭，而命曾引所献象，曾以袖引之，象随曾如素驯者，复命引他象，亦然。帝以曾为福人，且问曰：“汝亦惧否？”对曰：“虽惧，君命不敢违。”帝曰：“善。”或谗曾受安南赂者，帝以问曾，曾对曰：“安南以黄金器遗臣，臣不受，以属陶子奇矣。”帝曰：“此馈赆，受之可也。”寻赐白金、金币。中书以使安南三珠金虎符与之。仍乘传之任。

大德元年，除杭州路总管，户口复者五万二千四百户，请禁莫夜鞫囚及游街之刑，著为令。四年，丁内艰。先是，丁忧制未行，曾奏请终制如礼。七年，除潭州路总管，辞不赴。服除，拜两浙都转运盐使。又明年，拜云南行省参知政事，赐三珠金虎符。寻召还，以母丧未葬，扶柩北归，至长芦，赐钞一百锭，使营葬。十年，召为中书参议，预内燕，赐只孙一袭。十一年，出为河南行省参知政事。寻迁湖广行省参知政事。四年，以疾罢，敕赐药物。

皇庆元年，仁宗以曾前朝旧臣，特授昭文馆大学士、资德大夫。累章乞致仕，不允，复起为集贤侍讲学士，国有大政，必命曾与诸老议之。延祐元年，奉诏代祀中岳，中道以病致仕。至治二年，卒，年八十一。

李克忠，字公瑾，滕州人。父显，倜傥善骑射，从族人李元至都，受知于诸王脱端，以管军千户领邹县尉，累迁河南等路管民权府。

克忠幼警敏，好读书。至元十二年，世祖遣哈撒儿海牙、奴剌丁使安南，以克忠佐之，授安南达鲁花赤府知事，诏有司依使缅事例，厚给资装。既至，克忠要以三事，一曰国主亲朝，二曰遣子入侍，三曰籍户口归朝廷，安南人不从。克忠以书谕其国主，又不报，乃还。时吐蕃梗命，云南行省创开新路于纳洪土老蛮，克忠等始得平行而返。十四年夏，至上都，召见大安阁，赐金符，擢奉训大夫、工部郎中，兼计议官。

十五年，偕礼部尚书柴椿、会同馆使哈剌脱因、工部员外郎董瑞、安南人黎克，复赍玺书谕日烜入朝。十六年，克忠等返。十一月，复遣克忠再往，以竟使事。十七年四月，偕其陪臣黎仲陀等，赍表奉贡物诣阙下，世祖大悦。用事大臣欲克忠往谒，克忠曰：“论功行赏，国有常典，吾岂奔走权门者耶！”竟不往。

久之，授奉议大夫、同知岳州路总管府事。初至，教郡人藏冰，已而大疫，以冰疗之，全活甚众。迁泰州尹。又选为海北广东道提刑按察副使，进阶中顺大夫。以亲老，乞养归。旋起为同知吉州路总管府事，延名儒以兴郡学，士论称之。大德五年，卒，年五十六。

子希颜，以父荫授进义校尉、南昌县主簿，江西行省参知政事郝天挺雅重之，辟行省掾。又从平章散术台讨宁都贼有功，迁承事郎、袁州路知事。终太常太乐署令。子稷。

稷，字孟豳。幼颖敏，八岁能记诵经史，从其父官袁州，师夏镇，又从官铅山师方回，镇与回俱名儒，稷兼得其传。泰定四年，登进士第，授淇州判官。调海陵县丞，入为翰林国史院编修官，擢御史台照磨。

至正初，出为江南行台监察御史，迁都事。又入为监察御史，劾奏阉宦高龙卜侵挠朝政，擅作威福，交通时相，请谒公行，为国基祸，乞加窜逐，以正邦刑。章上，流高龙卜于高丽。又言：“御史封事，须至御前开拆，以防壅蔽之患；言事官须优加擢用，以开谏诤之路；殿中侍御史、给事中、起居注须任端人直士，书百司奏请及帝所可否，月达省台，付史馆以备纂修之实。”承天护圣寺火，敕更作，稷上言：“水旱相仍，公私俱乏，不宜妄兴大役。”议遂寝。会朝廷方注意守令，因言：“下县尹多从吏部铨注，宜并归省选。茶、盐、铁课责备，长吏动受刑谴，何以临民？宜分委佐贰。投下达鲁花赤蠹政害民，宜为佐贰。”帝悉可其奏。

迁中书左司都事，又四迁为户部尚书。十一年，廷议以中原租税不实，将履亩起税，稷诣都堂，言曰：“今妖寇窃发，民庶流亡，此政一行，是驱民为盗也。”宰相韪之。寻参议中书省事，俄迁治书侍御史。十二年，从丞相脱脱征徐州，贼平，谒告归滕州。既而召为詹事丞，除侍御史，迁中书参知政事。皇太子受册，摄大礼使。除枢密副使。帝躬祀郊庙，摄太常少卿。寻为侍御史，又为中书参知政事，俄进资善大夫、御史中丞，寻特加荣禄大夫。

至正十九年，丁母忧。诏起复为陕西行省左丞、枢密副使，乞终制不起。服阕，命为大都路总管，兼大兴府尹。除副詹事。二十四年，出为陕西行台中丞，未行，改山东廉访使。得疾，上章致仕，还京师，卒，年六十一。赠推忠赞理正宪功臣、集贤大学士、荣禄大夫、柱国，追封齐国公，谥文穆。

稷为人孝友恭俭，处家严而有则。与人交，一以诚恪，尤笃于乡党朋友之谊，中丞任择善、陈思谦既没，皆抚其遗孤。出入台省者二十年，为时名卿云。

史臣曰：张庭珍诸人，皆奉使安南有名迹者。中统元年，安南世子光昺上书，请三年一贡，从之。庭珍为安南达鲁花赤，在至元六年，又责其入贡，疑非事实。是时江南未平，陈氏倚宋为屏蔽，或有倔强之辞，然谓其露刃以胁使者，亦诬矣，盖私家传状所载者，不可以尽信也。




○冉处俦还北斗愿词

伏以垂象上元，照临下土，帝车运载，杓的指挥，罪福吉凶，咸归主宰。臣等顷因衔命，远涉道途，践历艰危，登临险阻。每持丹恳，潜祝元真，果蒙鉴之恩，克获安宁之贶。仰承灵泽，志切上酬，敢因某日之辰，虔备焚修之礼，炷香答愿，拜荷元恩。仰冀高真，采纳微款，祛灾荡厄，增禄延龄。来往坦夷，公私贞吉，路歧无滞，眷属咸安。常亲日月之光，克奉休明之主。不任。


鹰化为鸠

文山之鹰既化为鸠，羽毛、爪觜皆鸠矣。飞翔于林木之间，见群羽族之翪然集也，瞿然忘其身之为鸠也，虺然而鹰鸣焉，群鸟皆翕伏。久之，有乌翳薄而窥之，见其爪觜、羽毛皆鸠而非鹰也，则出而噪之。鸠仓皇无所措，欲斗则爪与觜皆无用，乃竦身入于灌。乌呼其朋而逐之，大困。郁离子曰：“鹰，天下之鸷也，而化为鸠，则既失所恃矣，又鸣以取困，是以哲士安受命而大含忍也。”


○信州南岩草衣禅师宴坐记

信州南岩，有清净宴坐之地，而禅师在焉。师所由来，莫得而详。初州人析薪者遇之於中野，其形块然，与草木俱。咨於州长，乃延就兹地，三十年矣。州人不知其所以然也，遂以草衣号焉。足不踏地，口不尝味，日无昼夜，时无寒暑，寂然之境，一绳床而已。万有嚣然，此心不动其内，则以三世五蕴，皆从妄作。然後以无有法谛，观十二因缘；於正智中，得真常真我。方寸之地，湛然虚无。身及智慧，二俱清净。微言软语，有时而闻。涉其境之远近，随其根之上下，如雨润万物，风行空中。履其门阈，皆获趣入，若非斡元机於无际，穷实相之源底，则四时攻於外，百疾生於内矣。古所谓遗物离人而立於独者，禅师得之。呜呼！世人感物以游心，心迁於物，则利害生焉，吉凶形焉。牵挛羁锁，荡而不复，至人则返静於动，复性於情，夭寿仁鄙之殊，由此作也。斯盖出谛之一说耳，於禅师之道，其犹ㄗ稗耶！建中二年，予以使役，道於上饶。时左司郎崔公出为郡佐，探禅师之味也熟，为予详言之。拂拭缨尘，携手接足，洗我以善，得於仪形。且以为《楞严》之妙旨，《毗耶》之密用，皆在是矣，又焉知此地之宴坐，不为他方之说法乎？粗书闻见，以志於石。


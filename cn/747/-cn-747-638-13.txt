○唐故特进左领军卫上将军兼御史大夫平原郡王赠司空柏公神道碑

柏氏系自有周，叔虞封晋，其支子有受邑於伯为采地者，因以为姓。後世生宗，宗以直显，景公、厉公之时，三郄恶宗，共谮杀之。其客毕阳，以其子州黎奔楚，於是改伯为柏。及汉有鸿者，由议郎为魏郡守，子孙家焉，故为魏郡也。有季纂者，入唐为工部尚书，生敬仁为蕲州长史，生謇为河南永宁令，赠大理寺少卿，生造为怀之获嘉令，即公之父也。

公讳良器，字公亮。生十二年，安禄山陷东郡，获嘉守县印不去，为贼将所害。公既免丧，怀平贼志，乃学击剑，依父友王奂。奂尝曰：“汝额文似李临淮，面黑子似颜平原，其必立。”临淮即太尉光弼也。年十七，得汝州龙兴尉。王奂从事太尉府，荐之太尉，召与言，遂授以兵，使平安越之盗。累授左武卫中郎将，以所将兵隶於浙西。广德岁中，盗陷江东十州，公帅所将兵来婺州，功多进左武卫将军。平方清於洞中，赐钱五百万，破张三霸海上，改左金吾卫将军，为都知兵马使。大历初，潘狞虎据小伤，胡参据蒸里，江东大扰，公将卒三千人、骑五百人与战，皆破之，斩首三千级，执俘一千人。诏加检校光禄大夫兼苏州别驾，又加左羽林大将军试殿中监察御史。李栖筠问公年，对曰二十有四，战阵几何，曰六十有二。李公叹曰：“相识甚近，得公甚深，勉哉！”公泣涕谢曰：“遭时丧乱，父死家破，誓弃性命，以除寇雠，私志未立，岂敢望为明公之所知哉！”

建中初尝至京师，宰相杨炎召之语，公因言两河有事，职税所办者，惟在江东，李道昌无政，宜速得人以代之。炎许诺，其冬遂并宣越与浙西以为一，而以晋州剌史韩代道昌焉。及德宗如梁州，李希烈陷汴州，逐李勉，遂僭帝号，寇陈州，围宋宁陵，使公将卒万人救陈并宁陵。是时刘元佐败於白塔，收其卒保宋州，使将王彦昭守宁陵。希烈拥水灌其南，筑甬道亲临其北，令军中曰：“明日日中陷城。”公闻之，厉所将兵，成阵以进，恐城陷不及，使弩手善游者五百人，沿汴渠夜进，去城数里，没於水中，遂得入。及旦，贼驱勇卒登城，城中伏弩悉发，皆贯人毙。其後希烈始知救兵得入，杀守将，因罢去。将昌集城中人哭曰：“向非浙西救至，则此城已屠矣。”遂拔襄邑，收漳口，宋州由是获全。李希烈遂失汴州，奔於蔡。诏封平原郡王，食邑三千户，特进兼御史中丞。

贞元二年淮西平，诏曰：“休勋茂伐，书於竹帛，戎籍乃为裨将副，非所以褒功宠德也，其以为左神策军将军知军事兼官如故。”五年诏与太尉晟、侍中等三十六人图形於凌烟阁，上亲御，即其形而赞之。八年迁大将军，士卒之在市贩者，悉挥斥去，募勇者代之，故为所监者不悦。明年，公之故人有犯禁宿於望仙门者，卫使奏言，遂转右领军卫大将军，所监者乃用其衙将魏循代为将军，自是军中之政，不复在於将军矣。十五年兼英武将军使，十八年迁左领军兼御史大夫。十九年闰十月，以疾卒，年六十一。天子为之废朝，赠陕州大都督。明年，葬於万年毕原。

夫人康氏先殁，後始附葬。有子曰元封，为蔡州剌史；曰耆，为谏议大夫；曰元凤，为澄城主簿；曰夔，为襄州参军。三女皆幼。以元封及耆累赠为司空，夫人追封魏国太夫人。初公与王栖曜、李长荣皆事韩晋公，栖曜至坊，长荣至河阳泽潞，皆拥节有土。公自少则戮力破贼，及壮解宁陵、猗杖之围，希烈之所以兵不及於宋，而江东以全者，实公之所为也。功最高，位独以不副，克生良子，能大厥家。太和元年，翱自庐以谏议大夫徵，路出於蔡，元封泣拜，且曰：“先公之碑未树，教後嗣其果有辞俟也，公不可听。”乃铭曰：

公生十二，未壮家毁。誓殄父仇，不怯勇死。释官就军，焯有其勋。擒凶盗平，威明显闻。人谁不贵，孰胜其位。由卑至巨，莫匪躬致。宣疏土疆，报未功当。是生後人，绍庆不忘。


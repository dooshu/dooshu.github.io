○送刘秀才登科後侍从赴东京觐省序

每岁仪曹献贤能之书於王，然後列於禄仕，宣其绩用耳。小司徒以楚金馀刃，受诏兼领，彭城刘禹锡实首是科。始予见其，已习诗书，佩Δ<韦>，恭敬详雅，异乎其伦。及今见夫君子之文，所以观化成，立宪度。末学者为之，则角逐舛驰，多方而前，子独居易以逊业，立诚以待问，秉是兼悫，退然若虚。况侍御兄以文章行实，著休问於仁义，义方善庆，君子多之。春服既成，五彩其色，去奉严训，归承慈欢，与侍御游久者，贺而祝之曰：“太邱之德，万石之训。”亦将奉膳羞於公府，敬杖履於上庠。公卿无惭，龟组交映，不待异日而前知矣。鄙夫既识其幼，乃序夫群言耳。


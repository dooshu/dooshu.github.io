古砚篇

江城井底收铁片土花瑟瑟龙文纒排沙刮垢重摩挱何代沉沦古石砚圭棱折尽半刓残平处精莹照人面光寒质重不时宜市儿皮相畴称善永兴绍兴篆模糊龙图二字差隐见古来着书经几人还逃刼火经百战当年珍重等天球今日尘封压书卷於乎古道今独难隋珠燕石谁能辨端州旧贡官禁严老阬尺寸人争羡乱来万事无留余江根石窟搜罗徧眉子金星歙转无马肝鸜眼端飜贱谁知古物存典刑閲尽人间陵谷变请君拂拭作鸿宝明堂禁苑犹堪荐於乎纵使不用沉埋且阬堑毋使健儿横取磨刀剑


●南疆绎史勘本卷十三

古高阳氏补纂

目录

列传七

黄得功高杰刘泽清

右镇将列传第七。

◎温氏「原本」于四镇最略，仅节「绥寇纪略」数语合论之。夫靖南之神勇多劳、戆忠殉主，兴平之投诚服善、赍志亡身，虽其始末踪迹有殊，要之尽于国事，均足千古者也。史督辅于四镇中，实惟兴平有厚望焉；故于其受害后而叹为『中原之不复可图』。尚兴平而抑东平，是崇褒裁贬之道，亦历世至公之道。至于广昌固不足论与补三传；三传为通篇补纂之文，而四镇则列名「绎史」者，又未可类入「摭遗」也。芟其文，仍其编次，读者当亮我阑入之咎！

列传七

黄得功、高杰、刘泽清

·黄得功

黄得功字浒山，开原卫人；其先自合肥徙。早孤，与母徐居。少负奇气，胆略过人。年十二，母酿酒熟，窃饮至尽；母责之，笑曰：『偿易耳』。时辽事方急，得功持刀杂行伍间，出斩首二级；中赏率得白金五十两。归奉母曰：『儿以之偿酒也』。既而执鞭役属人，年壮出关投经略为健卒，遂隶辽阳籍。忠勇、善骑射，帅拔之帐前亲军。积功至游击，入援山东，擢参将。旋充总兵官，加太子太师。每临阵，饮酒数斗。酒酣，气益厉；深入敌营，不顾生死利害。战喜持铁鞭，鞭血渍手腕，以水需之久不脱。军中呼为「黄闯子」。

祟祯十五年，流贼陷庐、凤，诏镇定远。时献忠潜匿英、霍，旁掠潜山、太湖间。得功以骑五千蹑之，遇于石牌；献贼惧，不敢战。得功追及距丈许，欲生致之，反为逸去；乃收其所掳男女万余人，令各回乡土，以甲仗辎重归于朝。明年，移镇庐州，讨平叛将刘迁。十七年，封靖南伯。

南都立，进封侯。旋命与高杰、刘良佐、刘泽清为四镇。初，督辅史可法虑杰跋扈，请置得功于仪征，阴相牵制。杰素忌得功，适登莱总兵黄蜚将之任，与得功同姓称兄弟，道由维扬，乞兵为护，得功率轻骑三百出高邮以迎。三叉河守备胡茂桢遽报杰；杰疑其图己，乃伏精卒中道邀击之。得功至土桥，方作食，伏者猝起，亟举鞭上马。飞矢雨集，所乘马值千金，中矢踣；腾上他骑驰去。杰之遣伏也，戒必生获得功。有骁健十七骑舞槊直前，得功大呼反斗，挟其槊抶之，人马披靡。复发腰间七矢，殪七人。矢尽，挥长刀更杀数人，跳入颓垣中，哮声如雷。追者不敢逼，乃及于大军以免。方斗时，杰潜师袭仪征，夜至。守将邱钺、马岱侦知，设守于城外，棋置炬火为疑兵；杰不敢进。岱等开门出击，杀伤相当。得功还，怒甚；而所俱行之骑三百人尽殁，遂诉于朝，誓与杰决一死战。可法命监军万元吉解之，不可。会得功有母丧，可法来吊，立而语之曰：『土桥之衅，无智愚知杰不义。今将军以国事、亲事蠲盛怒，是归曲于彼，而将军收大名于天下也』。得功色稍和，终以所杀亡多为恨。可法即令监纪应廷吉、陆逊之语杰曰：『靖南首肯矣，君何爱数百骑而害大事乎』！杰如命偿其马。马羸病不堪，可法自出三千金代之偿；复属杰以千金为黄母赗。得功不得已，听之。

明年，杰感可法义，如议规取中原，提兵抵关雒，进据虎牢；诏得功、良佐屯守颍、亳、邳、徐间为后应。杰死，得功还仪征，奋袂起曰：『固当以此州还我』！引众至境，将袭之。可法亟命中军马应魁、同知曲从直往解；得功曰：『吾为大将勋最多，僻处濒江小邑。杰有何功？食数城。姑念其不终，割三县足矣；余非高有也』！可法曰：『吾岂不知将军功，又非爱杰而故右之。徒以彼士马多，令不一；今日骤夺，明日必乱，乱且曰：「将军首难也」』。得功悔，因挥其众少却。会朝廷亦遣中官卢九德来谕止，遂罢去；得功乃复移镇庐州。

四月，宁南侯左良玉举兵称清君侧恶；至九江死，军中立其子梦庚。诏得功堵剿，驻师荻港；寻破梦庚于坂子矶，命移家太平镇之。论功，进封靖国公，世袭；加左柱国。

时大清兵已渡江，福王奔，分兵来袭。得功方收兵屯芜湖，福王蓦然入其营；得功大骇失色，泣曰：『陛下死守京城，臣等犹可尽力。奈何听奸人言，仓卒至此。且臣方对敌，安能扈驾』！王亦泣曰：『非卿，则谁可仗者』？得功泣曰：『无已，顾效死』！先，得功战荻港时伤臂几堕；衣葛衣，以帛络臂，佩刀坐小舟，督麾下八总兵结束迎敌。而刘良佐已归命，大呼岸上招之降；得功怒吼曰：『汝其降乎』！忽叛将张天禄从良佐后抽矢射中喉，偏左。得功知不可为，掷刀拾所拔箭自刺其吭而死。其妻闻之，亦自经。

得功麤猛，不识文义。福王新立，诏旨多出群小；得功受诏，每对使谩骂，或裂而掷之地。然忠义天成，有以国事相规者，辄俛首引咎改。不旋踵伪太子狱起，抗疏屡争；言『东宫未必假冒。先帝子即上子，岂有了无证明而敢于自投者』？又言：『臣恐在廷诸臣谄徇者多、抗颜者少，即明白识认，亦不敢抗词取祸矣』！时太子真伪莫决，而其忠愤不阿如此。军行，纪律严，无敢犯。所至人感其德，庐州、桐城、定远皆为立生祠。葬仪征方山母墓侧。

魔下总兵有翁之琪者，于得功自尽时，投江死。中军田雄，遂挟福王以降。

「勘本」曰：靖南戆而忠，其神勇，当时几诧为无敌。年少，尝执鞭从群商出山东。响马突发，群商遁；靖南手捉两驴蹄，独御之。由是，远近闻其名。办贼时，革里眼、左金王、老回回等俱畏避。靖南有前锋副将林报国，勇敢当先，所向有功。革贼设伏截杀之，提其首登山诱骂，左右无敢前；靖南恨切齿，匹马直取贼。贼有二用挠勾，勾之几中，亟奔回。二贼追将近，靖南翻身射，连殪二贼。贼兵来夺，乃掣铁鞭击之却；竟割贼首归以祭林，群贼丧气去。兴平之为扬州也，史阁部从靖南饮帐下，将佐以次坐；盘列生彘肩，浮巨觥。有邱总兵弟，官守备，辞不能；靖南怒，呼杖。总兵目公，公大笑。靖南问故曰：『生笑守备腿不及棒粗也』。一笑解。俄报高兵至，离十里；笑饮不动。报五里、又报三里，饮如故。及报已抵城，乃从容上马，一卒授弓左手执，一卒授鎗挂肘后，一卒授鞭跨左腿下，一卒授锏挟右腿上；背后五骑，骑负一箭筩，筩箭百。传炮以出，抽箭乱射，疾如雨。箭尽掷弓，以鎗贯二骑；折，又击死二骑。乃掷鎗，以鞭、以锏两挥之，肉雨阵飞。众已唱凯，旋复入坐，豪饮如初。呜呼！靖南始随大帅立功名，及专镇封侯不一年而南北转移；徒以忠义自激，无所致其力；主奔将溃，与国俱亡，故至今人有余哀也。彼恃势横恣，末复倒戈相向者，岂可以之同日语。江干庙貌与武穆埒，谅哉！「金陵剩事」云：『靖南既尽节，忽有人奔真武庙跳舞，大呼曰：「我黄某，承上帝命代岳为四将。今岳已升」。遂入右廊提岳像出，登其位作握鞭状，良久始苏。土人念之，更塑之』。

高杰

高杰字英吾，米脂人；与李自成同起事。初寇陇州，参将贺人龙来救，自成令杰遗书约其反，不报；使者回，先见杰。城围两月不下，自成心疑之，遣别将代其归，令守营。自成前妻韩，故倡也，与县役通；杀之，乃亡命。后妻邢，趫武多智，掌军资；每日支粮仗，杰辄过邢氏营，分合符验。邢伟其貌，与之通；惧诛，遂偕以归降。即隶人龙麾下，令破贼立效为信。杰尝语人曰：『邢有将略，吾得以自助，非贪其色也』。破献贼于盐井，授游击。从孙传庭冢头之战，擢副总兵；朝廷以杰为自成所切齿，故命专意办贼，充总兵官。郏县溃，潼关不支；杰时有众四十万，渡河南下，肆志大掠。邳、泗之间惊呼高兵至，居者丧失魂魄。

福王立，督辅史可法忧之；议设四镇，俾画疆以守，勿妄有越。进封兴平伯，领扬州，驻城外。杰固欲入城，官民畏弗纳，登陴死守。进士郑元勋自恃才望，锐然出为游说；杰喜，置酒款之，具陈无他意。元勋归语于众曰：『高帅奉敕来，言入城当镇静父老以无动。苟如是，南京且听之入，况扬州乎』！众哗曰：『元勋反矣，卖吾城以市德』。捽其首，脔割之立尽。杰攻城益急；逾月剽敓厢村妇女，屠脍日以百数。会可法渡江誓师，杰见暴骨载道，虑非法；趣其下宵坎而埋之，攻稍懈。可法至，诸将櫜键来迎，视杰加恭。既庭谒，可法故示以坦易，偏裨而下无不召见，加慰劳。杰以元勋死非命，请究首恶，纳其兵；可法弗许。因谋止以要之，屏其左右，易已所亲者，杖刀侍侧；可法谈笑不为动，徐草奏与以瓜洲城，众乃慑服。寻命驻徐州，给事中卫胤文过之，请留为监军。以擒斩土贼程继孔功，加太子太傅，荫一子。

初，杰伏兵土桥，要击黄得功，得功几不免；两镇遂相雠怨。当时兴平军最强，争扬州时，可法颇受窘。邢氏言史公出至诚，背之不祥，调护良厚，屡劝杰倾心以事。至是，杰感悟，遂与可法议恢复。可法锐志中原，亦念非杰不足以任。因调得功、泽清分屯颍、亳、邳、宿间，以李本深、王之纲、李成栋、胡茂桢为大将与之俱。杰曰：『身既许公，而将吏妻子暴露野次，非所以安内顾也；敢终以扬州请』！士民复震动。可法乃自迁东偏，虚己府为之舍；邢氏亦约其兵听节制，军民相安。九月十日，杰誓师，大风折纛，炮自裂；识者为之危。十月十四日，杰提兵直趋归、开，且■〈耳敢〉宛、洛、荆、襄为根本。具疏言：『今日大势，守江北以保江南，人能言之。然从曹、单渡，则黄河无险；自颍、归入，则凤、泗可虑：犹曰有长江天堑在耳。若何而据上游、若何而防海道，岂止瓜、仪、浦、采为江南门户已邪！伏乞通盘筹算，定议速行；中兴大业，庶几可观』！语极激切。又云：『得功与臣犹介介前事，臣知报君雪耻而已，安肯与同列较短长哉』！然得功固不欲为后劲，而泽清尤狡横；可法不得已，更调良佐赴徐为声援。

明年正月，杰抵归德。总兵许定国方驻睢州，年已七十矣；尝毁家养士，负其功不得封，上疏诋杰为贼，杰怨之。定国不自安，求可法为计；可法曰：『许总兵何地不可居，而必睢州乎』！时有言其送子渡河者。杰至不出，巡抚越其杰、巡按御史陈潜夫偕往趣之，始郊迎。其杰讽杰勿入城，杰心轻之，遽入。诘朝，召定国数之曰：『若岂不知我之将杀汝而顾不去，何也』？定国顿首谢曰：『固知公之怒，然不知所罪』。杰言：『累疏名我为贼，乌得无罪』？曰：『此定国之所以不可去也。定国目不知书，仓皇中假手记室，误入公名，初不知疏中为何语。以此见杀，不亦冤乎』？杰索记室名；曰：『彼知公怒，先期遁。彼去而定国不去，以明向名公者之非定国意也』。杰麤疏，见其屈服且怜之，以为信。比有千户某遮马投牒云：『许将不利于公』！杰故示勿贰，马前笞六十，付定国置之法；更刑牲约为兄弟。十三日夜，定国开宴极声伎之盛。杰既酣，为之刻行期，固促之去，并微及送子事。定国愤，伏甲杰所，传炮大呼，其杰等遁走；亲将俱沾醉，杰酣卧帐中，仓卒夺刀斗，力竭就执。拥至定国前，定国蹀血南向坐，曰：『三日来受汝挫辱已尽，今定何如』？杰大笑曰：『吾乃为竖子所算。呼酒来，当痛饮死』！明日日中，城不启；李本深、王之纲等攻南门入，老弱无孑遗。而定国已渡河，投大清以降。先是，杰以定国将去睢，尽发所部戍开封，所留仅亲健三百人；竟尽死。

可法至徐州，初勿信。既而审之确，乃哭之恸，知中原之不复可图矣。赠太子太保，子元爵袭职。

「勘本」曰：兴平扰攘起家，性淫毒；扬之人闻其死，酹酒相贺。然其末也，能感史阁部之化，改行效忠，锐意进取；故时复有惜之者矣。军至睢州，营于城外二十里，悬王命旗于城之闉，非令不得入；所从者，左右骁健三百人。定国诈为恭顺，曲意下之；私饰美姝以进。兴平屏弗御，笑曰：『军行无事女子，弟蓄之，俟功成以娱我老』！十三日夜，定国烧镫张乐，令其弟饮诸将于别所，妇女宾客相杂坐。酒半，许弟举止失度；坐者觉，密告兴平。兴平推之以手，曰：『去夫！何敢』！于是，三百人尽醉。兴平所居，睢人甲第也，重垣复室；定国置伏，故人不知。既息，榻畔仅二、三治文书者与传事小儿而已。漏将残，屋瓦历然作声；惊视，则壮士数十辈踰垣入。兴平有备身铁杖，亟索之，已亡去；犹夺他人刀鎗斗。诸将皆受定国算，以二伎偶一人寝，且尽醉；闻炮欲起，为二伎所嬲无脱者。惟一人伏床下，床陷幸免；他日告人如此。吁！酒色之误人，况军行乎！当其驻徐州日，尝启约我朝大帅会兵灭贼；报云：『同灭闯贼，其事不合与予言。弃暗投明，宜早自择』！我将唐起龙父唐虞时与兴平有旧，亦致书招之，有「大王、小侯，世世茅士」之语；而竟不为动。其贤于东平也远矣。「东华录」载：是年正月，奏报睢州总兵许定国遣子投诚；并言高杰以兵五千围睢城，请师驰救。又于二月，定国疏报高杰已用计擒斩，请发大军以靖残寇。呜呼！当日送子渡河，已南北偏闻；而兴平顾一以坦率遇之邪！定国子名尔安，封一等子。兴平之能一志尽诚，卒收此令名者，亦阁部有以化之耳。吾更奇邢氏者之出身若彼，而独知以大义劝。甚矣！人之不可概论也，有是夫？

刘泽清

刘泽清字鹤洲，曹县人。以将材，授辽东卫守备。积功至总兵官，加左都督，进太子太师；久镇山东。尝率五千人渡河救汴，壁垒未成，贼来争，相持三日，互有杀伤，即命拔营去；惶扰奔迸，士卒争舟，多溺死。将略无所长，惟货利声色之是好；赂贻权贵，招纳宾客。部兵所至，焚掠一空。给事中韩如愈劾之，泽清亟赂以重币，如愈拒弗纳，且加诮让；后奉使督饷江、浙还，过东昌，泽清遣人劫杀之，无敢上闻者。如愈立朝严正，被劫时身中数创，挺挺不挠，惟言幼子不应杀；劫者曰：『无与小儿事』。舍之去。

京师陷，泽清走南都。福王以为四镇之一，封东平伯，驻庐州；与马士英相表里。时武臣各占分地，赋入不上供，恣其所用；封疆兵事，置不问。泽清颇涉文艺，与闻国是，所言多狂悖。王初立，即援靖康故事，请以今岁五月改元、请宥故辅周延儒、请禁巡按不得访拏追贼、请严缉故督侯恂及其子方夏。都御史刘宗周尝劾诸镇跋扈状，泽清两疏痛诋之。初言宗周劝往凤阳，为谋不忠、料事不智；抗疏称「孤臣」，无礼；阴挠恢复，不义；欲诛臣等，激变士心，召生灵之祸，不仁。疏未下，复草一疏，并署得功、杰、良佐名上之；言『诸人往以梃击、红丸谋害皇祖母、皇考，今岁迎立时又方戴疏藩、诋诬圣德。非臣等与马士英、朱国弼歃血订盟，书约可法翊戴，则天位久属他人。宗周谋危圣躬，已见于「驻凤阳」一疏。凤阳无城郭，止有高墙。陛下新承大统，欲安置于烽火凶危之地；此必非宗周一人逆谋，乃姜曰广、吴甡合谋也。曰广心雄胆大、行诡言坚，不快陛下之得位；故密通死党宗周，先翦除内外翊戴诸忠，然后迫劫乘舆迁居耳。乞逮曰广、甡、宗周三奸付法司，明正其谋危君父大罪。如甡等入都，臣等即刻渡江赴阙，面讦其奸，正「春秋」讨贼之义』。疏入，举朝大骇。先是，泽清录稿示杰，杰曰：『我辈武人，乃预朝事邪』！得功亦驰奏明不预闻，士英尼之不上。督辅史可法不平，遣使遍诘诸镇，咸云不知；可法遽以入告。泽清闻之，即言疏实己出而良佐知状。可法驳议公疏不知是居何心？又曰：『陛下若诛宗周，臣愿即刻卸职。惟皇上赐剑』！朝廷不得已，温诏解之。是冬，进爵为侯。

明年，可法谋恢复，杰兵趋河南，议调诸镇防河。而泽清狡横难任，比杰死，复与二镇谋分其众；朝议弗许。遂于其间大治淮邸，极宫室之盛，且以钟鼓、美人充之。三月，左兵起；即托名勤王，大掠而东。四月，扬州告急，诏泽清等往援；泽清已与良佐潜谋输款矣，良佐寻以所部至上新河降。

良佐字明宇，故淮督朱大典部将也。从护祖陵，御革、左二寇及收永城功，积官至总兵。福王封为广昌伯，镇寿州；泽清倚之若唇齿。诬劾宗周时，良佐亦附和出疏，言『宗周力持三案为门户主盟；倡议亲征，图晁错之自为居守、司马懿之闭城拒君。陛下既不为诸奸所容，莫若顺成其志，暂幸凤阳』！嗟乎！当时士英预结诸镇以胁制大臣，而诸镇又各居拥戴功互分党援，专一排挤异己，干预朝政；奏牍纷陈，纪纲尽裂。及南都覆，泽清与良佐即解甲归命，且同称愿执弘光以自效。性惟反复，至顺治五年戊子，勾连曹县叛首李名让、李化鲸、张学允等作乱；是冬十月，伏诛。良佐受职本朝，例不列传。削其名，而略附其事，亦以见二刘之有同志焉。

「勘本」曰：维时大厦将倾，仅仅督辅以一木搘之；栋折榱崩，势必然也。诸镇虽合志尽诚，犹且有覆厌之惧；况各殊城府而复观望怀私哉！吾论东平之为人，其一无所取者也。当怀宗朝，妄报大捷，诡称坠马，屡邀宠赉。既于枕戈喋血之际，费千金构一水阁，招诸生争献诗歌颂功德，亦祗自诩其能文事、能咏吟而已，而遂置疆理大计于不问邪！初诣淮安，守将邱磊劫其辎重；恐贻侪辈羞，匿不闻。旋中以他罪，顾又置酒就系所为驩，卒又致之以成其死。向特以计厚兴平；兴平受害，则曰：『我维孺子不足立，固当分其众部之』。士英不可，曰：『彼所部亦恶肯轻属人，徒多乱耳。亟假诸将以号，待其子元爵长而还之』。然东平此中不无怏怏也。平居蓄两猿，以名呼之立至。一日宴其故人子，酌酒金瓯中。瓯可容三升许，呼猿捧之跪送客。客以猿状狰狞，逡巡不敢受。东平笑曰：『若怖乎』？命取囚来，扑阶下，剜其心肝与脑和酒置瓯中，付猿捧之前，饮嚼立尽，颜色自若。其谲诈凶顽类此，又恶可与论天下大计哉！

史例，武臣率书诸传之末。温氏于「封疆」下，即以四镇列之；良以尔时镇将得与闻朝政。况若靖南者，实与督辅史忠正相终始与有关系耳。故三传之补，仍其旧次。








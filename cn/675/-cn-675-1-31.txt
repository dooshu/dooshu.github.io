卷三十一 诗累门

隋炀帝善属文，不欲人出其右。薛道衡由是得罪，后因事诛之，曰：“更能作‘空梁燕落泥’否？”尝为《燕歌行》，文士皆和之，著作郎王胄独不和焉，每衔之。终坐此见害，而诵其警句曰：“‘庭草无人随意绿’，复能作此耶？”《小说旧闻》

刘禹锡自屯田员外郎左迁鼎州司马。凡十年，始召还。方春赠看花者云：“紫陌红尘拂面来，无人不道看花回。玄都观里桃千树，尽是刘郎去后栽。”不日传于都下。好事白执政，诬其怨愤。他日，见时宰，与坐，慰劳久之。既而曰：“近日新诗，未免为累。”不数月，迁连州刺史。其自叙云：“贞元二十一年春，余为屯田员外郎，时玄都观未有花。是岁牧州，至荆南，又贬鼎州司马。居外十年，召至京师。人言有道士手植仙桃，满观盛开，遂有前篇，以识一时之事。既出牧十四年，始为主客郎中，重游是观，再书二十八字以俟后游，时大和二年三月也。”“百亩庭中半是苔，桃花净尽菜花开。种桃道士归何处，前度刘郎去又来！”《古今诗话》

唐左司郎中乔知之有婢名窈娘，艺绝当时。武延嗣闻之，欲一见，既见，即留之，无复还。知之痛愤，因为诗，赂阍者以达窈娘，窈娘系于裙带，赴井而死。延嗣见诗，使酷吏诬知之，破其家。诗曰：“石家金谷重新声，明珠百颗买娉婷。昔日可怜君自许，此时歌舞得人憎。”窈娘答曰：“公家闺阁不曾关，好将歌舞借人看。富贵英雄非分理，骄奢势力横相干。别公此去终不忍，徒劳掩袂伤红粉。百年离恨在高楼，一代红颜为君尽。”载初元年三月也。四月，下狱死。同前

宣宗好文，尝赋诗有金步摇，未能对，令温岐卿即廷筠也续之，岐卿以玉跳脱应之。宣宗令以甲科处之，为令狐绹所沮，除方城尉。绹曾问其事于岐，岐曰：“出《南华真经》，非僻书也，冀相公燮理之暇，时宜览古。”绹怒甚。后岐有诗曰“悔读《南华》第二篇”之句，盖为是也。《南部新书》

《北梦琐言》载廷筠事甚详，此独载玉跳脱事。又《琐言》以“跳”为“条”，与此不同。《南华真经》无玉跳脱事，不知当时何所据也。

刘希夷诗曰：“年年岁岁花相似，岁岁年年人不同。”其舅宋之问苦爱此两句，知其未传之人，恳乞，许而不与，之问怒，以土袋压杀之。宋不得其死，亦其报也。并同前

薛令之，闽之长溪人，尝为右庶子。时开元东宫官僚清冷，令之作诗题于壁曰：“朝日上团团，照见先生盘。盘中何所有，苜蓿长阑干。饭涩匙难绾，羹稀箸易宽。无以谋朝夕，何由保岁寒！”明皇行东宫见之，题于其傍曰：“啄木觜距长，凤凰毛羽短。若嫌松桂寒，任逐桑榆暖。”遂谢病归。《古今诗话》

南唐徐融《夜宿金山诗》云：“维舟分蚁照，江市聚蛙声。”烈祖性严忌，宋齐丘谮之，以竹笼沉于京口。

开元间，禁中初重木芍药，植于兴庆池东沉香亭。会花盛开，明皇乘照夜驹，妃子步辇从之。诏选梨园弟子中尤者得乐十六色。李龟年以歌擅一时之名，手檀捧板，押众乐前，将歌，明皇曰：“赏名花，对妃子，焉用旧词？”遽命李龟年持金花笺赐李白，立进《清平调词》三章。白承诏，尚苦宿醒，遂赋词，其一曰：“云想衣裳花想容，清风拂槛露华秾。若非群玉山头见，定向瑶台月下逢。”其二曰：“一枝红艳露凝香，云雨巫山枉断肠。借问汉宫谁第一，可怜飞燕倚新妆。”其三曰：“名花倾国两相欢，常得君王带笑看。解释春风无限恨，沉香亭北倚栏干。”龟年遂以调进，令梨园弟子歌之。太真妃持七宝杯，酌西梁州葡萄酒，笑领歌意。明皇因调玉笛倚曲，迟其声以媚太真妃。自是，顾白尤异于诸学士。然高力士终以脱靴为耻。异日，太真妃重吟前词，力士曰：“始谓太真妃怨白入骨髓，翻拳拳如是耶？”太真妃因惊曰：“何翰林学士能辱人如此？”力士曰：“以妃子比飞燕，贱之甚矣。”太真妃颇深然之。明皇欲三命白官，卒为宫中所沮而止。

孟浩然游京师，张九龄、王维雅称道之。维因邀入内省，俄而明皇至，浩然匿床下，维以实对。帝喜曰：“闻其名久矣，而未之见也，何惧而匿！”诏出，问所为诗。浩然自诵云：“不才明主弃。”明皇曰：“卿自不求仕，非朕弃卿也，奈何诬我！”因放还。并同前

孟浩然曾谒华山李相不遇，因留一绝而去曰：“老夫三日门前立，朱箔银屏昼不开。诗卷却抛书袋内，譬如闲看华山来！”一日，明皇召李对，说及浩然事，对曰：“见在臣私第。”急召，俾口进佳句，孟诵：“北阙休上书，南山归旧庐。不才明主弃，多病故人疏。”明皇不悦曰：“未尝见浩然进书朝廷退黜，何不云‘气蒸云梦泽，波动岳阳城’？”由此不遇。与前所言及《摭言》稍异。又《北梦琐言》载玄宗谓浩然何不道“气蒸云梦泽，波动岳阳城”，由是不遇，终于布衣。

襄阳诗人孟浩然，开元中颇为王右丞所知。有“微云淡河汉，疏雨滴梧桐”之句，右丞击节赏之。维侍金銮殿，一日召之，商较古今风雅。忽遇明皇幸维所。浩然错愕伏床下，维不敢隐，奏闻。明皇欣然曰：“素闻其人。”因得召见。“卿将何诗来否？”浩然曰：“偶不将来。”奉诏念诗，曰：“北阙休上书，南山归旧闾。不才明主弃，多病故人疏。”明皇怃然曰：“朕未曾弃人，自是卿不求进，奈何有此作？”因命归终南山。[《摭言》]

唐宣宗索赵嘏诗，其卷首有《题秦》诗云：“徒知六国随斤斧，莫有群儒定是非。”宣宗不悦。《北梦琐言》

正讹门

宋谢脁诗云“芳洲采杜若”。贞观中，医局求杜若，度支郎乃下坊州令贡。州司判报云：“本州不出杜若，应由谢脁诗误也。”太宗闻之大笑，判司改雍州司法，度支郎免官。《小说旧闻》

张安道云：“江邻几言‘孟郊死葬北邙山’非退之诗也。‘贺家湖上天花寺，一一僧窗向水开。不用闭门防俗客，爱闲能有几人来。’此吴文靖诗也。”《诗史》

《滟滪歌》，《水经》云：白帝山城门西，江有孤石，冬出二十余丈，夏即没。去郡二十里，有瞿塘湍。言滟滪石与城郭门外石潜通。蜀人往烧火伏时，则滟滪边沸。王浚平吴，犹作预石，今讹曰滟滪。瞿塘湍水急，谚曰：“滟滪大如马，瞿塘不可下。”《古今诗话》

老杜有《社日》两篇，其一曰：“尚想东方朔，诙谐割肉归。”然而《汉书》所载事乃伏日。《王直方诗话》

山谷云：老杜：“长镵短镵白木柄，我生托此以为命。黄独无苗山雪盛，短衣数挽不掩胫。”往时儒者不解黄独义，改为黄精，学者承之。以余考之，盖黄独是也。《本草》诸魁注：黄独，肉白黄色，汉人蒸食之。江东谓之土芋。余求之江西，江西谓之土卵，蒸煮食之，类芋魁也。

老杜家讳闲，而诗中有云“翩翩戏蝶闲过幔”，或云恐传者谬。又有《宴王使君宅》诗云：“泛爱怜霜鬓，留欢卜夜闲。”余以为当以闲为正，临文恐自不以为避也。

老杜《送贾阁老出守汝州》云“云山紫逻深”。世之注云：逻，塞也，取巡逻之义。而余观《九域图》，乃云汝州有紫逻山。

京师人呼大夫为大斧，呼承制为承池，盖语讹也。有人戏为句云：“大夫何尝斧，承制岂当池。”或云不当池。

旧以王维有诗名，而好取人章句，如“行到水穷处，坐看云起时”，乃《英华集》诗也。“漠漠水田飞白鹭，阴阴夏木啭黄鹂”，乃李嘉祐诗也。余以为有摩诘之才则不可，然是剽窃之雄耳。

刘贡父作《诗话》称：“杜甫云‘功曹非复汉萧何’。按光武谓邓禹何以不掾功曹，谓曹参尝为功曹，云酂侯非也。”雍丘江子载云：“《高祖纪》：‘何为主吏。’孟康曰：‘主吏，功曹也。’贡父之言过矣。”

贡父又云：“白乐天诗云‘请钱不早朝’，请作平声，唐人语也。”江子载亦云：“颜师古注《汉书》，请或音才性反，或不音，唐或以请作平声，误矣。”

舒王集中有《落星寺》诗，其末云：“胜概惟诗可收拾，不才羞作等闲来。”落星寺在彭蠡湖中。刘咸临尝亲见寺僧言，幼时目睹闽中章传道作此诗，其前六句皆同，其末云：“胜概诗人尽收拾，可怜苏石不曾来。”苏石谓子美并曼卿也。后人爱其诗者改末句作舒王诗传之，遂使一篇之意不完，其体与舒王所作诗语不同也。并同前

《庄子》曰“野马也，尘埃也”，乃是两物，古人谓野马尘埃。吴融赋曰“动梁间之野马”，韩渥诗云“窗里日光飞野马”，恐不然。野马乃田野间游气，远望如群马，又如水浪。《佛书》谓如热时野马阳焰，即此物也。《古今诗话》

章圣朝试《天德清明赋》，有闽士破题云：“天道如何，仰之弥高读作歌。”会考试者亦闽人，遂中选。又荆南士人吟《雪诗》，用先字韵，其末句云“十二峰前旋旋添添作天”。

守郡谓之建麾，盖用颜延年“一麾乃出守”之句，不知其误也。延年谓一麾之麾如“武王右秉白旄以麾”之麾耳。延年赠始平诗云：“屡荐不入官，一麾乃出守。”谓山涛荐咸为吏部郎，三上而武帝不用，其后一挤遂出始平，故有此句。延年被摈，以此自托尔。后杜牧之为《登乐游原》诗云：“拟把一麾江海去，乐游原上望昭陵。”遂为故事。

今人不用厮字，唐人作斯音，五代时作入声。陶谷诗云“尖檐帽子卑凡厮”是也。乐天又云：“金屑琵琶槽，雪摆胡腾衫。”琵琶胡语与今人同。

少陵诗云“皂雕寒始急”，白公歌云“千呼万唤始出来”，皆以为语病，其实不然。事之终始则音上声，有所宿留则音去声，二公诗非语病也。

宋景文言，大孤山以孤独为字，有庙在江壖乃为妇人形。陈简夫留诗曰：“山称孤独字，庙塑女郎形。过客须知误，行人尚乞灵。”时称佳句。

羊愔，太山人。尝游阮郎亭，崖下有篆字诗刻石，世传汉阮肇所书，验之，乃李阳冰为绪云令时游此亭题耳。诗云：“阮客家何在，仙云洞口横。人间不到处，今日此中行。”

杜少陵诗云：“家家养乌鬼，顿顿食黄鱼。”说者谓夔峡间有鬼户，乃夷人也，不闻有乌鬼。盖蜀人临水居者皆养鸬鹚，绳系其颈使捕鱼，得鱼则倒持出之。至今如此。

诗家用也字，本皆音夜。杜诗云“清袍也自公”，元稹云“也向慈恩寺里游”，今人读为如字，非也。张端为河南司录，府当祭社，买猪呈尹，猪走入端家，即取杀之。吏以白尹，尹召端问。端对：“按《律》云：猪夜入人家，主人登时杀之勿论。”尹大笑，令别市猪。并同前

欧阳公记陶谷诗末厥兵，不晓其意。余谓今人呼秃尾犬为厥尾，衣之短者亦呼为厥，然则此兵正谓其末贱耳。今人不以末厥相连言之，其义则是也；不然，则不可对卑凡厮。《贡父诗话》

世人语虚伪者为何楼，似泛滥之名。其实不然。国初，京师有何家楼，其下所卖物皆污滥者，故人以此目之，楼已废，语尚在也。俳优人言河市乐人，说者谓石驸马在南都，其家乐甚盛，诋诮南河市中乐人，故得此名。其不然。唐元和时《燕吴行纪》已有河市字，大抵不隶名军籍而在河市者，散乐名也。又人谓事之陈久者为赞，本五代时有马赞者，为使府幕官，其人鲁戆，有所闻见，他人已熟而己方为新奇而道之。时人见有言事之陈者皆号赞云。

薛简肃公尹开封，以严为治，谓之薛出油。其后牧成都，岁丰，人乐其俗，与之游，作《春游好》十首，自号薛春游，欲换前称也。并同前

李文正进《永昌陵挽辞》云：“奠玉五回朝上帝，御楼三度纳降王。”当时群臣皆进，惟文正词最为首出，所谓三降王者，广南刘鋹、西蜀孟昶、江南李煜也。五朝上帝则误矣。建隆尽四年，明年初郊，改乾德，至六年再郊，改元开宝，五年又郊，而不改元。九年已平江南，四月大雩，告谢于西京，盖执玉祀天者实四也。李公当时人，必不缪，传者误为五耳。《欧公诗话》

古诗云：“被中有短书，欲寄双飞燕。”以燕春来秋去，自可寄书，故寓言尔。今人驯养家鸽，携在外数千里，辄能还家。蜀人以事至京师者，以鸽寄书，不旬日而达，贾人舶船浮海，亦以鸽寄书，皆非虚言也。史以陆机使黄耳寄书，此殆不然。自洛至吴，更历江淮，犬何能济？必从舟楫而渡，犬又岂能喻意于涉人？或者谓陆机有奴名黄耳，因此为狗也。《贡父诗话》

淮南张佖知举，进士试《天鸡弄和风》，佖但以《文选》中诗句为题，未尝详究也。有进士白试官云：“《尔雅》：螒，天鸡。鶾，天鸡。天鸡有二，未知孰是？”佖大惊，不能对。亟取《尔雅》，检《释虫》有“螒，天鸡。”小虫，黑身赤头，一名莎鸡，一名樗鸡。《释鸟》有“鶾，天鸡”。赤羽。《逸周书》曰：文鶾若彩鸡。成王时，蜀人献之。江东士人深于学问，有如此者。《谈苑》

李白《戏杜甫》云：“借问别来太瘦生，只为从前作诗苦。”太瘦生，唐人语也。至今犹以“生”为语助，所谓“可怜生”、“作么生”、“何似生”之类是也。陶谷有诗云：“尖檐帽子卑凡厮，短靿靴儿末厥生”，亦当时语也。余天圣、景祐间已闻此语，时陶公卒未久，人皆莫晓其义。王元叔博学多闻，见称于世，最为多识前言，亦云不知为何语也。第记之，必有知之者。《欧阳诗话》　贡父谓末厥兵，今谓末厥生，姑存之。》

延州五城，说者以谓旧有东西二城，夹河对立。高方典郡，始展东西北三城。予读杜诗云：“五城何迢迢，迢迢隔河水。延州秦北门。山川犹可恃。”乃知天宝间已有五城也。《笔谈》

茶芽，古谓之雀舌、麦颗，取其至嫩也。余谓茶之美者，其质素良，而所植之土又美，则新芽一发，便长寸余，其细如针。惟芽长为上品，以其质干土力皆有余也。如雀舌、麦颗极下材耳。乃北人不识，误为品题。予山居有茶崘，为《茶崘诗》曰：“谁把嫩香名雀舌，定知北客未曾尝。不知灵草天然异，一夜风吹一寸长。”同前

司马君实尝论九旗之名，旗与旂相近，缓急何以区别。《小雅·庭燎》“夜向辰”，“言观其旂”。《左传》“龙尾伏辰”，“取虢之旂”，然则此旂当为芹音耳。关中人言清浊之清则不改，言丹青之青为萋，又以中为蒸，虫为尘，不知旂本是芹，亦关中人语转丹青之青为萋也。五方之人语言若是者多。闽人以高为歌，荆楚以南为难，荆为斤。文士作歌诗亦多不悟也。向丞相敏中知长安，不敢卖蒸饼，云触讳，盖关中人以中为蒸也。《贡父诗话》









幽涧泉





《乐府诗集》以此首入琴曲歌辞中。



拂彼白石，弹吾素琴。幽涧愀兮流泉深，善手明徽高张清。[一]心寂历似千古，[二]松飕飗兮万寻。[三]中见愁猿吊影而危处兮，叫秋木而长吟。客有哀时失职而听者，泪淋浪以沾襟。[四]乃缉商缀羽，潺湲成音。[五]吾但写声发情于妙指，[六]殊不知此曲之古今。幽涧泉，鸣深林。

[一]《韵会》：《琴节》曰：徽，乐书作晖。云：琴之为乐，弦合声以作主，徽分律以配臣。古徽十有三，象十二月，其一象闰。用螺蚌为之，近代用金、玉、瑟瑟、水晶等宝，以示明莹。颜延年诗：“高张生绝弦，声急由调起。”李善注：“《物理论》曰：琴欲高张，瑟欲下声。”



[二]江淹诗：“寂历百草晦。”李善注：“寂历，凋疏貌。”



[三]飕飗，风声也。江淹《山中楚辞》：“风飕飗兮木道寒。”



[四]嵇康《琴赋》：“纷淋浪以流离。”东方朔《七谏》：“泣歔欷而沾襟。”



[五]《说文》：“潺湲，水声。”



[六]张衡《归田赋》：“弹五弦之妙指。”






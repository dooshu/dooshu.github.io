○送宇文协律赴西江序

复周正之年，天子以润州刺史张公林（本集作休）为豫章太守。豫章之人，既庶且富，部从事、县大夫缺而不补。先以檄徵协律於会稽，时人皆贺豫章之得贤、协律之遭遇君子。则曰：“夫子刃有馀地，不啻切玉。割小鲜而用其，无乃不可乎？”夫子曰：“不然。盖其不患秩卑，而患已素餐；不患国士之不我遇，患遇之而不答。苟有用我者，吾其为执射乎？”於是举帆西陵，是日于迈，然後知大丈夫之感义而不私其身也。於越长路，江皋暮春，沈吟秦山，凄怆镜水，岂不知今日斗酒，明旦不共？顾怀安败名，无勇也；怨别伤离，非丈夫也。苟将申其道而成其务，则万里咫尺，少别何有？二三子其咏歌之，以代杂佩。


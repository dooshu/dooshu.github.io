◇从事武梁碑（元嘉元年七月）



□故从事武掾，掾讳梁，字绥宗。掾体德忠孝，岐嶷有，治《韩诗经》，阙传讲，兼通河洛诸子传记，广学甄彻，穷综典□靡不□览。州郡请召，辞疾不就。安衡门之陋，乐朝闻之义。诲人以道，临川不倦。耻世雷同，不窥权门。年逾从心，执节抱，终始不贰，弥弥盖固。大位不济，为众所伤，年七十四，元嘉元年季夏三日遭疾陨灵，乌哀哉。孝子仲章、季章、季立，孝孙子侨，躬修子道，竭家所有，选择名石，南山之阳，擢取妙好，色无斑黄。前设坛单，后建祠堂，良匠卫改，雕文刻画，罗列得成行。摅聘技巧，委蛇有章。垂示后嗣，万世不忘。其辞曰：



懿德玄通，幽以明兮。隐居靖处，休曜章兮。乐道忽荣，垂兰芳兮。身沼名存。□□□□。（《隶释》六）




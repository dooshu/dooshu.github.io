○上邊防事宜疏 【 邊防】

一本鎮逼隣胡虜、時當隄備、矧今河套得雨。草茂馬肥尤不可測臣特編定長哨人役。分列隘口。出境哨探。若遇虜大入。聽臣刻期征調固原士馬即固原有警得發本鎮應之一花馬池至安定諸堡長亘二百餘里。當虜之衝。乃全陜要地。請於原舊墩舖空內。添築敵臺二百六十三座幫築四百一十七座。計其所費。可三萬六千一百四十餘兩。乞賜給發。鎮遠關黑山營。乃寧夏門戶。近為犬羊牧地。當議復之。安邊等堡。行伍不充。撥陜西班軍四百人戍之至於各沿邊城堡。多無室家。視如傳舍議改為守禦千戶所。令有定居。聽墾近邊地土。為屯種計。一本鎮各衛所城堡食糧官軍。類多冐竊臣等穴第點驗。如於月糧則置籍稽查。於行糧則掛號銷繳。其稱按伏者。以無事差撥。至為糜費。則悉為禁革。夜不收哨賊者。人數太多。宜退一千五十九名。使補軍伍。一操練將士。臣等畫定陣圖嚴明紀律務使部伍整肅開闔如法使兵識將意將識上情。凡演畢。營陣各歸司隊。操演武藝。給以尺籍。記其優劣。以為賞罰。又將師律提網頒示將士。使曉然知訓練之法。


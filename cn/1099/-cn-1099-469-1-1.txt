○主德日昭臣職宜恪疏 【 理財用人】

臣最駑下、冐列諫垣、伏睹聖明在上、乘陽佈令、與物同熙、行善如流、剔弊若掃、臣下悠悠、莫肯夙夜、俗流寖失其初情勝遂乘其便、人各幾倖、事每叢疵、有君無臣之世、臣竊痛之、臣戶垣也、宜問天下登耗損益之數、而大　絜矩為政、則理財用人、實相經緯、敢疏其概、惟聖明裁察、一曰恤民則課吏宜嚴、頃者　皇上停征肆赦、蕩然與天下更始、至仁也、臣竊謂上實有澤而下不必究也、夫天下非無循良之吏。如龔黃其人也然而名實有不相應者矣、棘催科而勸課則荒、修文法而愷悌則薄、甚之則虐焰張矣。夫朝廷用一財、必經會計焉、黷吏者直恣谿壑耳、朝廷刑一人、必加評伏焉、鷙吏者直用鍜鍊耳、迨夫雜流賤秩、去民逾近。朘民逾深。坐嬰兒於虎狼之側。無不盡者。夫監司者。紏令守者也。法非盡行也。相暱相伺。乃有付之不知者矣。即知而不盡以聞之撫按也。聞之撫按矣。監司舉劾之法既廢其流自然又未必一一露章彈也。且夫犯贓法以千百計、人無辜而死者累累矣、然而率從量調重之乃得廢斥耳間有奉旨問者、又轉展而釋去耳。彼沉垊幽壑之垊、安有重繭而叩闕下者哉、盜起亂滋誰執其咎、而監司者方且人薦人升。罕聞黑白。地如傳舍。官類飄蓬。將焉賴之。且夫繡衣直指之使、風行雷動、實儼天威、奈何令其左右易而以免代行、簡書之不尊、奸瑕之緣起、則必自此矣、故紀綱必張、德澤乃降、若吏貪酷、宜追比如律、間擇一二監司以示激揚、民其有寧乎、昔人有言、詔書掛璧、奸吏到門、臣正為　皇上今日浩蕩之恩不可負也、一曰制用則經費宜審、頃者皇上酌盈濟虗、與部臣持籌而議、至核矣、臣竊謂守財之蠹而不察其變、終貧困也。今天下獨苦邊餉爾、太倉歲入四百萬而竭蹷輸九塞以為常、非制也國初倚民屯矣、偶告急則議京運、未有放濫如今日者也、夫烽火非數警也、影占逃亡之數、又甚夥也、不可清乎、民屯宿逋、與夫地荒蕪而不治者、不可問乎廼餉臣常以節括報功矣。不可以其數相抵論乎。類造虗章。何關實算徒取國家膏血、外啖虜而內媚要津貴人以餙歡、即京營十萬、詭冐單虗、安可窮誥、不謂國家以全力注封疆、翻成積釁也、河上之役幾同塞下、頻年璧馬棼然、動經百萬。今黽勉輻輳、又八十萬、民間調發更不筭、此非可數數常試也、語云不大費者不永寧、不知朱旺口可保百年無事否、夫漢天子不能具鈞駟以為詘、豈有　皇皇帝廷、蕭然環堵而可姑寢閣者、千萬之溢估可更、諸廠之滯材可問、仍以浮稅半資加鳩僝焉。漸之歲月。何為而不成。且夫一役之興。內外胥隸。張口待飽。商人匠卒。乘而為奸。蓋以資量工。十不能五。此何例何梗。不可劃然剗刷也。天下捉衿露肘之日、人臣隨其所在、固宜愛惜。以費成節。因節求生。如蘇軾所謂毫釐而往。莫不有益安得避怨襲謬以一旦莫支之患。遺之君父哉。一曰任官則憸濫宜清。頃者　皇上簡用臣工、惟日不足、則恢乎翕受敷施者乎、臣竊謂今之匿瑕、而冐寵者、當自卻也、夫莊人與嬖士殊懸名言巨黠與老成易溷、方今內外大臣、豈無重于計典、稔違公評、而尚雍容在位者、朝廷馭貴大臣有禮矣、即有斥摘、不遽譴呵、亦曰堯之於鯀、將姑試之、奈何猥自顧迷乎、夫大臣者亦知殊恩之不可終徼也。不能不彌縫以曲飭之、而又終怵於眾正之莫收也。不能不廣邪類以陰固之既狐媚而兔營、益鴟張而虎負、高官大爵、傲然扌?處以為藏身之窟、而世俗悠悠。方且姑息相蒙。轉增華膴此何可以風天下也。唐德宗以不覺盧杞為恨。宋臣夏竦斥、而百官庶民莫不相賀。豈細故哉。夫國家不恡延賞以報功臣、其非常耳、乃今循例虗張、罔稽實效、渺司馬于爛羊、賤錦衣于敝褲、至有挾貲而崛起者、可為愕然、且夫以貲入官、非國家之利也、年來用詘例紛、人競奔騖。既梗銓路。亦穢士風。夫小民一金至榷皮骨、豪人富屋、視巨萬如癰疣耳、乃今日白丁。明日青綬。流品淆溷。奸慝蓋藏朝廷曾憑藉幾何。而令其持券負債。滋妒無窮也。夫用人如汲水然濁浪不淨。則清源不來。故謂大臣有曾經公劾。自慚物望者。亟宜引去避賢者路。是後主爵不得列推。而邊功宜核。開納宜裁。則聖人所以惜繁纓之故也。一曰廣言則直氣宜振。頃者　皇上亟補臺諫諸臣、即闢門建鐸、不加勤矣、臣竊謂自今不昌言以報　皇上者、大負也、夫六科十三道、官非崇也、然職司封駁、義重紏彈、請劍埋輪、肅清中外、其誰干之、年來時當齟齬。人伺淺深、一有指斤。輒恣囂辯。而言者番受其偏輕之勢、此何體也、夫白簡奏事、例許風聞、將折奸於未萌、亦銷釁於方張、豈備兩造之紛紛哉、即事偶覆盆尤當席藁、安得肆焉反辱。甚且詬詆之。又甚且詛咒之。諫官雖卑。與宰相等。夫　皇上實耳目之而授之言矣。將何欺乎。是何太無人臣禮也。夫是猶請自上裁者也。萬曆朝最多此等至於章奏達上前者凡吳門婁江歸德四明奏捷宣淛種種隱語靡有不備法紀蕩矣若謾詞猥語。捏揭報章。迹類匿名。術同射影。置之則裊聲巳布。按之則鼠首無端。公托朝廷。行其閃爍。此何法也。蓋有黠吏制上官。流言撼風紀。旁猜橫議。無翼而飛。朝廷是非之權。番若在下。倒持若此何恠大猾之縱容乎。歐陽修有言、諫天子則易、言大臣則難、其機如此、可為扼腕、願自今天下公議。一歸臺諫。溺職不舉者有罰。即例推之典。時宜振飭。而大臣被劾。一聽宸斷。苟非公事。不得辯言以傷國體。此所以重朝廷而肅威福之大柄也。臣草野迂狂、不識時務、謬謂天下盛衰之勢、泰否之機、隱括如此、　皇上遠照穆清、斷然不惑、力回世運、實迓天庥、惟是獨運為勞、久敝宜振、天下豈無刻意制節之臣。而巳竭之日。徒節何補。天下豈無小心守法之臣。而巳敝之法。即守益棼。清議不行、賢不肖相貿、天下大勢、如人患痿、元首自強、而耳目手足、相視莫起、可為太息、春秋紀年以元、本仁施義、賞罰惟嚴、而復以調元責之宰相、周宣王蹶然中興之業、實藉仲甫、詩曰肅肅王命、仲山甫將之、邦國若否、仲山甫明之、夫古今人豈相遠哉、伏乞　聖明睿斷、特諭二三輔弼、祗令共之大義、察時勢之所極、提領振綱、銳然擘畫、天下黎庶、如何常康、國家物力、如何常足、中外臣鄰、何以甄則激勸、俾無異議、仍嚴敕部院諸臣各靖乃心、以率厥屬、要在釐奸舉墜、一稟舊章、使四海之內、醇固精明、邪氣不作、　皇上高拱而競祖宗無疆之烈、豈不偉哉、


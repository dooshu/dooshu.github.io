云汉

八章，章十句


首章讲：此宣王忧旱，而仍叔作诗以美之。曰：灾异儆戒，固天心之所以仁爱人君，而恐惧修省，实人君之所以图回天变也。遇灾而惧，吾于我王见之矣。





倬彼云汉，昭回于天。

倬，是明。汉，天河。昭，是明。回，是转。今夫倬彼云汉，昭回于天，则旱而不雨，民受其殃矣。





王曰於乎，何辜今之人！天降丧乱，饥馑荐臻。

王，吾王。於，叹词。辜，是罪。吾王畏天变而重民命，于是仰天而诉之曰：於乎，今之人奚辜哉！天乃降之丧乱，而饥馑之荐臻如此也。





靡神不举，靡爱斯牲，圭璧既卒，宁莫我听？

举，是索而祭之。卒，尽也。我遇此旱灾，鬼神类皆索而祭之。凡可以祈祷者，则虽祀典之所不载，而亦不废祀焉。牲者，礼神之物也，则用之而不爱。圭璧，礼神之玉也，则用之而既尽。事神之敬如此，宜乎神之有以恤我也。何为其不我听而旱之，卒不见弭也哉？

二章讲：





旱既太甚，蕴隆虫虫。

蕴，是畜。隆，是盛。虫虫，是热气。夫天久不雨，旱既太甚，其阳气蓄积之盛，虫虫然燔灸之可畏者矣。





不殄禋祀，自郊徂宫。上下莫瘗，靡神不宗。

殄，是绝。郊，祀天地。徂，是往。宫，宗庙。上，是天。下，是地。瘗，是埋。宗，是尊。我也为民之忧而求神之助，凡可以禋祀者，未尝绝也。或郊焉而祭天地也，或宫焉而祭宗庙也。上祭天，下祭地，奠其礼，瘗其物，盖无神而不尊之矣。





后稷不克，上帝不临。

克，胜也。临，是享。若此者，固将以救旱之责望之也。夫何宫之神，莫亲于后稷，固未尝不吾享也，而力不足以胜灾；郊之神，莫尊于上帝，力固足以胜灾也，而又不吾享。蕴隆之旱，何时而可弭也？





耗斁下土，宁丁我躬！

耗，耗损。斁，败。丁，是当。夫太旱为灾，而下土为之耗斁，必我有以致之耳。不然，何以当吾之身而有是灾哉？

三章讲：





旱既太甚，则不可推。

推，是去。夫天久不雨，旱既太甚，则不可以人力推而去之矣。





兢兢业业，如霆如雷。

我也遇此之灾，兢兢而恐，业业而危，有如霆如雷之震，而极其畏惧之甚者。





周余黎民，靡有孑遗。

余，是大乱之后。孑，是无右臂貌。遗，存也。盖以我周大乱之后，人民则耗，已无半身之有遗矣。





昊天上帝，则不我遗。胡不相畏？先祖于摧。

摧，灭也。而昊天上帝，又降此旱灾，使我身亦不见遗，则胡可不相畏哉？盖我不见遗，则先祖之祀将自此而灭矣。是我身之存亡，系宗社之绝续，虽欲无畏，其容已也乎？

四章讲：





旱既太甚，则不可沮。

沮，是止。夫天久不雨，旱既太甚，则不可以力沮而止之矣。





赫赫炎炎，云我无所。

赫赫，旱气。炎炎，热气。无所，无可容身。但见赫赫无非旱气，炎炎无非热气，将何所容于其身乎？





大命近止，靡瞻靡顾。

近止，言死将至。瞻，是仰。顾，是望。大命垂绝已在旦夕之近，瞻顾四方莫为倚赖之所。





群公先正，则不我助。

群公先正，古之百辟卿士有益于民者。彼群公先正，昔尝有功于民者也，意者可望其为助，今则坐视吾之危迫而不之助矣。





父母先祖，胡宁忍予？

然群公先正，犹与我相疏不敢深望之也。至于父母先祖，我身所自出者也，亦胡忍视我适此祸变，而漠然莫为之所乎？则是与我相亲者亦忘情矣，其将如之何哉？

五章讲：





旱既太甚，涤涤山川。旱魃为虐，如惔如焚。

涤涤，山无木，川无水，如涤而除之也。魃，旱神。惔，是燎。夫天久不雨，旱既太甚，则在山者涤涤然而无木，在川者涤涤然而无水。是旱魃为虐，有如惔如焚之甚炽矣。





我心惮暑，忧心如熏。

惮，劳也。熏，是灼。当此之时，我心惮暑，其忧惧之至，诚有如火燔灼而不得以自宁也。





群公先正，则不我闻。

彼群公先正，吾尝有以告之，固欲其我闻也。今则未告犹是，既告亦犹是，而曾不我闻焉。





昊天上帝，宁俾我遁？

遁，是逃。昊天上帝，则又司主宰之柄，擅趋避之权者也，亦何为使我不得逃遁而去，而坐受此患也哉？

六章讲：





旱既太甚，黾勉畏去。

畏，出无所之也。夫天久不雨，旱既太甚，使我黾勉畏去，而出无所之也。





胡宁瘨我以旱，憯不知其故。

瘨，是病。我以旱、不知其故，此句言不知致旱缘故。然变不虚生，必有其故。今反而思之，天胡为病我以旱乎？欲求其故，曾有所不知焉。





祈年孔夙，方社不莫。

祈年，祈有年。夙，是早。方，祭四方。社，祭土神也。莫，晚也。若以我祭祀不时，失礼于神而致然与。则孟春祈谷于上帝，孟冬祈来年于天宗，祈年之礼既孔夙矣。祭四方以报其成物之功，祭后土以报其生物之功，方社之礼亦不莫矣。夫我之自反，初无致灾之由如此。





昊天上帝，则不我虞。敬恭明神，宜无悔怒？

虞，度其心。今昊天上帝，曾不度我之心，如我之敬恭明神，宜可以无悔怒者也。顾我瘨我以旱，而悔怒之不免，亦独何哉？诚不知其故矣。

七章讲：





旱既太甚，散无友纪。

友纪，如言纲纪。夫天既不雨，旱既太甚，则朝廷之上，以忧旱而废事，皆散无纲纪矣。





鞫哉庶正，疚哉冢宰。

鞫，是穷。庶正，六卿之官。疚，是病。冢宰，六卿之长。但见众官之长有庶正也，今则奔走于蕴隆之候，而精力为既竭矣。鞫哉我庶正乎！众长之长有冢宰也，今则勉劳于云汉之瞻，而精力为甚病矣。疚哉我冢宰乎！





趣马师氏，膳夫左右。

掌王马之政为趣马，掌王门之守为师氏。或废而不秣，或弛而不陈，不能安其职矣。掌王之膳羞为膳夫，供王之侍御为左右。或彻而不举，或布而不修，不能率其常矣。





靡人不周，无不能止。

周，救也。止，不救。自庶正而下，以至左右而下，莫不尽心竭力以周救百姓，宁有一人以不能自诿而遂止不为者乎？若是则不惟我忧旱之甚，而在廷之臣，亦均受其病者矣。





瞻卬昊天，云如何里？

里，忧也。瞻仰昊天，旱虐而不见悯，竭诚而不见恤，使我无所聊赖如此，如之何而不忧也哉？

八章讲：





瞻卬昊天，有嘒其星。

嘒，是明。旱既太甚，而仰天望雨，则有嘒然之明星，未有雨征也。





大夫君子，昭假无赢。

君子，即上众官。昭，明也。假，恪也。无赢，无余力也。大夫君子竭其精诚，助我以昭格于天者，已不遗余力矣。





大命近止，无弃尔成。

成，前功。然谓之无余力则可，若以无余力而自怠，则非也。故今死亡虽近，而亦不可弃其前功，当益求所以昭格者而修之。庶乎精诚之极，而天意可回也。





何求为我？以戾庶正。

戾，定也。庶正，众官。然此非但求为我之一身而已，盖旱既太甚，俾民不宁，则庶正亦因以不安矣。今日格天弭变，固所以求惠斯民而定尔庶正也，诸臣可不勉图成功哉？





瞻卬昊天，曷惠其宁？

瞻仰昊天，以莫民为心者也，不知果何时惠我以安宁，而使我臣民之各得其所乎？

吁！即宣王之忧旱，可以见其事天之敬焉，有恤民之仁焉。惟其敬天而仁民，是以卒能消灾而弭变也。中兴之功，盖亦有所本矣。仍叔作诗以美之，宜哉！






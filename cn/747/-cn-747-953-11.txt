○对为吏私田不善判

〈景为吏，公田善私田不善。或以议课不齐。辞云：“非吏之罪。”〉

阜俗敦本，长财饬力，三时展务，九扈分官。自公田而及私田，俾我疆而丰我理。千箱起咏，伫美於诗人；四体既勤，孰惭於夫子？当勤而有典，奚议课以不齐。景也伊何？职兹为吏。任农均力，未恤於人言；徇公害私，旋招於物议。事颇彰於妨夺，法难逭於科绳。考鲁宣之旧章，有同大桀；徵谷梁之前志，须示小惩。宜详刑於士师，盍归罪於田？

康季子


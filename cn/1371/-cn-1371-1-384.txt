初春感事

马迹车声是处忙，经旬无客到龟堂。



水初泛溢黏天绿，梅欲飘零特地香。



世事纷纷人自老，岁华冉冉日初长。



百钱不办旗亭醉，空爱鹅儿似酒黄。



初春感事

一树红梅已半残，破裘也复敌春寒。



忍穷过日却差易，负媿终身良独难。



活火静看茶鼎熟，清泉自注研池宽。



人生乐处君知否？

万事当从心所安。




21　戰國策文勝不易得　論韓愈杜牧筆力　董晉行狀及燕將録


李文叔書戰國策曰：「爲是説者非難，而載是説者爲不易得。使秦、漢而後，復有爲是説者，必無能載之者矣。」愚謂董晉之答回紇語〔一〕，李懷光、譚忠閻按：「文苑英華作『談』。」之説劉總，詞氣雄健，有先秦風，韓、杜二公之筆力，足以發之也。【原注】董晉行狀、燕將録。

【閻按】董晉行狀曰：「先皇帝時，公副李涵使回紇。回紇之人來曰：『唐之復土疆，取回紇力焉。約我爲市，馬既入而歸我賄不足，我於使人乎取之。』涵懼不敢對，視公。公與之言曰：『我之復土疆，爾信有力焉。吾非無馬，而與爾爲市，爲賜不既多乎？爾之馬歲至，吾數皮而歸資。邊吏請致詰也，天子念爾有勞，故下詔禁侵犯。諸戎畏我大國之爾與也，莫敢校焉。爾之父子寧而畜馬蕃者，非我誰使之？』於是其衆皆環公拜。李懷光反，公知其謀與朱泚合也，患之，造懷光言曰：『公之功，天下無與敵；公之過，未有聞於人。某至上所，言公之情，上寬明，將無不赦宥焉，乃能爲朱泚臣乎？彼爲臣而背其君，苟得志，於公何有？且公既爲太尉矣，彼雖寵公，何以加此？彼不能事君，能以臣事公乎？公能事彼，而有不能事君乎？彼知天下之怒，朝夕戮死者也，故求其同罪而與之比，公何所利焉？公之敵彼有餘力，不如明告之絶，而起兵襲取之，清宫而迎天子，庶人服而請罪有司，雖有大過，猶將揜焉。如公則誰敢議？』語已，懷光拜曰：『天賜公活懷光之命。』」〇燕將録曰：「元和十四年春，趙人獻城十二。冬，誅齊，三分其地。忠因説總曰：『凡天地數窮，合必離，離必合。河北與天下相離六十年矣，此亦數之窮也，必與天下復合。且建中時，朱泚搏天子，狩畿甸，李希烈僭于梁，王武俊稱趙，朱滔稱冀，田説稱魏，李納稱齊。郡國往往弄兵者，抵目而視。當此之時，可謂危矣，然天下卒爲無事。自元和已來，劉闢守蜀，棧道劍閣，自以爲子孫世世之地，然甲卒三萬，數月見羈。李錡横大江，撫石頭，全吴之兵，不得一戰，反束帳下。田季安守魏，盧從史守潞，皆天下之精甲，駕趙爲騎，鼎立相視，可謂强矣，然從史繞塹五十里，萬戟自護，身如大醉，忽在檻車。季安死，墳杵未收，家爲逐客。蔡人被重葉之甲，圓三石之弦，持九尺之刃，突前跳後，卒如搏鶚，一可支百者累數萬人，四歲不北二三，可謂堅矣，然夜半大雪，忽失其城。齊人經城數千里，倚渤海，牆太山，塹大河，精甲數億，鈐劍其阨，可爲安矣，然兵折於潭趙，首竿於都市。此皆君之自見，亦非人力所能及，蓋上帝神兵下來誅之耳。今天子巨謀纖計，必平章於大臣，鋪樂張獵，未嘗戴星，俳倡顐翫之臣，顔澀不展，縮衣節口，以賞戰士。此志豈須臾忘於天下哉！今國兵駸駸北來，趙人已獻城十二，助魏破齊，唯燕未得一日之勞爲子孫壽，後世其能帖帖無事乎？吾深爲君憂之。』總泣且拜曰：『今幸枉大教，吾心定矣。』」

【何云】韓學左傳。

【全云】董晉，庸人耳，韓公爲之點綴生色，本來面目希矣。譚忠則信有策士風。

【元圻案】唐書董晉傳：「晉，字混成，河中虞鄉人。貞元九年，同中書門下平章事。」贊謂：「晉懦弛苟安，滋欲以恩信傾賊；迂暗之人，烏可語功名會哉！」又藩鎮劉總傳：「譚忠，絳人，喜兵，善謀事，蓋健男子云。」〇胡三省於唐代宗紀「董晉使回紇」下注云：「此韓愈狀晉之辭，容有溢美。」

〔一〕「謂」，元刊本、清嘉慶本作「觀」。






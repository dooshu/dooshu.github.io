○赦论

管子云：“凡赦者小利而大害，久而不胜其祸。无赦者小害而大利，久而不胜其福。”又汉纪云：“吴汉疾笃，帝问所欲言，对曰：‘唯愿陛下无为赦耳。’”如是者何？盖行赦不以为恩，不行赦亦不以为无恩，为罚有罪故也。窃观自古帝王，皆以水旱则降德音而宥过，开狱牢以放囚，冀感天心，以救其灾者，非也。假有二人讼，一有罪，一无罪。若有罪者见舍，则无罪者衔冤。衔冤者彼何疏？见舍者此何亲乎？如此则是致灾之道，非救灾之术也。自此小民遇天灾则喜，皆相劝为恶，曰国家好行赦，必赦我以救灾。如此则是国家教民为恶也。且天道福善祸淫，若以舍为恶之人，而便变灾为福，则又是天助其恶民也。细而灾之，必不然矣。或曰：“天降之灾，盖欲警戒人主，节嗜欲，务勤俭，恤鳏寡，正刑罚，不滥舍有罪，不僭杀无辜，使美化行於天下。圣德闻於上，则虽有水旱，亦不为矣。”岂以滥舍有罪，而反能救其灾乎？彰其德乎？是知赦之不可行也。明哉明哉！

马承翰

承翰，汉乾初官兵部郎中，奉使吴越，观其骄僭，形於讥诮，钱宏ㄈ摭其过奏之，责授庆州司户员外置。


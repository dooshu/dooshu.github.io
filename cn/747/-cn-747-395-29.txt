○花萼楼赋（以花萼楼赋一首并序为韵）

奥若帝业，盛惟皇家；宅秦都雍，枕梁通巴。开别馆以对赫，饰离宫而再华；叙温恭之深爱，沐棠棣之荣花。当其代邸初构，华池方凿；鸿雁新来，潜龙未跃。磐石利建，维城固作；授车东华之门，飞盖西园之乐。升降五位，周环四托；维梓维匠，爰谋爰度。建彩楼，规层阁；栾栌翼以攒斗，枝掌义牙而相搏。凌兢垂，で岌星错；风恬气隐，雨霁烟廓。中坐平望，数香街之往来；冯槛下观，尽天京之郊郭。厉丹凤，陵白鹤；浮纲玲珑，流光灼烁。阴移翠仗，影碧潭之清泠；日上金题，照锦林之花萼。帝曰惟休，顺豫而游；跻攀初极，眺览还周。登万乐或歌或舞，列千品乃公乃侯。莫不倾赤县，竭神州；士女都集，衣冠尽留；悉观圣旨，共仰皇猷。掩宫扉则闻箫声之下汉，卷珠箔则睹天人之在楼。至若乃趋，是求立喻；政有光於听览，事无妨於农赋。邈以迥出，花容玉质。绮树纷映，类仙台之下空；天光照临，若秦楼之上日。列众窗以启扉，疏重门而夹室。红尘昼敛，则数之疑千；绿暮屯，则望之如一。理孝光大，敦敬则友。抚安戎狄，调六合以为家；敦睦友于，冠百王而为首。化猷方行，土无不并；演汤禹之仁惠，洒唐虞之颂声。士庶从而言曰：观其壮则知至尊之攸处，察其功则知万人之是与；钦其号则知昆弟之相穆，见其仪则知之有序。此圣情方在於元邈，岂小人之赋能举？

陶举

举，开元二十三年进士。


·答曹云霖监军书（壬寅）

徐兄来，接有手教；想徐兄挂帆时，敝差官尚未到台城，故社翁不审北方消息耳。然敝差官去后，浙事又一变。及徐兄至，弟已移师寄寓沙关矣。种种虏情，已具在前日报文内，不必更赘。独是伪令迁徙沿海居民，百万生灵尽入汤火中，汹汹思动；惜无一劲旅为之号召，以致颠连莫告。我辈坐视其荼毒而不能救，真愧杀也！

弟栖迟沙关几三月矣，金尽粟空，谁能为景升、仲谋者？只得仍图北返。两番鼓棹，又以石尤留滞。今春风至矣，决计回浙，亦旦晚间事。弟非不知兵力单极，况二阮、一陈俱徘徊闽境，则弟声势更孤。然弟之区区，以为宁进寸、毋退尺，宁玉碎、毋瓦全，其素志然也；但不知果能自存否？近有小咏云：『虯髯空拟浮家去，雁足虚传属国还』；又云：『平原一旅真孤掌，可有天戈灵武间』？感慨系之矣。弟中夜自念一片孤忠，是天地间一男子；而时势交迫，终不克一昂首伸眉，夫亦命也已！窃意延平王为千古第一流人、欲为千古第一等事，又何忍使同仇阽危而不策应耶！闽海迁徙十已八九，将来南北鱼雁必愈阔疏；握手之期，杳未可料！幸社翁努力、努力！倘张生或以斗死、或饥饿而死，社翁能不一为表扬否耶？

徐兄适会弟于阮涂，勿克稍为分润；何梁伯鸾偏遇范莱芜乎！一笑。

〔人物考略〕

曹云霖：曹从龙字。「鲒埼亭集」「张公碑文」，有『遗曹监军从龙书』云云。而「云霖诗序」称其膺帝眷，秩中丞；佐雄师，陪名藩。复曹监军书，一本作「答曹云霖书」。从龙字云霖，义相合也。


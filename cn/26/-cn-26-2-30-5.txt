王珂


王珂，河中人也。其仲父重荣，以河中兵破黄巢，有功于唐，拜河中节度使。重荣无子，以其兄重简子珂为后。重荣卒，弟重盈立，重盈卒，军中乃以珂重荣子，立之。重盈子陕州节度使珙、绛州刺史瑶，与珂争立，珙、瑶以书与梁太祖，言珂故王氏苍头，小字忠儿，不应得立。珂亦求援于晋，晋人言之朝，昭宗以晋故，许之。而珙、瑶亦西结王行瑜、韩建、李茂贞为援，行瑜等交章论列，昭宗报以重荣与晋于唐尝有大功，业许之，不可易。行瑜等怒，以兵犯京师，杀宰相李磎等而去。珙、瑶连兵攻珂河中，珂求援于晋，晋兵西讨三镇，行下绛州，斩瑶而过，至于渭北，击破行瑜。昭宗卒以珂为河中节度使。晋以女妻之，遣李嗣昭将兵助珂攻珙陕州。珙为人惨刻，尝斩人掷其首于前，言笑自若，其下苦之。偏将李璠因珙战败，杀珙，自称留后。

是时，梁已下镇、定，将移兵西，而昭宗为刘季述所废，京师大乱。崔胤阴召梁以兵西，梁太祖以珂在河中，惧为患，乃顾张存敬、侯言，以一大绳与之，曰：“为我持缚珂来！”存敬等兵出含山，破晋、绛二州，遣何絪以兵守之，绝晋援。存敬围河中，珂告急于晋，晋以絪故不得前。珂乃遣其妻以书告晋王曰：“贼势如此，朝夕乞食于梁矣！大人何忍而不救邪？”晋王报之曰：“梁兵为阻，众寡不敌，救之则并晋俱亡，不若与王郎自归朝廷。”珂乃为书与李茂贞曰：“天子初返正，诏藩镇无相侵以安王室。今朱公弃约以见攻，其势不止于弊邑；若弊邑朝亡，则西北诸镇非诸君所能守也！愿与华州出兵潼关以为应。”茂贞不报。珂计穷，乃治舟于河，将归于京师。珂夜登城谕守陴者，守陴者皆不应。牙将刘训夜入珂寝白事，珂叱之曰：“兵欲反邪！”训乃解衣自索而入曰：“公苟怀疑，请先断臂！”珂曰：“事急矣！计安出乎？”训曰：“公若携家夜济，人必争舟，一夫鸱张，大事即去。不若迟明以情谕军中，愿从者犹得其半。不然，且为款状以缓梁兵，徐图向背。”珂以为然。

梁太祖自同州降唐，即依重荣，以母王氏，故事重荣为舅。珂乃登城呼存敬曰：“吾于梁王有家世之旧，兵当退舍，俟梁王来，吾将听命。”存敬乃退舍，使驰诣太祖于洛阳。太祖至河中，先之城东，哭于重荣之墓而后入。珂欲面缚牵羊以见太祖，太祖谓曰：“太师阿舅之恩何时可忘，郎君若以亡国之礼见，太师其谓我何？”珂迎于路，握手嘘唏，乃徙珂于汴。太祖以珂晋婿也，疑其贰己，使珂西入觐，行至华州，使人杀之传舍。

瓒，重盈之诸子也，梁太祖已执珂，自领河中节度使，以瓒为吏。瓒事梁，为诸卫大将军，泰宁、镇国军节度使。末帝时，为开封尹。贞明五年，代贺瑰为北面行营招讨使。是时，晋已城德胜，瓒自黎阳渡河攻澶州，不克，退屯杨村，扼河上流，与晋人相持经年，大小百余战，瓒卒无功，末帝遣戴思远代，瓒复为开封尹。庄宗自郓入京师，末帝闻唐兵且至，日夜涕泣，不知所为，自持国宝，指其宫室谓瓒曰：“使吾保此者，系卿之画如何耳！”唐兵已过宛朐，瓒驱率市人登城拒守。唐兵攻封丘门，瓒开门迎降，伏地请死，庄宗劳而起之曰：“朕与卿家世婚姻，然人臣各为主耳，复何罪邪！”因以为开封尹，迁宣武军节度使。已而故梁臣赵岩、张汉杰等相次诛死，瓒以忧卒。赠太子太师。






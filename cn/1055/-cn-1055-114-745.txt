【与王主簿〈回，字深甫〉三通】

△一

某启。向者深甫在京师，则以俗冗不常得相见。既去，又不时为信问。视其外，岂非疏且慢哉？然求诸中，则不然也。人至，惠问，承奉太夫人万福，下情瞻慰。某衰病日增，殊无世间意趣。近买田颍上，思幅巾与二三君往来田闾间，其乐尚可终此余年尔。而其势未能速去，非为之不果，犹须晚获也。深甫以谓如何？贤弟昨西，略见尔。祁寒，更乞自爱。

△二

某启。累日以圣节诸事，区区未得祗候。大热，不审体气如何？来日见过家飧，庶得接清论少时，幸早垂访也。专此咨启，不宣。某再拜深甫先辈。

常君未及作书，续得驰问。因见，为申意，千万千万。

△三

某启。人至，辱示，借书并领。昨日少奉清论，开沃无限。嗽良减否？师鲁文，略读一二篇，令人感泣。碑并集录皆纳去。某又上。


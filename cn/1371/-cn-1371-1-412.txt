初冬杂题

勋业文章意已阑，暮年不足是看山。

江南寺寺楼堪倚，安得身如杜牧闲！



初冬杂题

莫嫌风雨作新寒，一树青枫已半丹。



身在范宽图画里，小楼西角剩凭阑。



初冬杂题

风横云低雨脚斜，一枝柔橹暮咿哑。



昏昏醉卧知何处，推起船篷忽到家。

初冬杂题

五斗安能解醉酲，瞢腾睡眼怯窗明。



策勋赖有春芽在，卧听山童转磑声。



初冬杂题

荒郊寒雨晚凄凄，四壁穿颓旋补泥。



物我元须各安稳，自苫牛屋织鸡栖。




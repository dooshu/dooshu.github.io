答蜀中开府谭二华


正不肖，于世无所比数。然好慕天下长者，意所向往，恒恐不得托交焉。如门下高标渊识，卓行异能，则平生尤所钦挹也。然不敢竿牍求通，乃辱先施降接，感慰。

方今周道宁夷，夔、龙之侣，云集于庙堂；《羔羊》之风，渐被于朝野。惟是边境潢池，未渐圣化，故烦鹰扬之老，秉钺镇之。不然，以门下之宏抱，固宜入秉钧轴矣，何久劳于行间乎！

蜀地岩邻番，其民犷悍易动。大抵绥之则靖，扰之则乱，怠则顿网诡衔，急则鸟惊鱼骇，故不可以内地之治治之也。无论往事，即如近者龙州、支罗及妖民诳乱，其初或以操切太过，或以处置失宜，几微不审，酿成大患，至动大众。蜀中人言，此三事，编户良民死者以十余万计，非细故也。

今乱民既诛，地方再定，宜示休静以绥众心。治大烹鲜，老氏至训；渊鱼不察，定远良筹，在门下加之意焉。奉翰教，谓厚生善俗，禁奸伐谋，则安攘大计，门下固已预筹之，竖儒复安所置喙哉！平生闻谭公胸中数万甲兵，所至风驱电扫。今治蜀顾如此，乃知宏才不器，无适非宜，哲士达权，随时善变也。敬服。冒昧瞽言，无所逃罪，惟高明垂亮焉。








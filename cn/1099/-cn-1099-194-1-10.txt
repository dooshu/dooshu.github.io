○荅湖廣廵按王思質 【 撫勦機宜】

使至承翰教腆賜深感存念、所論湖貴事情、俱得肯綮、其中有不同者、葢湖廣往年用兵。雖未得利。苗頗有所折傷。亦願休息。而湖廣新舊戍兵。多有萬二千人。分布防守。每歲支費幾及五萬。兵多食足。又乘苗折傷之餘。故撫之易也然鄙意尚以為非可久之法。貴州自用兵五六年以來。只有敗衄。賊氣愈驕。萬治齋去後。彼中擾患不已。一方面官親往撫出六百餘人。計口而給之糧。又以冠帶寵其渠魁。所謂俯順者可謂至矣。而糧不可繼則又反以至今日挾撫以邀糧。貴州去年罷兵。議戍兵萬餘。後以糧不足。減至五千。近存者三千四百。掣衿肘見。兼又乏糧以供軍而况可以供賊乎守不足而攻有餘此在事勢顧非智者不能察也若又添兵防守數必多於湖廣計兩年之費足以用兵事勢至此。皆為有害而無利。不得已擇其利多害小者為之。猶勝於玩愒不為也。賊自去臈以來至今年四月初間。出劫四十餘次。彼中俱隱諱不以相告。只欲因循招撫。挨過日子。畢竟難挨遂至攻打衙門。劫擄印信。勢必威之以兵。非區區姑息之術。所能縻也。數年來或撫或勦。求一日之安。尚不可得。茍得數載亦何嫌一時之名而不任此只恐未能爾


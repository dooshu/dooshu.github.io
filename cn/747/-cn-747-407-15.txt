○对梢沟判

〈甲通梢沟三十里，主者按兴役不申。甲云：水漱之，不合申。〉

甲义恤畲，志殷沟洫，惧襄陵之荐及，梢啮攸通，稽川之前闻，源流遂远。当以崇朝其雨，高岸为谷，无劳役之事，济稼穑之艰。里则斯遥，功则其倍，泾泥是沃，俄分数斗之谣；韩工已成，良开万代之利。岁自便稔邦由是臧，异东西之见分，宁嗟别思；殊刘项之有割，是悦昌期。漱而不徭，足以嘉尚，决而非役，奚用申为？粉署将绳，恐涉察泉之义；白圭思复，宜从因水之词。

张仲宣

仲宣，元宗时对策擢第。


敖陶孙　再用晨吐字寄潘德久

舍人宾日姿，起居庭燎晨，

岂惟瑞朝廷，荐绅目多闻。

就如田甲謿，死灰果不然。

那知硕果剥，中有一念仁。

稽古得微酬，櫑具峨进贤。

琴为悲风弹，茶必活水煎。

平生转庵诗，小当寿千年。

忽闻朔方骚，更欲腰黄间。

向来扑朔豪，日者今华颠。

敖陶孙

敖陶孙　再用晨吐字寄潘德久

下客时觇君，东茵阳醉吐。

万事君不理，传声拒开户。

虽然臭味合，更觉心貌古。

书雠峄山枣，羹舋首阳苦。

坐令府西门，平兴说二许。

君当我兴台，银艾心已灰。

尚有西山缘，共待石髓开。

神仙觉易与，诗句端难裁。

却后五百年，化鹤吾独来。

敖陶孙


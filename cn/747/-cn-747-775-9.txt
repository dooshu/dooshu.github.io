○上易定李尚书状

某疾秽馀生，偶存晷刻，岂期妻族，亦构祸凶。故司徒公内行政声，郁为人杰。一昨奉辞伐罪，克壮其猷，躬节鼓旗，亲临矢石，家财给於公用，子弟散於行间，始退舍以致师，终设奇而覆寇。敢问古之名将，何以加焉？安知垂立大功，遽兹薨落，伏弦抚敛，实有遗音，行路之人，莫不相吊。某穷辱之地，早受深知，遂以嘉姻，托之弱植。虽冶长无罪，堪成子妻之恩；而吕范久贫，莫见夫家之盛。今则车徒俨散，栋宇萧衰，抚归以兴怀，吊病妻而增叹，酸伤怨咽，敢类他人！伏以姻懿年深，交游迹密，远味复圭之美，当追命驾之恩。谒叙末由，悲慨无地。


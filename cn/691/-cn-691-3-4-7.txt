◎鬼打墙

蒋味村（承培），杭城人，言：某甲以种菜为业，小有家赀，平生惜字，遇街路墙壁所贴告示、招纸为风雨飘摇欲坠者，检藏回家，汇焚惜字社洪炉中。年九十余不倦。一夜，遇祟迷路，奔走三更，辄遇墙阻，谚所谓遭鬼打墙也。摩摸间，似有纸飘摇，即揭取之，顿觉手中发光，隐约知是村中社庙，因得循其门而扣之，遂止宿焉。夫仓颉造字，天雨粟，鬼夜哭，何等郑重。某甲手揭字纸，即鬼不能迷，岂非显证。尝闻太上垂训，惜字十万，延寿一纪，彼种菜者年逾九十，谓非惜字之报欤？


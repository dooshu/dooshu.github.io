◇厉志赋

览前志而博观，求余心之所安。虽疲驽而才弱，敢舍力而不攀。懿躬稼之克任，贱善射而陨残。羡首阳之遗誉，憎千驷之馀讪。宗舍藏之伟节，薄鼎角之自干。嘉《法言》之令扬，悼《说难》之丧韩。鉴登险之败绩，顾清道以自闲。瞻亢龙而惧进，退广志于伐檀。虽德厚而祚卑，犹不忘于盘桓。薰以芬香而自烧，兔亦取毙于毫翰。援大雅以为戒，眺袭胜而自叹。嗟世俗之参差，将未审乎好恶。咸随情而与议，固真伪以纷错。秽杯盂之周用，令瑚琏以抗阁。恨骡驴之进庭，屏骐骥于沟壑。疾青蝇之染白，悲小弁之靡托。恶晨妇之蒙厚，痛三代之见薄。惟受性之朴拙，亮未达乎测度。顾钟子之既没，牙辍弦而不作。敦三思之弥愤，勤循墙之兹恪。勉夕改以补朝，履日新而悔昨。（以上《艺文类聚》二十六苟神之我昭，永明目而无怍。《文选·沈约奏弹王源》注。）


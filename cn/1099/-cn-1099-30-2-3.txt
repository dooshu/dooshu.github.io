○新建武學夫子廟碑記 【 武學夫子碑】

聖朝設太學以崇文、設武學以訓武、文以致太平、武以戡禍亂、文武兼資、長久之術也、夫以二帝三王之聖、文德足以熙洽矣、而猶不免于三苗葛伯崇密牧野之師、非好用干戈也、勢有不得巳耳、此武事所以不可不講也、稽諸唐開元之世、嘗置師尚父廟、配之以留侯張良、哲之以古名將十人、祭之以春秋二仲上戊、牲樂皆視文宣王、貞元初、尊太公為武成王、列古今名將六十人、圖其像而配享焉、宋慶曆至紹興又建武學于武成王廟、設教授武博武諭博士學諭等官、選文武知兵者任之、而教學者以兵書弓馬武藝不一之事、當時程子嘗判武學。朱子亦嘗為武學博士。可謂重矣。　國家偃武修文八十餘年、而武生恆寓教於應天郡庠、師不專其訓、弟子不專其業、廢弛多矣、乃正統壬戌、監察御史彭勗以為言、　朝廷命別設武學、得吉地于南京敦化坊、選除教授訓導以專教京衞武官之子、習讀兵書、纂次歷代用兵成敗、及忠義可訓者、講釋之、冀其有成也、掌南京中軍都督府事豐城侯李公賢、參贊機務兵部尚書徐公琦、疏請復創先師孔子廟于是學之東、奉安聖賢牌位于殿于廡、一遵太學之制、???一豕?穆軒敞、金碧焜燿、凡遇朔望、師生謁拜于階墀之下、肅雍瞻仰、莫不悚然而起敬、猗歟盛矣、起事于正統戊辰十月、訖工于景泰庚午七月、首倡是議者、則李徐二公、贊之襄之則工部尚書周公忱、都察院右撫都御史張公純、都督僉事趙公倫也、百工告成、乃相與請予言為記、惟孔子之道、廣大配天地、昭明侔日星、前乎百王之既往、其德因之而益顯、後乎百王之方來、其治資之以為法、正三綱而敘五常、尊中夏而賤夷狄、禮樂征伐、文武弛張、莫不繇孔子而後定、誠所謂萬世所永賴者也、或曰前代尊武成王、俾廟享于武學之中、今而易以孔子、竊恐名之弗稱也、嗟乎、是何足以知孔子哉、孔子用兵之法。乃帝王仁義之師也。其言具載六經若易之師卦有曰。師出以律。否臧凶。又曰小人勿用。書之牧誓曰。不愆于五伐六伐七伐。乃止齊焉。勗哉夫子。詩之皇矣。則曰是致是附。是肆是絕。得弛張之道焉。春秋夾谷之會。齊師鼓譟而起。孔子折之以禮而齊侯知愧。禮之王制。天子出師。受成于學。執有罪釋奠于學。以訊馘告。是皆王者仁義之師。宏綱大紀之要。孔子錄之以垂憲于萬世者。如此。兵書云乎哉。使司教者。先曉之以六經行師之正。而又諭之以七書料敵制勝之奇。講釋習熟。無非文武之道。異日出為　朝廷之用。盪滌邊陲。策勳立業。將不在于古名將之下。斯上不負建學立師之盛典。下不負諸名公作興勸勵之盛心。庶其可無愧矣。諸生勉乎哉。是為記、

皇明經世文編卷之三十終








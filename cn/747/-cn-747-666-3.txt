○赠刘总太尉册文

维长庆元年四月某日，皇帝若曰：朕闻古有履忠仗顺，生而大有为者，又有功成身退，殁而永不朽者，非正气令德，间生挺出，则高名大节，孰能兼之哉？故天平军节度使检校司徒兼侍中楚国公刘总，降自天和，生为人杰，得君於先帝，叶运於昌时。纂戎弓裘，守土燕蓟，迨此一纪，北方晏然，有开必先，纳款於我。沈断大事，奋扬奇谋，捧幽都四封之图，挈卢龙三军之籍，尽献阙下，高谢人间，感动君臣，惊激忠义。顾妻子若脱屣，视富贵如浮，惟道是从，奉身以退。仲连事成而蹈沧海，子房名遂而追赤松，贤明所归，今古一致。朕方改授兵柄，移镇郓郊，合作司徒，倚为左相。期奋乃志，将沃朕心，而天不遗，邦失柱石。夫臣戴君如元首，则君视臣如股肱，股肱或亏，何痛如是！兹朕所以废朝轸念，备礼加恩，庸建尔於上公，盖褒赠之崇重者也。呜呼尔总，尚知之乎？今遣使某官某，副使某官某持节册赠尔为太尉。


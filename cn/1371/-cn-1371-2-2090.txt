马上作

白发凭鞍一老翁，出门漏鼓尚冬冬。

凄凉旅思传呼里，零落新诗假寐中。



正苦文移来陆续，何由笠钓入空蒙？

浮生正自少如意，付与秋风吹断蓬。



马上作

三十年前客帝城，城南结骑尽豪英。



湖山冷落悲陈迹，文字流传付後生。



衰老更禁新卧病，尘埃时拂旧题名。



马头风卷飞花过，又得残春一日晴。



马上作

平桥小陌雨初收，淡日穿云翠霭浮。



杨柳不遮春色断，一枝红杏出墙头。


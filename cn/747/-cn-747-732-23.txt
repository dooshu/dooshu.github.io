○请勤政诫逸疏

臣闻色荒禽荒，《尚书》以为至诫。前代失德之主，鲜不繇此，以致颠危。故声色则忄舀淫心耳，荡散人精；驰骑则陷涉倾欹，变生衔橛。此前代圣主贤臣，最为深诫者也。是以周公作《无逸》之篇，而成王致理；汉文冒驰峻之险，而袁盎兴谏。皆事理明切，著为格言。今陛下嗣守鸿业之初，万方仰听之际，尤资静慎，用副观听。而旬月以来，游幸未节，优戏在侧，驰驱无度。臣是以内则虑深识之贤，忧难兴谤；外则恐轶才之兽，轸毂可虞。伏望远览古圣，稍息游玩，怡神间燕，肆目经书。求理道於既安，播休声於永代。实天下幸甚！








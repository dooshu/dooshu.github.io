○答內閣兵部議處屬夷伯顏打賴投降書 【 議處属夷投降】

承問伯顏打賴之夷情、與岔道以西之邊備、均為薊昌急務、看得伯顏打賴、既背北虜辛愛而來、茲時二虜欲和者。其情也。而不能相和者。其勢也、何也、自伯顏陰順辛愛之後。連年為宣鎮之擾。皆此輩為之前鋒。今既相忤而來。不免散彼之黨。損彼之勢。在辛愛實欲伯顏之復回。其在伯顏。既背辛愛而來。意在投入我邊。借中國以為援。今不遂所欲。又恐辛愛之仇殺。晝夜隄防。勞苦萬狀。不如仍與辛愛相和。可息後患此二虜欲和之情也使伯顏彼時止率眾而逃。不殺彼追趕之虜。不盜彼馬馱之類。則其復回也亦易。今自知其結仇之深。辛愛雖多方召致。又恐宥其協從。殘其渠魁。此得虜情此伯顏之所以誓死不歸也。縱使辛愛復與彼盟。以全舊好。則前日殺傷之虜。悉與伯顏為仇。伯顏雖不死於辛愛之手。而牛羊馬匹。即為羣虜所奪矣。所以欲去而不敢去。此二虜不能相合之勢也其在伯顏為目前之計。日修山險以為自防。則其志可識矣。夫伯顏不合。則嚮道巳絕。所以辛愛不能為薊鎮患。伯顏既與辛愛為仇。必以　中國為恩。豈敢搆隙於兩地。此伯顏所以不能為石塘嶺之患也縱使辛愛不釋前恨。必欲報復。則必西連諸虜。東調屬夷。而後其志可逞。况此非辛愛之所能。其在薊邊、亦未有不知而忘備者。縱使能紏眾而來。則伯顏牛馬約十餘萬。亦足以飽其欲而遂其志。在我邊嚴以待之。亦可以保於無虞矣。使伯顏終於不歸。則辛愛終不敢犯我之邊。何也。伯顏既與辛愛為仇。即我之伏兵也辛愛雖強。豈能越仇人之境以長驅乎。伯顏之在邊不宜絕之亦不須助之誠至論也其在今日二虜相持。在彼則為害。在我則為利。在伯顏之勢急。在我之勢緩。惟在察伯顏之動靜。料彼情之順逆。嚴撲殺之禁。盡撫夷之常。其成敗利鈍。任彼為之耳。旁觀過計之憂。恐非當局者明確之見也。


○王宗彖六甲醮词

伏以大道凝华，元尊布化，肇分一气，品列五材，终始循环，生成万有。上惟劫历，资运数以推移；下统人伦，配吉凶而陶铸。禀形毓质，咸赖元功。臣早慕清虚，志亲冲漠，获参秘，常冀遵修。昨以奉使京华，经途险远，每虞旷阙，冥有祝祈。果蒙道力潜扶，殊休密卫，达秦甸有安贞之吉，回蜀城无败累之忧，仰感灵恩，实思昭报。今属重阳懿节，甲子佳辰，虔备菲诚，恭申醮礼。伏冀神威俯鉴，微愿克酬，采纳丹襟，颁宣洪泽。使罪尢蠲荡，冤债和平，灾咎清消，福祥臻会。事亲奉国，常蒙悯护之恩；守职进身，永荷真灵之贶。不任。


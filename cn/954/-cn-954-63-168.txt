陈傅良　上皇子嘉王生辰诗三章

两宫频燕喜，交举万年觞。

会庆川方至，重明日未央。

圣贤何继世，孙子更宜王。

闻说斯干梦，祥占近一阳。

陈傅良

陈傅良　上皇子嘉王生辰诗三章

造次依儒术，朝回只一经。

更无他嗜好，端是众仪刑。

符应当良月，声华自妙龄。

帝垣从此日，光焰粲前星。

陈傅良

陈傅良　上皇子嘉王生辰诗三章

要识皇图水，当观艺祖初。

维持今尽是，回复更何如。

庸陋谁推毂，衰迟此曳裾。

憀无为寿具，独袖一编书。

陈傅良


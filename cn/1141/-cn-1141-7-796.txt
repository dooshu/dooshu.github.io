大龙湫歌

白龙倒影垂青天，天河欲决成桑田。
惊涛一泻五千仞，曳为素练霏紫烟。
游丝小驻势不下，奔雷迸射当我前。
举头拍手相叫啸，回风急雨争喧阗。
忽如玉女舞白纻，翠鬟长佩何翩跹。
讵那开山好心眼（讵那尊者开山，有讵那亭。），孤亭冉冉来群仙。
我吞名泉胸八九，杖藜对此嗟老颠。
灵源涌出雁湖顶，怒翻月窟称龙渊。
谢公屐齿不到处，榛迷径塞重茫然。
下注锦溪历斤竹，东归到海何时旋。
凭谁拾取玉井石莲子，种此湫底藕如船。
它时骑鹿重相访，会看十丈开青莲。



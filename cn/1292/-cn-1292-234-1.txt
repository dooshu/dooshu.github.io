◇　移书梁傅相中尉

王背策戒，悖诿暴妄行，连犯大辟，毒流吏民。比比蒙恩，不伏重诛，不思改过，复贼杀人。幸得蒙恩，丞相长史、大鸿胪丞即问。王阳病抵谰，置辞骄□，不首主令，与背畔亡异。丞相、御史请收王玺绶，送陈留狱。明诏加恩，复遣廷尉、大鸿胪杂问。今王当受诏置辞，恐复不首实对。《书》曰：「至于再三，有不用，我降尔命。」傅、相、中尉皆以辅正为职：「虎兕出于匣，龟玉毁于匮中，是谁之过也？」书到，明以谊晓王。敢复怀诈，罪过益深。傅、相以下，不能辅导，有正法。

（《汉书·梁怀王揖附传》：哀帝建平中，梁王立复杀人，天子遣廷尉赏、大鸿胪由持节即讯。至，移书傅、相、中尉。）




○请接济诸州闲散宗室奏（开成二年六月宗正寺）

诸州府如有宗子寄寓，贫病不能自济者，有羁旅道途，栖迟丐食者，并请所在州县切加存恤，兼随事接借，不得令有侵欺，致使抑屈。如有违犯礼禁，自冒刑名，即任所在州县仔细勘问。仍先具罪状，申报宗正寺，待寺司闻奏，不得悬便科断。所冀远方宗子，平时无困辱之虞；守土诸侯，圣朝识敦睦之意。


方虎隣传

方召字虎隣宣城人为诸生贫蹇失志明亡山谷兵起召辄集乡勇号义兵久之不利闻明之宗藩有称国闽浙间者脱身走从之授兵部司务署衢州江山县事县交闽越道苦驿骚官又乘乱渔利自便有急则走民益病召至誓父老寛徵敛自谓官兵曹法得戢兵禁往来骑使毋暴民毋横索厨传民呼真父母时

大兵定浙江金华府以下诸州县皆平师次江山人皆震恐召谓事已去毋徒残民许父老迎师而肘繋其印冠带北向拜曰孤臣无状以死报陛下自投井死丙戌八月七日也在县仅二十九日出其尸如生咸叹曰骨冷泉香矣今置亭井上曰冷香亭盖县斋之西偏也昼夜常形见官为位祀於署民像祀於庙左右二楔大书不爱钱不怕死盖其视事时常牌书此六字出则使人负以前驱云墓在城南景星山碑曰明忠烈江山县侯方公之墓康熙七年同里施闰章过江山至井所吊以诗曰濯骨寒泉迥絶尘为全黎庶不全身谁知一月江山令竟作千秋俎豆人邑人哀思之复乞为之传


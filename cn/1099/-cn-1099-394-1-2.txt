○擬進征東　敕諭疏并　敕諭二道 【 東征敕諭】

臣等近日、連接遼東征倭之報、雖喜再戰大捷、漸逼王京、然軍死傷、亦自不少、仍聞王京近城之地、松林茂密、馬不得馳行、水田低窪、人不得用武、加以疫癘盛行、糧草不繼、客兵未集、新賊轉增、大有可隱憂者、臣等昨得經畧侍郎、宋應昌、謂目前勢難長驅巳成持久待時之局。萬一師老財匱。軍心動搖。恐他變因之而生。東虜伺隙而動是代為朝鮮受兵。而內地無安枕之日也。臣等竊為此懼、因思大兵既發、難便撤回、惟有添兵增餉、以壯士氣。布德施惠。以安人心。庶外可令倭虜伐謀。內可令將帥鼓勇。謹僣擬傳帖二道一諭征東將士、一諭戶兵二部、伏乞　聖明裁定施行、　皇上勑諭東征將士、頃者倭奴猖獗、攻陷朝鮮、朕遠惟東人徯后之思、邇切內地震鄰之慮、肆彰天討授金?戊往征、賴爾等將士、齊心用力不避艱險先收平壤、再捷開城、朕深嘉爾等之功、所望剋日蕩平、大加陞賞、茲聞天時漸熱水潦不收、賊眾尚多、城守方固、重念爾等懸車深入、急難全勝、飢寒暴露、疾病死傷、勢所不勉朕用是痛心流涕、臥不安寢、巳令所司亟發銀十五萬兩、賫赴軍前、從宜犒賞優卹、仍一面行山東等處召商糴粟、方舟而下、一面行浙江等處、徵兵選將、分道而前、務使爾等財力有餘、得以安心戰守、早夷大???攵心?、永靖邊疆、爾等尚亦宜體朕遠懷、勉圖報稱、垂功名於竹帛、流福廕於子孫欽哉故諭、諭戶兵二部、目今倭賊大眾、占據朝鮮、與遼東接壤、朕以門庭、切近之憂、命將出師、勢非得巳、適見經略宋應昌奏稱、兵力單弱、粮草不敷、恐有疏虞前功盡棄、你每職司兵食、義當并力一心、共濟國事、所有合用粮草、戶部一面發銀、或從山東海道召商、高價糴買、或就近輸運務使東征四五萬人、可彀半年之用、兵部一面督催、新調精兵、前往接濟征勦、其見在久戰傷殘、及馬兵不習地利者、行令斟酌退回、務使餉可資兵、兵不糜餉早平大寇、庶寬朕東顧之懷、其或彼此互相推諉、以致緩急誤事、責有所歸、故諭、


○为江淮都统使奏破刘展兵捷书表

臣闻圣人之生，不能使大盗不起。唐尧之代，时则有四凶在列，王制所以诛不恪，讨不庭。小者市朝，大者原野，奸宄草窃，何代无之？刘展包藏祸心，为日固久，敢肆奸慝，乘间阻兵，长驱凶徒，掩臣未备。以伪言乱众，谓天命在已，於是有豕食淮泗、鲸吞荆吴之心，使黎庶播越，人神愤怒。臣职司靖难，敢不戮力？当凭庙略，以殄寇仇。谨遣副吏少府少监摄侍御史李藏用屯兵杭州，伺隙进讨，且分处隘害，以遏其唐突。贼众狃於初役，师轻而骄，不虞吾军能折其锐也。乃以今月三日，使其伪将军张、朱法等，领步卒七千、马军六百，径入杭州东门，焚烧闾阎，鼓噪而进。藏用引其精锐，设伏於途，羸师张之，使入死地，然後整堂堂之阵，以薄其垒。使左厢兵马使潭州长史李澄为左军，左第一将张光、先锋将李强、李陵等佐之；都押衙高干为右军，左押衙杨履和、都虞候魏守寂佐之。左第二将皇甫山栖、左三将梁朝、康承寂、左四将吴季之、李楚玉、颜光允等，督游军之骑，以弥缝其阙。表裹合战，奇正夹攻，以将帅之馀勇，因黎元之积愤，奋皆敢死，登必争先。赤羽交而三军风生，金鼓鸣而万夫气作。自卯至午，覆而败之。神扶电扫，雷落山破，噍类无馀，只车莫返。锋镝之血，朱殷长江，甲齐崇山，尸作京观。实赖陛下聪明齐圣，与日月合照，故能虑图发於樽俎，而威灵加於远方，臣等尽敌如拾芥，成功如指掌。恶气，扫荡无馀，海隅苍生，比屋何幸！臣无任庆快之至。


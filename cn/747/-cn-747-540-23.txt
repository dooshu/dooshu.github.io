○为楼烦监杨大夫请朝觐表

臣某言：臣闻君犹父也，臣犹子也。子事父有冬温夏清之礼，臣事君有大聘小聘之义。臣虽庸鄙，尝感斯言。况乃地离京师，千里而近，身去王室，十年有馀。心既倾而阳光未回，目巳极而云路犹阻。此臣所以形留神往，泪尽血继者也。况监司之寄甚重，马乘之务非细。或物有因袭，革之而无妨；或事无典据，为之而有利。咸非翰墨，所可升闻，贮於中心，期以上达。伏惟陛下回天地之鉴，垂日月之明，俯借恩光，暂令朝奏。傥得飞缨於赤墀之下，委佩於彤庭之前，目见龙颜，足履丹地，则犬马大幸，与天无穷。无任悃款之至。


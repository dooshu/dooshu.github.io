○贷李中丞谢官表

臣某言：伏奉今月二十九日，制授臣御史中丞。宠秩逾涯，心魂战越。臣某中谢。臣生值圣时，荫分天属，虽牵丝入仕，或因琐碎之文，而执简当朝，实由睦族而致。顷以材驽气直，屡弃遐荒。陛下擢自远藩，任兼台阁。夙夜循省，效报无阶。岂谓天眷曲临，过蒙奖拔，坐令专席，位忝中司。因当陈乞於天，安敢叨荣於己？如或纶言既降，丹慊莫从，则当破柱求奸，碎首请事，死而後已，义不苟然，增日月之末光，答天地之殊造。无任恳款屏营之至。


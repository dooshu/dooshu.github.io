请专官纂修疏


先该臣等题奉钦依重修《大明会典》。节奉敕谕：“《会典》一书，我祖宗列圣典章法度，纲目具存。第简编浩穰，精核实难。我皇祖世宗肃皇帝，尝见其一二舛误，申命儒臣重加校辑。比及进览，迄未颁行，似于圣心犹有未当。今特命卿等校订差讹，补辑缺漏，督率各官，悉心考究，务令诸司一体，前后相贯，用成一代画一经常之典。钦此。”钦遵。已经开馆纂修去后，近该副总裁等官，将所编草稿，呈送臣等删润。止将旧《会典》并嘉靖二十九年续修进呈，未奉钦依。旧稿誊写一遍，稍续以近年事例，中间体例，尚有未当，纪载颇多缺漏。良由副总裁诸臣，各有部事相妨，无暇讨论讲究。臣等欲另为修削，苦阁务浩繁，力有弗给；欲因仍旧贯，聊取完事，则于愚心实有未安者。

窃以《会典》所载，乃昭代致治之大经大法。我太祖高皇帝，稽古定制，美善兼该，纲目毕举。列圣相承，间有损益。历世滋久，经画愈详。今既汇为一书，固当深究本原，备详因革，酌古准今，以定一代之章程，垂万年之典则。况钦承敕谕，令臣等校订差讹，补辑缺漏，是于旧本或有未当者，亦许以愚瞽之见，上请圣裁矣。今若止将旧本誊写，附以新例，则不过重录续编而已，岂圣明所以属托臣等之意乎？顾事必专任，乃可责成；力不他分，乃能就绪。往者，纂修两朝《实录》，亦皆专属副总裁二员，臣等又月有程督，岁有稽考，乃克有成。今《会典》事理，又与《实录》不同，考索讲求，尤费心力，非有专责，决难奏功。臣等看得，吏部左侍郎兼翰林院侍读学士余有丁、詹事府詹事兼翰林院侍读学士许国，文学素优，年力方富，属以此事，似可责成。如蒙圣明俯允，将余有丁暂解部事，以本官仍管詹事府事，许国协管府事，俱充副总裁。各暂停常转，令其专在史馆，遵照敕谕事理，将《会典》新旧原本，细加考究，另具草稿，送臣等删润。其原题副总裁官，惟于部务有暇，相与讨论，不必限以章程，致令两误。庶几事有专责，而汗青可期也。

（奉圣旨：是。吏部知道。）






東坡留題姜唐佐扇楊道士息軒姜秀郎几間

東坡在儋耳，有姜唐佐者從乞詩。唐佐，朱崖人，亦書生。東坡借其手中扇，大書其上曰：「滄海何曾斷地脈，朱崖從此破天荒。」又書司命宮楊道士息軒曰：「無事此靜坐，一日是兩日。若活七十年，便是百四十。黃金不可成，白髮日夜出。開眼三十秋，速於駒過隙。是故東坡老，貴汝一念息。時來登此軒，望見過海席。家山歸未得，題詩寄屋壁。」有黎女插茉莉花，嚼檳榔，戲書姜秀郎几間曰：「暗麝著人簪茉莉，紅潮登頰醉檳榔。」其放浪如此。


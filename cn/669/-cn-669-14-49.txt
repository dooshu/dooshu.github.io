74　孔子觀水明道體無息　孟子觀水明爲學有本　荀子觀水亞於孔孟


水，一也，孔子觀之而明道體之無息，孟子觀之而明爲學之有本。荀子成相篇亦云：「水至平，端不傾，心術如此象聖人。」其觀於水也，亦亞於孔、孟矣，於此見格物之學。

【何云】錯會卻「格」字。

【全云】以此證格物，亦隔一層。

【元圻案】董子山川頌謂水似力，似持平，似察，似智，似知命，似善化，似勇，似武，似有德。






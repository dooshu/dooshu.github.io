卷六十三

钦定四库全书

御选历代诗余卷六十三目録【九十七字】

迷神引

柳永【二首】

朱雍

帝台春

刘基

葛一龙

水调歌头【又一体】

何梦桂

声声慢【又一体】

宋徽宗【二首】

赵长卿【二首】

李弥逊

辛弃疾

吴潜

吴文英【四首】

蒋捷

周密【三首】

王沂孙【四首】

张炎【五首】

史可堂

尹济翁

张翥

前调【又一体】

贺铸

曹组

前调【又一体】

刘泾

高观国

李演

陈郁

蔡松年

张翥

前调【又一体】

李清照

醉蓬莱【又一体】

柳永

黄庭坚

葛胜仲

谢薖

万俟雅言

吕渭老

陈瓘

叶梦得

赵长卿【二首】

杨无咎

赵磻老

赵彦端

刘圻父

前调【又一体】

苏轼

暗香

姜夔

赵以夫

吴文英

陈允平

张炎【三首】

御选历代诗余卷六十三目録

钦定四库全书

御选历代诗余卷六十三【九十七字】

司经局洗马掌局事兼翰林院修撰加二级【臣】王奕清奉旨校刋

迷神引

【双调九十七字】

迷神引　　　　　　　　　　　柳　永

一叶扁舟轻帆卷暂泊楚江南?孤城早角引金笳怨水茫茫平沙鴈旋惊散烟敛寒林簇画屏展天际遥山小黛眉浅　旧赏轻抛到此成游宦觉客程劳年光晚异乡风物忍萧索当愁眼帝城赊秦楼阻旅魂乱芳草连空阔残照满佳人无消息断云远

前调　　　　　　　　　　　　柳　永

红板桥头秋光暮澹日映烟方煦寒溪蘸遶碧垂杨路重分飞携纤手泪如雨波急隋堤远片帆举倏忽年华改尚期阻　暗觉春残渐渐飘花絮好夕良天长辜负

洞房闲掩小屏空无心处指归云仙乡杳在何处遥夜香衾暖算难与知他深深约记得否

前调【梅】　　　　　　　　　　　朱　雍

白玉楼高云光绕望极新蟾同照前邨暮雪霁梅林道涧风平波声渺喜登眺疎影寒枝袅叹春早临水凝清浅靓妆巧　瘦体伤离向此萦怀抱觉璧华轻冰痕小倦听寒管转呜咽令人老素光回长亭静无尘到烟鏁横塘暖香径悄飞英难拘束任春晓

帝台春

【双调九十七字尧山堂外纪载後唐李璟赋春恨帝台春调名始此】

帝台春　　　　　　　　　　　刘　基

凉雨新沐秋花徧墙角门对远山山带斜阳葱茏相属明月今宵已自满又争奈素蛾幽独向天涯望月兴怀愁多如簇　年岁促欢去速意易足事难续镜掩嬾重开纵春风也不解染黄成緑陇首孤云去无际草上露华白如玉且深下红帘倒金尊醁

前调　　　　　　　　　　　　葛一龙

秋气渐栗秋声砭人骨憔悴绮年添却无端风骚倩逸怕送扁舟还浦去不曾问紫尊芽茁又谁知尔尚迟留我先行役　歌钟急吟褏湿云树郁暮帆出正疋练澄江月来时也领略一天萧瑟故苑池塘撇下了露冷芙蓉暗垂泣莫笑我疎狂把别离轻忽

水调歌头

【又一体双调九十七字】

水调歌头　　　　　　　　　　何梦桂

倚阑干立尽看东风吹度柳緜飞怕杜鹃啼杀江南鴈杳游子何之梦断扬州芍药落尽簇红丝歌吹今何在一曲沾衣　往事不堪重省记柳边深巷花外幽墀把菱花独照脂粉总慵施怅春归留春未住奈春归不管玉顔衰伤心事都将分付榆砌苔矶

声声慢

【又一体双调九十七字】

声声慢　　　　　　　　　　　宋徽宗

宫梅粉澹?柳金匀皇州乍庆春回凤阙端门鳌山彩缔蓬莱沉沉洞天向晚宝舆还花满钧台轻烟里算谁将金莲陆地齐开　是处笙歌鼎沸雕鞍趁金轮隐隐轻雷万家罗幕千步锦绣相挨银蟾夜色如画共乘欢怎忍归来疎钟断听行歌犹在禁街

前调　　　　　　　　　　　　宋徽宗

欺寒冲暖占早争先江梅又报南枝暗香浮动偏宜映月临池天然素肌莹骨笑等闲桃李芳菲劳梦想似玉人羞嬾弄粉妆迟　常恐行歌声断犹堪恨无情塞管轻吹寄远叮咛相赠陇首云飞前邨夜来雪里殢东君须索饶伊烂漫也算百花犹自未知

前调【草】　　　　　　　　　　　赵长卿

浓芳满地秀色连天和烟带雨萋萋几许芳心还解报得春晖当时谢郎梦里似殷懃传与新诗却爲甚动长门怨感南浦伤离　追想天涯行客应解拥车轮步步相随惆怅如丝正是欲断肠时凭高望中不见路悠悠南北东西春去也怨王孙犹自未归

前调【柳】　　　　　　　　　　　赵长卿

金垂烟重雪扬风轻东风惯得娇柔秀色依依偏应緑水朱楼腰肢先来太痩更眉尖惹得闲愁牵情处是张郎年少一种风流　别後长堤目断空记得当时马上墙头细雨轻烟何处夕系扁舟丁寜再须折赠劝狂风休挽长条春未老到成隂终待共游

前调【木樨】　　　　　　　　　　李弥逊

龙涎烧就沈水熏成分明乱屑琼瑰一朶才开人家十里先知此花大即不大有许多潇洒清奇较量尽谓胜如茉莉趁得荼蘼　更被秋光掇送微放些月照着阵风吹恼杀多情猛判沉醉酬伊朝朝暮暮守定尽忙时也不相离睡梦里胆瓶儿枕畔数枝

前调【旅次登楼作】　　　　　　　　　辛弃疾

征埃成阵行客相逢都道幻出层楼指点檐牙高处浪涌云浮今年太平万里罢长淮千骑临秋凭栏望有东南佳气西北神州　千古怀嵩人去还笑我身在楚尾吴头看取弓刀陌上车马如流从今赏心乐事剩安排酒令诗筹华胥梦愿年年人似旧游

前调【和吴梦窗赋梅】　　　　　　　　　吴　潜

挨晴拶暖载酒呼朋夷犹东圃西园緑萼枝头两三初破轻寒平生自甘寂寞占冷妆不爲人妍林逋去问影疎香暗谁赋其间　空想故山奇事正烟横岭曲月浸溪湾杏错桃讹那时青子都圆惟晓梦窗知处对翠禽依约神仙休引角怕征人泪落塞边

前调【和沈时齐八日登高韵】　　　　　　　吴文英

凭高入梦揺落关情寒香吹尽空岩坠叶消红欲题秋信难缄重阳正隔残照趁西风不响云尖乘半暝看残山灌翠剩水开匳　暗省长安年少几传杯吊甫把菊招潜身老江湖心随飞鴈天南乌纱倩谁重整映风林鈎玉纤纤漏声起乱星河影入画檐

前调【梅兰瑞香水仙】　　　　　　　　　吴文英

云深山坞烟冷江皋人生未易相逢一笑灯前钗行两两春容清芳夜争真态引香生撩乱东风探花手与安排金屋懊恼司空　憔悴欹翘委佩恨玉奴消痩飞趁轻鸿试问知心尊前谁最情浓连呼紫云伴醉小丁香才吐微红还解语待携归行雨梦中

前调【宏庵席上姬亲剥桐子】　　　　　　　吴文英

寒箫惊坠香豆初收银牀一夜露深乱写明珠金盘来荐清斟緑窗细剥檀皱料水晶微损春簪风韵处惹手香酥润樱口脂侵　重省追凉前事正风吟莎井月碎苔隂颗颗相思无情漫搅秋心银台翦花杯散梦阿娇金屋沉沉甚时见露拾香钗燕坠金

前调【?重九饮郭园】　　　　　　　　　吴文英

檀栾金碧婀娜蓬莱游云不蘸芳洲露菊霜莲十分点缀残秋新弯画眉未稳似含羞低度墙头愁送远驻西台车马共惜临流　知道池亭多宴掩庭花长是惊落秦讴腻粉阑干犹闻凭袖香留输他翠涟拍甃瞰新妆终日凝眸帘半卷带黄花人在小楼

前调【秋声】　　　　　　　　　　蒋　捷

黄花深巷红叶低窗凄凉一片秋声豆雨声来中间夹带风声疎疎二十五点丽谯门不锁更声故人远问谁揺玉佩檐厎铃声　彩角声吹月坠渐连营马动四起笳声闪烁邻灯灯前尚有砧声知他诉愁到晓碎哝哝多少蛩声诉未了把一半分与鴈声

前调【桂菊秋荷】　　　　　　　　　　周　密

妆额黄轻舞衣红浅西风又到人间小雨新霜萍池藓径生寒输他汉宫姊妹粲星钿露佩珊珊凉意早正金盘露洁翠盖香残　三十六宫秋色好扶疎仙影伴月长闲宝络风流何如细蕊堪餐幽香未应便减傲清霜正自宜看吟思远负东篱还赋小山

前调　　　　　　　　　　　　周　密

橙香小院桂冷闲庭西风鴈影涵秋凤拨龙槽新声小按梁州莺吭夜深转巧碍凉云应爲歌留慵顾曲叹周郎老去鬓改花羞　何事登临感慨倩金蕉一洗千古清愁屡舞高歌作成陶谢风流人生最难一笑?尊前醉倒方休待醉也带黄花须插满头

前调【柳絮】　　　　　　　　　　周　密

燕泥沾粉鱼浪吹香芳堤十里新晴静惹游丝花边袅袅扶春多怜此时漂泊记章台曾挽青青堪爱处是扑帘娇软随马轻盈　长是河桥三月做一番晴雪恼乱诗魂带雨沾衣罗襟点点离?休缀潘郎鬓影怕緑窗年少人惊卷春去翦东风千缕碎云

前调　　　　　　　　　　　　王沂孙

高寒户牖虚白尊罍千人尽入孤光玉影如空天葩暗落清香平生此兴不浅记当年独据胡牀怎知道是岁华换却处处堪伤　已是南楼曲断纵疎光淡月也只凄凉冷雨斜风何况独掩西窗天涯故人纵老漫相思永夜相望断梦远趁秋声一片渡江

前调　　　　　　　　　　　　王沂孙

迎门高髻倚扇清吭娉婷未数西洲浅拂朱铅春风二月梢头相逢靓妆俊语有旧家京洛风流断膓句试重拈彩笔与赋闲愁　犹记凌波断去问明璫罗韤却爲谁留枉梦相思几回南浦行舟莫辞玉尊起舞怕重来燕子空楼漫惆怅抱琵琶闲过此秋

前调【催雪】　　　　　　　　　　王沂孙

风声怂惥云意商量连朝滕六迟疑茸帽貂裘兔园准拟吟诗红炉旋添兽炭办金船羔酒溶脂问翦水恁工夫犹未还待何时　休被梅花争白好夸奇鬭巧早徧琼枝彩索金铃佳人等塑狮儿怕寒绣帷慵起梦棃云说与春知莫误了约王猷船过剡溪

前调　　　　　　　　　　　　王沂孙

啼螿门静落叶堦深秋声又入吾庐一枕新凉西窗晚雨疎疎旧香旧色换却但满川残柳荒蒲茂陵远任岁华荏苒老尽相如　昨夜西风初起想蓴边呼櫂橘後思书短景凄然残歌空扣铜壶当时送行共约鴈归时人赋归与鴈归也问人归如鴈也无

前调　　　　　　　　　　　　张　炎

平沙笼晓野水惊寒遥岑寸碧烟空万里冰霜一夜换却西风晴梢渐无坠叶撼秋声却是梧桐情正远奈吟湘赋楚近日偏慵　客里依然清事爱窗深帐暖戏拣香筒片霎归程无奈梦与心同空敎故林怨寉掩闲门明月山中春又小甚梅花犹自未逢

前调　　　　　　　　　　　　张　炎

穿花省路傍竹寻邻如何故隐都荒问取堤边因甚减却垂杨消磨纵然未尽满烟波添了斜阳空叹息又翻成无限杜老凄凉　一舸清风何处把秦山晋水分贮诗囊髪已飘萧休问岁晚空江松陵试招旧隐怕白鸥犹识清狂渐遡远望并州却是故乡

前调【西湖】　　　　　　　　　　张　炎

晴光转柳晓气分岚何人野渡横舟断柳枯蟾凉意正满西州匆匆载花载酒便无情也自风流芳昼短奈不堪秋夜秉烛来游　谁识山中朝暮向白云一笑今古无愁散发吟商此兴万里悠悠清狂未应似我倚高寒隔水呼鸥须待月许多清都付与秋

前调　　　　　　　　　　　　张　炎

因风整帽借柳维舟休登故苑荒台去岁何年游处半入苍苔白鸥旧盟未冷但寒沙空与愁堆漫叹息问西风洒泪不忍徘徊　眼厎江山如在把冰弦弹断苦忆顔回一点归心分付布韤青鞵相寻巳期到老那知人如此情怀怅望久海棠开依旧燕来

前调【寄友】　　　　　　　　　　张　炎

百花洲畔十里湖边沙鸥未许盟寒旧隐琴书犹记渭水长安苍云数千万叠却依然一笑人间似梦里对青尊白髪秉烛更阑　渺渺烟波无际唤扁舟欲去且与凭阑此别何如能消几度阳关江南又听夜雨怕梅花零落孤山归最好甚闲人犹自未闲

前调　　　　　　　　　　　　史可堂

羞朱妒粉染雾裁云澹然苍佩仙裳半额风妆莫道梳洗家常碧罗乱萦小带翠虯寒一架春香清思苦倚晴娇无力如侍韩郎　密幄笼芳吟夜任露沾轻袖月转空梁弱骨柔姿偏解勾引诗狂遗钿碎金满地恨无情风送韶光闲昼永看青青垂幔过墙

前调【禁酿】　　　　　　　　　　尹济翁

雕鞍芳径翠管长亭春酲不负年华几丈闲愁寄风吹落天涯深深小帘朱户是何人重整香车愁未醒记竹西歌吹柳下人家　眉锁何曾舒展看行人都是醉眼横斜寄语高阳从今休唤流霞残春又能几许但相从评水观茶清梦远怕东风犹在杏花

前调【扬州筝工以虞学士词求赋】　　　　　　张　翥

金銮学士天上归来兰舟小驻芜城供奉新词几度惯赋鸣筝相逢沈郎絶艺爲尊前细写余情问何似似秦关鴈度楚树蝉鸣　我亦从来多感但登山临水慷慨愁生一曲哀弹只遣髯变魂惊行期买花载酒趁秋高月朗风清须尽醉听江头肠断数声

前调【又一体】　　　　　　　　　　贺　铸

园林幕翠燕寝凝香华池缭绕飞廊坐按吴娃清丽楚调圆长歌阑横流美眄乍疑生绮席辉光文园属意玉觞交劝宝瑟高张　南薰难消幽恨金徽上殷勤彩凤求凰便诉卷收行雨不恋高唐东山胜游在眼待纫兰撷菊相将双栖安稳五云溪是故乡

前调　　　　　　　　　　　　曹　组

重檐飞峻丽彩横空繁华壮观都城云母屏开八面人在青冥凭栏瑞烟深处望皇居遥识蓬瀛回环阁道五花相鬬压尽旗亭　歌酒长春不夜金翠照罗绮笑语盈盈陆海人山辐辏万国欢声登临四时总好况花朝月白风清丰年乐岁熙熙且醉太平

前调【又一体】　　　　　　　　　　刘　泾

梅黄金重雨细丝轻园林烟雾如织殿阁风微帘外燕喧莺寂池塘彩鸳戏水露荷翻千点珠滴闲昼永称潇湘竿叟烂柯仙客　日午槐隂低转茶瓯罢清风顿生双腋碾玉盘深朱李静沉寒碧朋侪闲歌白雪卸纱巾尊俎狼籍有晧月照黄昏眠又未得

前调　　　　　　　　　　　　高观国

壶天不夜宝炬生香光风荡揺金碧月灩氷痕花外峭寒无力歌传翠帘尽卷误惊回瑶台仙迹禁漏促?千金一刻未酬佳夕　卷地香尘不断最得意输他五陵狂客楚柳吴梅无限眼边春色鲛绡暗中寄与待重寻行云消息乍醉醒怕南楼吹断晓笛

前调【问梅孤山】　　　　　　　　　　李　演

轻韀绣谷柔屐烟堤六年遗赏新续小舫重来惟有寒沙鸥熟徘徊旧情易冷但溶溶翠波如縠愁望远甚云销月老暮山自緑　颦笑人生悲乐且听我尊前渔歌樵曲旧阁尘封长得树隂如屋凄凉五桥归路载寒秀一枝疎玉翠袖薄晚无言空倚修竹

前调【赏芙蓉木犀】　　　　　　　　　陈　郁

澄空初霁暑退银塘冰壶鴈程寂寞天阙清芬何事早飘岩壑花神更裁丽质涨江波一匳梳掠凉影里算素娥仙队似曾相约　闲把雨花商略开时候羞趁观桃阶药绿幙黄帘好顿胆瓶儿着年年粟金万斛拒严霜锦丝围幄秋富贵又何妨与民同乐

前调　　　　　　　　　　　　蔡松年

青芜平野小雨千峰还成暮径寒色裁翦云窗忆得伴人良夕遥怜几重眉黛恨相逢少於行役棃花泪正宫衣春痩晓红无力　应怪浮云夫壻不解趁新醅醉眼凉月怨入关河西去又传音息谁知倦游心事向来辛苦思泉石人未老约闾峰多占秀碧

前调【九日赏菊值海棠盛开】　　　　　　　张　翥

西风坠緑唤起春娇嫣然困倚修竹落帽人来花艳乍惊郎目相思尚带旧恨甚凄凉未忺妆束吟鬓厎俾寒香一朶并簪黄菊　却待金盘华屋园林静多情怎禁幽独蛱蝶应愁明日落红难触那堪鴈霜渐重怕黄昏欲睡未足翠袖冷且莫辞花下秉烛

前调【又一　　　　　　　　宋媛体】李清照

寻寻覔覔冷冷清清凄凄惨惨戚戚乍暖还寒时候最难将息三杯两盏澹酒怎敌他晚来风急鴈过也正伤心却是旧时相识　满地黄花堆积憔悴损如今有谁堪摘守着窗儿独自怎生得黑梧桐更兼细雨到黄昏点点滴滴这次第怎一个愁字了得

醉蓬莱

【又一体双调九十七字】

醉蓬莱【庆老人星现】　　　　　　　　柳　永

渐亭皋叶下陇首云飞素秋新霁华阙中天锁葱葱佳气嫩菊黄深拒霜红浅近宝阶香砌玉宇无尘金茎有露碧天如水　正值昇平万几多暇夜色澄鲜漏声迢递南极星中有老人呈瑞此际宸游凤辇何处度管弦清脆太液波翻披香帘卷月明风细

前调　　　　　　　　　　　　黄庭坚

对朝云靉靆暮雨霏微翠峰相倚巫峡高唐锁楚宫佳丽画戟移春靓妆迎马向一川都会万里投荒一身吊影成何欢意　尽道黔南去天尺五望极神州万重烟水尊酒公堂有中朝佳士茘颊红深麝脐香满醉舞裀歌袂杜宇催人声声到晚不如归是

前调【天寜节作】　　　　　　　　　　葛胜仲

望葱葱佳气虹渚祥开斗枢光绕析木天津正灵晖腾照鹭缀分班象胥交贡奉御觞清晓玉殿寒轻金徒漏永瑞炉烟袅　万?均欢示慈颁燕夀祝南山庆均鳬藻缥缈红云望九重天表舞兽锵洋拚鳌欣戴度管弦声杳历草常新蟠桃永秀与天难老

前调【中秋怀无逸兄】　　　　　　　　　谢　薖

望晴峰染黛暮霭澄空碧天无汉圆镜高飞又一年秋半晧色谁同归心暗折听唳云孤鴈问月停杯锦袍何处一尊无伴　好在南邻诗盟酒社刻烛争成引觞愁缓今夕楼中继阿连清翫饮剧狂歌歌终起舞醉冷光零乱乐事难穷疎星易晓又成浩叹

前调　　　　　　　　　　　万俟雅言

正波翻银汉漏滴铜壶上元佳致绦烛银灯若繁星连缀明月逐人暗尘随马尽五陵豪贵鬓惹乌云帬拖湘水谁家姝丽　金阙南边彩山北面接地绮罗沸天歌吹六曲屏开拥三千珠翠帝乐庭深凤炉烟喷望舜顔瞻礼太平无事君臣宴乐黎民欢醉

前调　　　　　　　　　　　　吕渭老

任落梅铺缀鴈齿斜桥裙腰芳草闲伴游丝过晓园庭沼厮近清明雨晴风软称少年寻讨碧缕墙头红云水面柳堤花岛　谁信而今怕愁憎酒对着花枝自疎歌笑莺语丁寜问甚时重到梦笔题诗帊绫封泪向凤箫人道处处伤心年年远念惜春人老

前调　　　　　　　　　　　　陈　瓘

问东州何处境胜人幽两俱难得狼山相望有高堂千尺妙曲轰空彩云翻袖奏壶天长日笑我飘然蓬窗竹户只延山色　拟掉觥船径冲花浪直造琱筵共醺仙液仍乞蟠桃向庐山亲植未举江帆早逢淮鴈问故人踪迹远老池边陶翁琴里此情何极

前调　　　　　　　　　　　　叶梦得

问东风何事断送残红便?归去牢落征途笑行人羁旅一曲阳关断云残霭做渭城朝雨欲寄离愁绿隂千啭黄鹂空语　遥想湖边浪揺空翠弦管风高乱花飞絮曲水流觞有山翁行处翠袖朱栏故人应也弄画船烟浦会写相思尊前爲我重翻新句

前调【新荔枝】　　　　　　　　　　赵长卿

正火山槐夏黛叶缃枝茘子新摘千里驰驱荐仙源佳席浪比龙睛未输崕蜜灿烂然红滴满贮雕盘纤纤素手丹苞新擘　棃栗麤疎带酸橘柚凡品多般总羞标格何似浓香洗烦襟仙液爲爱真妃再三珍重价倾城倾国玉骨冰肌风流藴藉直宜消得

前调【郡圃芍药】　　　　　　　　　　赵长卿

是三春已暮浪蕊雕残牡丹零落独殿清和有佳名芍药浅浅芳丛绣幢鼎鼎更艳香绰约浑似扬州画楼卷起翠帘红幕　倚槛轻盈万娇千媚故整霞裾笑花寂寞太守风流拥笙歌围着坐上诗人二千里外念此身飘泊客眼看花归心对酒翻成萧索

前调【茶】　　　　　　　　　　　杨无咎

见禾山凝秀禾水澄清地灵境胜天与珍奇产凌霄峰顶嫩叶森枪轻尘飞雪冠中州双井絶品家藏武陵有客清奇相称　坐列羣贤手呈三昧云逐瓯圆乳随汤迸珍重殷勤念文园多病毛孔生香舌根回味助苦吟幽兴两腋风生从敎飞到蓬莱仙境

前调【夀叶枢密】　　　　　　　　　　赵磻老

听都人歌咏便起金瓯再登元老山色溪声与春风齐到补衮工夫望梅心绪见丹青重好鹊喜晴空灯迎诞夕槐堂欢笑　正是元宵满天和气璧月流光雪消寒峭今夜今年表千秋同照万象森罗一匳清莹影山河多少玉烛调新彩眉常喜寰瀛春晓

前调【梅】　　　　　　　　　　　赵彦端

向蓬莱云渺姑射山深有春长好香满枝南笑人间惊早试问寒柯镂冰裁玉费化工多少东阁诗成西湖梦觉几番清晓　好是罗帏麝温屏暖却恨烟邨雨愁风恼一一清芬爲东君倾倒待得明年翠隂青子?凤凰池沼更把阳和从头付与繁花芳草

前调【郡城芍药】　　　　　　　　　　刘圻父

访莺花陈迹姚魏遗风緑隂成幄尚有余香付宝阶红药淮海维扬物华天产未觉输京洛时出新妆施朱傅粉依然相若　束素腰纤捻红唇小障袖娇羞倚阑柔弱玉佩琼琚劝王孙行乐况是韶华爲伊挽驻未放离情薄顾盼堦前留连醉里莫敎零落

前调【又一体重九】　　　　　　　　　苏　轼

笑劳生一梦羁旅三年又还重九华髪萧萧对荒园搔首赖有多情好饮无事似古人贤守岁岁登高年年落?物华依旧　此会应须烂醉仍把紫菊茱萸细看重齅揺落霜风有手栽双柳来岁今朝爲我西顾酹羽觞江口会与州人饮公遗爱一江醇酎

暗香

【宋姜夔自度咏梅之作双调九十七字亦名红情】

暗香【石湖咏梅】　　　　　　　　　　姜　夔

旧时月色算几番照我梅边吹笛唤起玉人不管清寒与攀摘何逊而今渐老都忘却春风词笔但怪得竹外疎花香冷入瑶席　江国正寂寂叹寄与路遥夜雪初积翠尊易泣红萼无言耿相忆长记曾携手处千树压西湖寒碧又片片吹尽也几时见得

前调【梅】　　　　　　　　　　　赵以夫

冰花炯炯记那回占断春风鳌顶独抱寒香得意西湖酒初醒爲问玉堂富贵争得似山中深靓向岁晚竹翠松苍闲伴一枝冷　南溟水万顷想月湿断矶云弄疎影粉英落尽孤鹤长鸣夜方永将见青青如豆又迤逦傅黄风景听报道催去也再调玉鼎

前调　　　　　　　　　　　　吴文英

县花谁葺记满庭燕麦朱扉斜阖妙手作新公馆青红晓云湿天际疎星趁马画帘隙冰弦三叠尽换却吴水吴烟桃李靓春靥　风急送帆叶正鴈水夜清卧虹平帖輭红路接涂粉闱深早催入怀暖天香宴里花队簇轻轩银腊便问讯湖上柳两堤翠匝

前调【次姜白石韵】　　　　　　　　　陈允平

霁天秋色正倚楼待月谁伴横笛涨緑浮空闲数河星手堪摘弥望澄光练净分付与元晖才笔烟溆阔云远波平归鸟趁风席　南国信音寂怅鴈渚渡闲鹭汀沙积藓碑露泣时拊遗踪暗嗟忆人事空随逝水今古但双流一碧待办取蓑共笠小舟泛得

前调【荷花】　　　　　　　　　　张　炎

无边香色记涉江自采锦机云密翦翦红衣学舞波心旧曾识一见依然似语流水远几回空忆看亭亭倒影窥妆玉润露痕湿　闲立翠屏侧爱向人弄芳背酣斜日料应太液三十六宫土花碧清兴後风更爽无数满汀洲如昔泛片叶烟浪里卧横紫笛

前调【送杜景斋归永嘉】　　　　　　　　张　炎

猗兰声歇抱孤琴思远几番弹彻洗耳无人寂寂行歌古时月一笑东风又急黯消魂恨听啼鴂想少陵还叹飘零遣兴在吟箧　愁絶更离别待欵语迟留赋归心切故园梦接花暗闲门掩飞蝶重访山中旧隐有羁怀未须轻说莫相忘堤上柳此时共折

前调　　　　　　　　　　　　张　炎

羽音寂寞怪虚帘昼悄近来无鹊水叶吹寒极目凝思倚江阁不信相如便老犹未减当时行乐但趁他鬭草筹花终是带离索　忆昨更情恶漫认着梅花是君还错石牀冷落闲埽松隂与谁酌一自飘零去後轻悞了灯前深约从到此归未得几曾忘却

御选历代诗余卷六十三








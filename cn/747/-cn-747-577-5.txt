○濮阳吴君文集序

博陵崔成务尝为信州从事，为予言：邑有闻人濮阳吴君，弱龄长鬣而广额，好学而善文。居乡党，未尝不以信义交于物；教子弟，未尝不以忠孝端其本。以是卿相贤士，率与亢礼。予尝闻而志乎心。会其子亻品更名武陵，升进士，得罪来永州。因奉其先人文集十卷，再拜请予以文冠其首，予得遍观焉。其为辞赋，有戒苟冒陵僭之志；其为诗歌，有交王公大人之义；其为诔志吊祭，有孝恭慈仁之诚。而多举六经圣火之大旨，发言成章，有可观者。

古之司徒，必求秀士，由乡而升之天官；古之太史，必采民风，陈诗以献于法官，然后材不遗而志可见。近世之后位者，或未能尽用古道，故吴君之行不昭，而其辞不荐，虽一命于王，而终伏其志。呜呼，其可惜哉！

武陵又论次志传三卷继于末，其官氏及他才行甚具云。


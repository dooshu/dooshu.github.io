割：阴气割物，阳形县杀，七日几绝。

初一：割其耳目，及其心腹，历。。测曰：割其耳目，中无外也。

次二：割其疣赘，利以无秽。测曰：割其疣赘，恶不得大也。

次三：割鼻食口，丧其息主。测曰：割鼻丧主，损无荣也。

次四：宰割平平。测曰：宰割平平，能有诚也。

次五：割其股肱，丧其服马。测曰：割其股肱，亡大臣也。

次六：割之无创，饱于四方。测曰：割之无创，道可分也。

次七：紫蜺矞云朋围日，其疾不割。测曰：紫蜺矞云，不知刊也。

次八：割其蠹，得我心疾。测曰：割其蠹，国所便也。

次九：割肉取骨，灭顶于血。测曰：割肉灭血，不能自全也。


○荐齐秀才书

某官至，辱垂下问，令公举一人，可管记之任者。愚以为军中之书记，节度使之喉舌。指事立言而上达，思中天心；发号出令以下行，期悦人意。谅非容易，而可专据。窃见前进士高阳齐孝若考叔，年二十四。举必专授，文皆雅正，词赋甚精，章表殊健。疏眉目，美风姿，外若坦荡，中甚畏慎。执事倘引在幕下，列於宾佐，使其驰一檄、飞一书，必能应马上之急求，言腹中之所欲。夫掇芳刈楚，不弃幽远。况孝若相门子弟，射策甲科，家居君侯之宇下，且数年矣。不劳重币，而获至宝，甚善甚善！雄都大府，多士如林，最所知者，斯人也。请为ト下记其若此，唯用与舍，高明裁之。谨再拜。

赵煜

煜字云卿，邓州穰人。开元中举进士，连擢科第，授大理评事。乾元初累拜左补阙，迁秘书少监。建中四年卒，追赠华州刺史。


赠袁太守入觐奏绩序


凡俗之害于政者，奸民梗玩，伏机隐慝，以诇上之衅，谓之曰民蠹；贵家侈族，持吏短长，数干谒以挠正，谓之权蝎。此最大患也。吾郡幸无此二者，而昔之治者，往往称艰，何哉？盖其弊有二，所从来久矣。其一，宗室岁禄，仰给有司，异时诸宗中有号为贫者，数十百人，日入公府，喧呼横索。欲尽应所求，则民力不给；即不应，辄喧呼丑诋。太守日与是曹酬接不暇，又何暇治民事乎？其二，守库藏吏与诸王府中卒养厮隶深相结纳，因缘为奸，凿幸孔以生厉阶，以故俗日以偷，政日益坏。

公始至，则廉吏之素欺罔者数人，诸与为奸利者又十余人，皆抵罪。乃下令曰：“宗室岁禄，随所食邑。输至者，辄散之。不足者，均之。其不顺令，比吏为幸孔者，罪之。”于是诸宗贫富皆得以次瞻给，喧呼者不至。公复明甚，不可罔。即数百里外，有欲为铢两之奸者，畏公知之，咸弭耳慑伏不敢动。三年，郡中翕然，公府无事。

异时，太守坐府中，仆仆劳瘁，至日旰不遑食，若有重负于躬，不得遂去以解。公恒以暇日，与郡中士大夫登览赋诗为乐，意相安，不知为繁且劳也。此岂与曩者殊俗易民哉！事有机，政有要。公乘其机，握其要，而徐图之，故其治不肃而成矣。窃闻公知旧过视公者，视公久理繁剧，咸愿公早晋大位以去。公独曰：“不然。此固非佳处，然其民虽愚，而不知伪；其士大夫有耻，而不敢以私挠吾法。是犹足为也。”

嗟乎！荒陬陋区，幸得藉公化理，民不敢为蠹，士不敢为蝎，而向之所谓二弊者，又皆已剔去。虽公之心，亦安能遽弃吾郡之人乎！然公始在郎署，用文行著闻。往天子轸念吾郡之民，借公出守，固非久劳于外者也。今将入觐，天子嘉公治理，必将简置左右以酬其劳；而司铨者又将上公之最绩以风天下。则公虽欲不弃吾郡之人，尚可得哉！

顾常以为君子之政，仁必久而后洽，功必久而后成。汉时守令便于民者，辄赐玺书褒美，稍增其秩，不数易之。故世之言吏治者称两汉。然余不敢远引异代，即如国初，守令久者至十余年，而何文渊、刘德皆用太守积劳，擢拜九卿。重任而责成，故良吏辈出，治亦近古。此皆近事可覆者也。

今天子既已轸念吾郡之民，为择良吏矣，而遽夺之乎？公于吾郡之民，既已拯引之矣，而遽弃之乎？复祖宗之旧，久任贤良以兴治理，是所祈于天子者也；有往来夙以慰答民望，是所愿于公者也。余不佞，谨述公治郡状，并致其借寇之意，敢以告于铨衡。






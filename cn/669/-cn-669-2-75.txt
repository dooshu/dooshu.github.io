75　胡銓言小畜與復體相應


「小畜上案：「上」當作「下」，諸本皆誤。體乾，復上體坤，乾坤相應，故小畜初九『復自道』，九二『牽復，吉』，與復六四『中行獨復』，六五『敦復无悔』，義甚相類。牽復中不自失，敦復中以自考，二、五皆得中故也。」澹庵云。

【全云】胡忠簡公銓，字邦衡。

【元圻案】書録解題載澹庵易傳拾遺十卷，大概宗主程氏，而時出新意。李泰發爲之序。今四庫全書不著録，經義考云佚，而引此條於後，蓋即拾遺之説也。〇胡澹庵，名銓，廬陵人。建炎二年進士。抗疏詆和議，謫吉陽軍。孝宗即位，召還，以資政殿學士致仕，謚忠簡。宋史有傳。






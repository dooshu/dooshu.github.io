○送岭南韦评事赴使序

大夫杜公，用德礼威信训齐南海，居二年，以部从事檄召京兆韦君。君温文裕蛊，锐於术学，在绮襦青衿之岁，粲若冰玉。年方冠，仕至廷尉评，拥大府之传，赴贤主人之命，其徒荣之。且便楠巨干，不产培娄，则知天锺美茂，亦多在世德，其要在聿修之不怠而已。彼吏理与将命，事之细者，况新发於硎，刃韬匣，不折不缺之诫，岂足为执事道耶？予尝被公辟书，辱在下介，顾以多病，不敢远游南方。祈执事者芳讯见及，则详言美化，伫为中和乐职之颂，以抒下情。


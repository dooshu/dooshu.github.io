○李昼

李昼为许州吏，庄在扶沟。永泰二年春，因清明归，欲至伯梁河。先是路傍有冢，去路约二十步，其上无草，牧童所戏。其夜，李昼忽见冢上有穴，大如盘，兼有火光。昼异之，下马跻冢焉，见五女子衣华服，依五方，坐而纫针，俱低头就烛，不歇。昼叱之一声，五烛皆灭，五女亦失所在。昼恐，上马而走，未上大路，五炬火从冢出，逐昼。昼走不能脱，以鞭挥拂，为火所。近行十里，方达伯梁河，有犬至。方灭。明日，看马尾被烧尽，及股胫亦烧损。自后遂目此为五女冢，今存焉。（《太平广记》卷三三七）


◇答释法云书难范缜神灭论

辱告，惠示敕旨答臣下审神灭论。甚哉理之大也，斯宁寸管之所见，言性之可闻？而随类傥遇，怡然蒙释，奉戴周旋，以次以诵。法师德迈当今，声标万古，知十之谈每会，起予之富必酬，想阐弘圣旨，焕然云消邪？弟子学惭聚萤，识非通见，何能仰赞洪辉，宣猷妙范者欤？但论者执一惑之情，循一往之辙，固不可以语大方，焉知致远恐必泥哉？夫幽明之理，皎然不差，固（固当作因）果相起，义无独立，形灭自可以草木为筹（筹疑当作寿），神明常随缘而在。所以左氏有彭生豕见，尚书则祖考来格。礼云：若乐九变，人鬼可得礼矣，结草之报，岂其遂灭，元规所梦，何得无神？神明不灭，著之金石，丘尼所说，弥有多据。若文虽五千，诗乃三百，得其理者，自可一言而以蔽，故不复烦求广证。夫三圣虽有明教，百家常置弘理，而尚使狂简斐然成章，攻乎屡作。今皇明体照幽寂，识周内外，以前圣之久远，感异端之妄兴，霈然爰发，乃垂眷翰，使阐提一悟，遂获果通，闾浮执惑，豁然洗滞。况复缙绅之士，为益固其弘哉？弟子餐道无纪，法师许其一篑，遂能班逮神藻，使得预沐清风，顶戴欢舞，无以自譬，戢铭兼深，弥其多矣。弟子王僧恕顿首和南。（《宏明集》十。）


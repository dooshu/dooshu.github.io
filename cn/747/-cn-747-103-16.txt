○允郭崇韬再让节镇优诏

朕以卿久司枢要，常处重难，或迟疑未决之机，询诸先见；或忧挠不定之事，访自必成。至於替朕丕基，登兹大宝。众兴异论，卿独坚言，天命不可违，唐祚必须复，请纳家族，明设誓文。及其密取汶阳，兴师入不测之地；潜通河口，贡谋占必济之津。人所不知，卿唯合意。迨中都啸聚，群党窥陵，朕决议平妖，兼收浚水。虽云先定，更审前筹，果尽替成，悉谐沈算。斯即何须冒刃，始显殊庸，况常山陆梁，正虞未复，卿能抚众，共定群心。惟朕知卿，他人宁表。所以赏卿之宠，实异等伦；沃朕之心，非虚渥泽。今卿再三谦逊，重叠退辞，始纳常阳，请归上将，又称梁苑，不可兼权，如此周身，贵全名节，古人操守，未可比方。既览坚辞，难阻来表。其再让汴州，所宜依允。


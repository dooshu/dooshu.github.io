15.赤小豆

一名赤豆，一名红豆，处处种之。夏至后下种，苗高尺许。叶本大末尖。至秋开花，淡银褐色，有腐气。荚长二、三寸，比绿豆荚稍大，色微白带红。三青二黄时即收之。色赤黯而粒紧小者入药，甘酸平无毒，心之谷也。性下行通乎小肠，能入阴分，治有形之病。行津液，利小便，消胀、除肿、止吐，治下痢肠澼，解酒病，除寒热，排脓散血，通乳汁，下胞衣，利产难，皆病之有形者。水气、脚气最为急需。有人患脚气，袋盛此豆，朝夕践踏，久之遂愈。此豆可煮，可炒，可粥饭，可作面食馅。并良久服，则津血渗泄，令人肌瘦身重。合鱼鲊食，成消渴。其稍大而鲜红淡红者，止可食用。


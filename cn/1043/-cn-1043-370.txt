王安石　歌元丰五首

水满陂塘谷满篝，漫移蔬果亦多收。

神林处处传箫鼓，共赛元丰第二秋。

王安石

王安石　歌元丰五首

露积成山百种收，渔梁亦自富虾鳟。

无羊说梦非真事，岂见元丰第二秋。

王安石

王安石　歌元丰五首

湖海元丰岁又登，稆生犹足暗沟塍。

家家露积如山垄，黄发咨嗟见未曾。

王安石

王安石　歌元丰五首

放歌扶杖出前林，遥和丰年击壤音。

曾侍土阶知帝力，曲中时有誉尧心。

王安石

王安石　歌元丰五首

豚栅鸡埘晻霭间，暮林摇落献南山。

丰年处处人家好，随意飘然得往还。

王安石


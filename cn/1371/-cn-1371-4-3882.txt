晓枕

夏日晚兴

高挂虚窗对绿池，鸟啼声歇柳阴移。



含风珍簟闲眠处，叠雪轻衫新浴时。



泉冷甘瓜开碧玉，手香素藕罥长丝。



夕阳四面渔歌起，又赴邻翁把钓期。



夏日五鼓起戏书

老鸡喔喔桑树颠，明星磊磊茅屋边。



我兴视夜不复眠，坐看朝暾浴虞渊。



开窗清风来穆然，拂几洗研整蠹编。



火云崔嵬忽满天，安得羲和徐著鞭！

夏日戏作

困来两眦似胶黏，底怪吴人号黑甜。



安得他生不识字，朝朝就日卧茅檐？



夏日小宴

横吹铜笛苍龙声，双奏玉笙丹凤鸣。



已判百年终醉死，要将一笑压愁生。



旋移画舫破山影，高卷朱帘延月明。



试问炎歊在何许，夜阑翻怯葛衣轻。



夏日幽居

赤日黄尘一点无，负山临水是幽居。



爽如瑞露零仙掌，清似寒冰贮玉壶。



孤艇过时惊宿鹭，湿烟深处乱风蒲。



翛然欲弃人间去，天际联翩谁与俱？



夏日杂题

东吴五月黄梅雨，南浦孤舟白发翁。



貂插朝冠金络马，多年不入梦魂中。



夏日杂题

疏疏窗似秋蛩室，叠叠书如春鹊巢。



大耋何妨尚弦诵，小诗时亦杂谈嘲。

夏日杂题

眈眈丑石罴当道，矫矫长松龙上天。



满地凌霄花不扫，我来六月听鸣蝉。



夏日杂题

午梦初回理旧琴，竹炉重炷海南沉。



茅檐三日萧萧雨，又展芭蕉数尺阴。

夏日杂题

情怀万里长征客，身世连床旦过僧。



熟计书空成咄咄，不如任运去腾腾。



夏日杂题

新缝细葛作蠡裯，簟展风漪凛欲秋。



啼鸟一声呼梦断，依然书卷在床头。



夏日杂题

檐前桐影偏宜夏，叶底蝉声渐报秋。



莫道衰翁怯风露，也能觅醉水边楼。



夏日杂题

一枝黎峒桄榔杖，二寸羊城蝳蝐冠。



万里来为老人寿，始知天地不胜宽。



夏日杂题

渚蒲经雨送微馨，野鹤凌风有堕翎。



归入衡门天薄暮，清沟浅浸两三星。



夏日杂题

天随手不去朱黄，辟蠹芸编细细香。



今夕短檠须暂设，北窗风雨送微凉。



夏日杂题

身闲欲出无如嬾，酒薄虽倾不敌愁。

残暑从今无一月，剩储诗思待新秋。



夏日杂题

一叶两叶病木霣，一点两点疏萤流。



水底星河秋脉脉，发根风露夜飕飕。



夏日杂题

憔悴衡门一秃翁，回头无事不成空。



可怜万里平戎志，尽付萧萧暮雨中。



夏日杂题

衰疾沉绵短鬓疏，凄凉圯上一编书，中原久陷身垂老，付与囊中饱蠹鱼。

夏日杂咏

闲居自无客，况复暑如焚。



百折赴溪水，数峰当户云。



幽寻穷鹿径，静钓杂鸥群。



旧爱南华语，今方践所闻。



夏日杂咏

兀兀从谁语？

？

？

寄一床。



不嗟头似葆，但苦汗如浆。



欹枕风生竹，勾帘日转廊。



非由静胜热，本体自清凉。



夏日杂咏

蒲苇萧萧晚，楸梧肃肃阴。

山童惊大鼾，林鸟伴微吟。

蛮砚深瀦墨，吴牋熟捣踸。



新诗与醉帖，自笑尚童心。



夏日杂咏

省事心君静，忘情眼界平。



食便餐酪美，浴试葛衣轻。



鹤整千年驾，鸥寻万里盟。



秋风即在眼，作意上青城。

夏日昼寝梦游一院阒然无人帘影满堂惟燕蹋筝弦有声觉而闻铁铎风响璆然殆所梦也邪因得绝句

桐阴清润雨余天，檐铎摇风破书眠。



梦到画堂人不见，一双轻燕蹴筝弦。



夏四月渴雨恐害布种代乡邻作插秧歌

浸种二月初，插秧四月中，小舟载秧把，往来疾於鸿。



吴盐雪花白，村酒粥面浓，长歌相赠答，宛转含豳风。



日暮飞桨归，小市鼓冬冬。



起居问尊老，勤俭教儿童。



何人采此谣，为我告相公，不必赐民租，但愿常年丰。



夏五月方闵雨忽大风雨三日未止

海风一夕狂拔木，山雨三朝猛穿屋。



向来望云眼欲枯，雨甚还忧败嘉谷。



今年旱势连吴中，吾州乃独劳神龙。



稽首龙公要斟酌，收云归山水归壑。



夏五月方闵雨忽大风雨三日未止

五月昼晦天欲雨，街中人面不相睹。



风声撼山翻怒涛，雨点飞空射强弩。



一雨三日姑可休，龙其玩珠归故湫。



千里连云庆多稼，牲肥酒香作秋社。



夏夜

乞骸安晚节，养疾卧空村。



月暗枭鸣树，船归犬吠门。



藜羹加糁美，黍酒带醅浑。

稚子能勤学，灯前与细论。



夏夜

散发荒池上，秋声满绿蒲。



磷飞乘月暗，枭语似人呼。



学问无新得，功名负壮图。



拾薪炊麦饭，随事且枝梧。



夏夜

风便更漏明，室虚蚊蚋静。



筋骸日益衰，厌事乐幽屏。



清灯北窗下，突兀写孤影。



进学无新功，赋诗聊自警。



夏夜

酒力初消睡未厌，卧看香缕绕疏帘。



月高栖鹊重移树，风劲流萤自入檐。



长夏迢迢秋尚远，孤愁冉冉病相兼。

老人本是山中客，扫迹元非畏楚钳。

夏夜

六尺筇枝膝上横，中庭岸帻听鼍更。



露零金掌汉宫晓，月度银河秦塞明。



菡萏晚花香未减，梧桐病叶堕无声。



关河又见新秋近，屈指流年一叹惊。



夏夜

夏夜忽已半，东冈月初生。



起行遶庭树，爱此露滴声。

漂流忆安卧，局促念遐征。



幽怀谁晤语，华觞还自倾。

夏夜

鸣蜩断复续，宿鸟久始安。



触热汗沾衣，暮夜犹未乾。



梧桐独知秋，一叶堕井阑。



行矣戒碪杵，四序环无端。

夏夜

露湿芙蕖冷，月明薝卜香。



残醉吹欲无，飕飕发根凉。



岂惟弃世事，形影亦相忘。



空忆南山下，新秋射虎场。



夏夜

夏夜谁知亦自长，幽居渺在水云乡。



月侵竹簟清无暑，风度衣篝润有香。

栖鹊自惊移别树，流萤相逐过横塘。



放翁尚苦余酲在，细绠铜缾落井床。



夏夜

我昔在南郑，夜过东骆谷，平川月如霜，万马皆露宿。

思从六月师，关辅谈笑复。

那知二十年，秋风枯苜蓿！



夏夜

萤火喜暗庭，桐叶矜冷雨。



幽人悄不寐，独夜谁与处！



乾坤信无情，岁月遽如许。

明发视镜中，鬓丝添几缕。



夏夜

落月不满窗，惊鹊屡移树。



沉忧少睡眠，亦以衰疾故。



五更忽作梦，立马青衣渡。



白首厌山村，邮亭忆征步。



夏夜

山崦风生鵩啸悲，柴门月上树阴移。



熏衣汗雨初乾後，把卷蚊雷不动时。



孤闷难禁终岁病，浮生易满百年期。



钓竿只待清秋近，一棹烟波信所之。



夏夜

庭荒蔓草长，堂豁爽气入。



悠然推枕起，聊作倚杖立。



飞萤亦避雨，黏栋光熠熠。



南邻输税归，小妇愁夜汲。



夏夜

展转纱幮睡不成，一藤扶惫绕廊行。



月升双鹊移枝宿，露下孤萤缀蔓明。



汲井忽惊人已起，开门堪叹事还生。



羽衣道帽从吾好，柏子烟中起磬声。

夏夜

结屋在郊墟，翛然谢炎炽。



窗扉故阒寂，水竹亦幽邃。



飞虫望灯集，栖燕冲雨至。



石枕与葛幮，美哉今夕睡。



夏夜

龟息绵绵破五更，起扶藤杖并南荣。



择栖孤鹊尚三匝，司旦老鸡俄一鸣。

移坐徐看山月吐，脱巾聊受水风清。

不知竟是真仙未？

夜夜神游白玉京。



夏夜不寐有赋

急雨初过天宇湿，大星磊落才数十。

饥鹘掠檐飞磔磔，冷萤堕水光熠熠。



丈夫无成忽老大，箭羽凋零剑锋涩。



徘徊欲睡复起行，三更犹凭阑干立。



夏夜大醉醒後有感

少时酒隐东海滨，结交尽是英豪人，龙泉三尺动牛斗，阴符一编役鬼神。



客游山南夜望气，颇谓王师当入秦，欲倾天上河汉水，净洗关中胡虏尘。

那知一旦事大缪，骑驴剑阁霜毛新，却将覆毡草檄手，小诗点缀西州春。



素心虽愿老岩壑，大义未敢忘君臣。



鸡鸣酒解不成寐，起坐肝胆空轮囷。



夏夜读书自嘲

事业无成去日遒，只今身世付沧洲。



风烟惨惨菰蒲老，星斗离离河汉流。



寂寞书生学奇字，穷愁客子著春秋。

白头自苦君无笑，骨朽成尘志未休。



夏夜对月

薄云归欲尽，残雨久犹滴。



月入疏林间，庭户粲珠璧。



梅天苦蒸郁，爽气始此夕。



岂无一舴艋，放浪江天碧。



散发黄鹤楼，醉弄白玉笛，真当舞鱼龙，讵止裂金石。



夏夜泛溪至南庄复回湖桑归

不求奇骨可封侯，但喜枯肠不贮愁。



数点残灯沽酒市，一声柔橹采菱舟。



元知泽国偏宜夜，已就天公探借秋。



归过三更风露重，纱巾剩觉发飕飀。



夏夜泛舟书所见

山房犹复畏炎蒸，长掩柴门媿老僧。

两桨去摇东浦月，一龛回望上方灯。

惊飞宿鸟时呼侣，腾起长鱼有脱罾。



夜半归来步松影，真成赤脚踏层冰。

夏夜风雨极凉枕上口占

北窗八尺卧文藤，夜雨生凉洗郁蒸。



袅袅清愁萦断角，悠悠孤梦伴残灯。



羸躯垂老嗟焉往，公论犹存似可凭。



聊向斯文图不朽，未甘粥饭学山僧。



夏夜纳凉

河汉微茫月渐低，风声正在草堂西。



莎根唧唧虫相吊，木末翻翻鹊未栖。

屯甲近闻如积水，守关不假用丸泥。



孤臣报国嗟无地，只有东皋更饱犁。



夏夜起坐南亭达晓不复寐

风露青冥近九秋，脱巾扶杖冷飕飀。



曲阑影外巴山月，画角声中楚塞愁。



巢燕并栖高栋稳，潜鱼时跃小池幽。



悠然坐待江城晓，红日将升碧雾浮。



夏夜暑毒不少解起坐庭中

窗间有萤过，枕上见星流。

欲睡不堪热，长歌起饭牛。

夏夜暑毒不少解起坐庭中

风从高树下，虫抱短莎鸣。

小据胡床坐，还夫拄杖行。



夏夜枕上

卧听残更下丽谯，虽非遥夜亦迢迢。

正令展转无安枕，犹胜龙锺趁早朝。



夏夜舟中闻水鸟声甚哀若曰姑恶感而作诗

女生藏深闺，未省窥墙藩。



上车移所天，父母为它门。



妾身虽甚愚，亦知君姑尊。



下床头鸡鸣，梳髻著襦裙。



堂上奉洒扫，厨中具盘餐，青青摘葵苋，恨不美熊蹯。



姑色少不怡，衣袂湿泪痕。



所冀妾生男，庶几姑弄孙。



此志竟蹉跎，薄命来谗言。



放弃不敢怨，所悲孤大恩。

古路傍陂泽，微雨鬼火昏。

君听姑恶声，无乃遣妇魂？

夏雨

东风吹雨溪上来，北山出云以应之。



严州城中三日雨，朝暮点滴无休时。



向来秧底乾欲裂，白水漫漫俄盈陂。



豚肩覆豆巫醉饱，龙骨挂壁农遨嬉。



今年蚕麦收数倍，茧大如瓮麦两岐。



西成在眼又如此，还乡鼓腹歌淳熙。



夏雨

忽闻疏雨滴林梢，起看油云满四郊。



行蚁君臣初徒穴，鸣鸠夫妇正争巢。



筑陂处处移新稻，乘屋家家补破茆。



堪笑此翁惟美睡，孝先便腹任讥嘲。



夏雨

清风起湖滨，急雨来天末。

蚊蝇遽退听，松竹例苏活。



奇声集空庭，爽气生细葛。



素秋虽尚遥，聊喜宽肺渴。



夏雨

连朝暑溽不可过，动地忽有东北风；嵯峨云压世界碎，夭矫龙卷江湖空。



尘沙洗濯草木醒，沟浍澰灩舟舸通。



更烦造物出壮观，跨海千丈垂天虹。



夏雨初霁题斋壁

楸花楝花照眼明，幽人浴罢葛衣轻。



燕低去地不盈尺，鹊喜傍檐时数声。



对弈轩窗消永昼，晒丝院落喜新晴。



忽惊重五无多日，采缕缠筒吊屈平。

夏雨叹

蜗舍入门楣触额，黄泥壁作龟兆坼。

雨多潦水欲上阶，卧听凫鸭声拍拍。



日高籴米奴未回，坐知薄饭未容索。

仕羞捷径耕不力，自取囊空欲谁责？



富贵危机复可畏，世间果无第一策。



虽然胸中有事在，片言可寿天下脉。



夏中杂兴

梳发高舂後，投床甲夜初。



语艰愁对客，手倦怕催书。



美睡那思觉，甘餐不愿余。



更应惭造化，无事到幽居。



夏中杂兴

小响风吹叶，微痕雨点池。



兴来闲弄笛，客散自收棋。



忽忽寻残梦，时时足小诗。



出门俄已暮，忘却野人期。



夏中杂兴

出赴盟鸥社，归寻梦蝶床。



愚为度世术，闲是养生方。



休歇书中癖，消磨酒後狂。

远游亦已矣，不复解轻装。



夏中杂兴

处世如灰冷，持心似砥平。



盘餐无宿戒，香火有常程。



樵父供藜杖，陶人售瓦檠。



经旬常苦雨，啸傲送余生。



夏中杂兴

心慕羲农世，躬行黄老言。



采椽聊筑舍，横木即为门。



短发冠龟屋，空床枕竹根。



从来薄世味，染指肯尝鼋？



夏中杂兴

遣信邀邻父，随宜具小餐。



草燔豚肉美，瓮压酒醅浑。



易致商山皓，难招楚泽魂。

嗟予亦衰矣，心事与谁论？



仙鱼舖得仲高兄书

病酒今日载卧舆，秋云漠漠雨疏疏。



阆州城北仙鱼舖，忽得山阴万里书。

先大父以元佑乙亥寓居妙明僧舍後百余年当嘉泰癸亥游复假榻一夕感叹成咏

楚公仙去几秋风！

巷陌萧条旧隐空。



遗老即今无处觅，断香残照泪痕中。



先少师宣和初有赠晁公以道诗云奴爱才如萧颖士婢知诗似郑康成晁公大爱赏今逸全篇偶读晁公文集泣而足之

仕不逢时勇退耕，闭门自号景迂生。



远闻佳士辄心许，老见异书犹眼明。



奴爱才如萧颖士；婢知诗似郑康成。



早孤遇事偏多感，欲续残章涕已倾。

先主庙次唐贞元中张俨诗韵

猾贼挟至尊，天命矜在己。

岂知高帝业，煌煌汉中起。

先主庙次唐贞元中张俨诗韵

吴蜀本唇齿，悲哉乃连兵。



尽锐下三硖，谁使复两京？



先主庙次唐贞元中张俨诗韵

洛阳化为灰，棘生铜驼陌。



讨贼志不成，父老泣陵柏。



僊游阁

张公一去二百载，杰阁依然横霭中。



徙倚看碑仍看画，时闻柏子落秋风。



闲步至鞠场值小雪

倒尽床头酒半罂，笑呼筇杖共闲行。

梅花照水为谁瘦，雪片倚风如许轻。



孟德遇冬思射猎，广文垂老谢才名。

归来跨火西窗下，独数城楼长短更。



闲记老境

谢事久悬车，为农嬾荷鉏。



破裘寒旋补，残发短犹梳。

槁木忘荣谢，闲云任卷舒。

心知老当逸，先罢夜观书。



闲记老境

嫌闹不入市，怕寒稀出门。



拥炉愁兀兀，投枕睡昏昏。



柳色新如染，梅花香满村。

犹嗟未免俗，薄酒诳空樽。



闲居

土铛茶七碗，瓦甑稷三升。



兀兀能言石，腾腾有发僧。



净巾裁白氎，拄杖采红藤。



尚喜冬来健，逢山得遍登。



闲居

小隐轻华屋，深山自结茅。



乱苔侵石磴，疏竹映花梢。



闲居

溪透桃源路，门连小华峰。

虹霓横水槛，羽盖偃岩松。

闲居

厨给胡麻粒，山供鹿脯盘。



扫门迟客至，入郭借书看。

闲居

自得穷通乐，而无宠辱惊。



韬光聊混俗，去知默陶情。



闲居

野水明窗几，通渠遶屋流。

鹭冲烟织素，鱼避月沉钩。



闲居

生计淡无味，终焉乐有余。



灌畦亲抱瓮，种秫学拈锄。

闲居

剪叶霜风劲，关门谢远游。



深村梅映雪，前浦水明楼。



闲居初冬作

香碗蒲团又一新，天将闲处著闲身。

东窗换纸明初日，南圃移花及小春。

妇女晨炊动井臼，儿童夜诵聒比邻。



早知闾巷无穷乐，悔不终身一幅巾。



闲居对食书媿

游宦无功坐免归，谁令盘筋极甘肥？



锦鳞差尾鱼登俎，绣羽骈头雉触机。

桑落满壶春盎盎，雨前輚磑雪霏霏。



残年何地酬君赐，自古羁臣厌蕨薇。



闲居对食书媿

老病家居幸岁穰，味兼南北饫枯肠。



满脾蜜熟餭餭美，下栈羊肥餺飥香。



鱍剌河鲂初出水，迷离穴兔正迎霜。



山僧一钵无余念，应笑先生为口忙。

闲居书事

园林绿叶一番新，桃李吹成陌上尘。

玩易焚香消永日，听琴煮茗送残春。



隐居正欲求吾志，大患元因有此身。



堪笑痴人营富贵，百年赢得冢前麟。



闲居无客所与度日笔砚纸墨而已戏作长句

水复山重客到稀，文房四士独相依。

黄金那得与齐价，白首自应同告归。



韫玉面凹观墨聚，浣花理腻觉豪飞。

兴阑却欲烧香睡，闲听松声昼掩扉。



闲居自述

自许山翁嬾是真，纷纷外物岂关身。



花如解笑还多事，石不能言最可人。



净扫明窗凭素几，闲穿密竹岸乌巾。



残年自有青天管，便是无锥也未贫。



闲昧

身似枯禅谢世麈，岂容收歛强冠巾。



庾郎三韭不妨饱，晏子一裘何恨贫？



栖冷每怜鸡唱早，云开初见月痕新。



闲中有味君知否，熊掌驼峰未是珍。



闲趣

绝迹市朝外，结庐云水间。



心平诗淡泊，身退梦安闲。



有酒旋寻伴，无门那说关？



桐江故不远，日暮趁潮还。



闲趣

同侪零落晓星稀，久住人间岂自期。



衰病已成垂白叟，春寒又到牡丹时。



溪边唤客闲持钓，灯下留僧共覆棋。



一日转头还过却，纷纷世事不须知。



闲趣

老子即今双白鬓，镜湖自古几青山？

半窗萝月独欹枕，满院松风常掩关。

天地许宽谁碍汝，琴尊是处可开颜。



将行亦莫买春草，幸有一筇相伴闲。



闲趣

濯罢铜驼陌上尘，此生长作水云人。



更贫家业犹供酒，未死年光尽属身。



闭户棋声闻腷膊，卷帘山色对嶙峋。



贵公漫说林间事，东路何人岸角巾？



闲趣

坚闭门来又过冬，一裘且复拥龙锺。



不辞陋巷如浆冷，自爱新醅似粥醲。



迎妇桥边灯煜煜，赛神林外鼓冬冬。



岂惟自得闲中趣，要遣儿孙世作农。

闲趣

被拥听秋雨，儿扶上夜香。



甑炊霜後稻，糟渍社前姜。

马病空思路，僧归却住房。



风扉久呕轧，错认橹声长。



闲趣

饭满七缀钵，香凝百衲窗。



雨声酣晓枕，灯烬落秋釭。



疾竖元知遯，天魔亦已降。

超然对儿子，未媿鹿门庞。



闲趣老至衰滋剧，秋高病尚侵。



坐看儿学字，卧听客弹琴。



囷满雀方斗，栖寒鸡欲瘖。



世情元自嬾，不是事违心。



闲身

炊烟漠漠闭柴荆，聊用闲身答太平。

重碧飞觞心未老，硬黄临帖眼犹明。



吴蚕满箔含桃熟，垄麦登车搏黍鸣。



补劓息黥今有地，问君何处用虚名？



闲甚戏作

酒尽枵樽腹，书抛委架麈。



渐能闲过日，始觉老催人。



玉麈王夷甫，金龟贺季真。



若论方外事，终媿葛天民。



闲适

闭门万事不相关，饱受人间一味闲。



琴荐涧生识雨至，衣篝香冷叹春残。



早曾寄傲风烟表，晚尚锺情水石间。



小市酒旗能唤客，试寻邻曲共幵颜。

闲适

朝读易一卦，时钞史数行。



花开聊把酒，睡起独焚香。



寂寂市声远，悠悠村日长。

吾衰尚何恨，儿女解耕桑。



闲适

饮酒不至狂，对客不至疲，读书以自娱，不强所不知。



一窗袖手坐，往往昼漏移，初非能养生，简事颇似之。



四时俱可喜，最好新秋时，柴门傍野水，邻叟闲相期。



闲适

陆子居山阴，杜门辄经年。



有时思出游，两屦凌风烟。

长鑱斸灵曲，大瓢挹飞泉。



眼长不及寸，能著万里天。

不饮颜常丹，不食腹果然，金丹亦弃置，我是地行仙。



闲行

出户莽悠悠，东西本不谋。

阻溪因小涉，逢店得中休。



鸟没千山暝，蝉昑一院秋。



诗成还自笑，信笔媿冥搜。



闲行至西山民家

秋林半丹叶，秋草多碧花。



隔山五六里，临水两三家。



罾鱼与伐荻，各自有生涯。

平池散雁鹜，绕舍栽桑麻。

客至但举手，土釜煎秋茶。



城中不如汝，切莫慕浮夸。

闲意

柴门虽设不曾开，为怕人行损绿苔。



妍日渐催春意动，好风时卷市声来。



学经妻问生疏字，尝酒儿斟潋灩杯。



安得小园宽半亩，黄梅绿李一时栽。



闲吟

闲吟可是治愁药，一展吴牋万事忘。



不惜暮年酬倡绝，犹能作意答秋光。



闲咏

本志常思退，前缘剩得闲。



听猿来剡县，采药上稽山。



超绝风尘表，茔然冰雪颜。



向来香火地，五缀羽衣班。

闲咏

平生到处足间关，天遣残年乐故山。



社日连村餍酒肉，丰年无盗伏茆菅。



秋来梁燕将雏去，雨过林鸠唤妇还。



我亦葛衣新浴罢，为君满意说清闲。



闲咏

莫笑结庐鱼稻乡，风流殊未减华堂。



茶分正焙新开箬，水挹中（左氵右霝）自候汤。

小几研朱晨点易，重帘扫地昼焚香。



个中富贵君知否？

不必金貂侍紫皇。



闲咏

身似地行僊，心非欲界天。



舆竿声轧轧，巾角影翩翩。



买菊穿苔种，怀茶就井煎。



归来书遶坐，随处一欣然。



闲咏

萧萧华发映乌巾，五十年前故史臣。



正使老来无老伴，未妨闲处作闲人。



按行池水知增耗，点检庭花见故新。



更有庵中策勋事，投床鼻息聒比邻。



闲咏

久入春农社，新腰老衲包。



纸裁微放矮，砚斫正须（左幽右页）。



髯簿能为祟，方兄任绝交。



吾诗无杰句，聊复当谈嘲。



闲咏

事业无闻负圣时，沧波自照角巾欹。

养成林下无穷嬾，占尽人间彻底痴。



小麦绕村苗郁郁，柔桑满陌椹累累。



医翁筮叟真堪友，搜索残尊与共持。



闲咏

谢事归来一把茅，村深樵牧日论交。



未言客路尘衣化，最恨书窗铁砚凹。



恋恋故袍谁复念，便便痴腹敢辞嘲。



卜居虽僻吾犹悟，失却岷山理鹤巢。



闲咏

白头羁客更堪论，身寄城南桑竹村。



一榻琴书春寂寂，四山雾雨昼昏昏。

常情共笑门庭冷，好事虚推辈行尊。

烧笋炊粳真过足，儿曹不用致鱼餐。



闲咏

危途九折浩无津，晚幸收身作散人。



俸禄既空忧患少，酒殽虽薄笑歌频。



多添布褐方知老，净扫茆衡不觉贫。



南陌东阡元在望，柴车嬾驾动经旬。



闲咏园中草木

翦刀叶畔戏鱼回，帔子花头舞蝶来。



领略年光属闲客，一樽自劝不须推。



闲咏园中草木

麝香萱草移东郭，锦子葵花买上原。



儿唤乃翁闲一看，欣然曳杖出篱门。



闲咏园中草木

一树山樱鸟啄残，悬钓半舍亦甘酸。



儿童采得争来饷，应念衰翁舌本乾。



闲咏园中草木

绿侵小径蟆衣草，青络疏篱鬼带藤。



未暇开编寻本草，且将名品问山僧。



闲咏园中草木

日高未办续晨炊，一碗村醅且疗饥。



盘箸索然君勿笑，桑间紫椹正累累。



闲咏园中草木

仲夏园中百草灵，风吹露坼各青青。



劝君办取金鸦觜，不问昌阳与豨苓。



闲游

出杂羊牛牧，归随鸟雀栖。



聊持数匙饭，就乞半盂齑。



浩荡凌原野，崎岖历涧溪。



闲游岂不好，客意自凄凄。



闲游

大冠长剑已焉哉，短褐秃巾归去来！



五世业儒书有种，一生任运仕无媒。



麦经小雨家家下，菊著新霜处处开。



自笑闲游心未歇，青鞋蹋踤白云堆。



闲游

柴车去去度横陂，正是春残入夏时。



果熟多藏新密叶，莺啼偏占最高枝。



迷途每就佣耕问，薄饭时从逆旅炊。



随意题诗无杰思，还家犹足诧吾儿。



闲游

白石床平偶小留，青芒屦稳复闲游。

微丹点破一林绿，淡墨写成千嶂秋。

竹院频分斋钵饭，苔矶时把钓鱼？

。

要知此老神通否，二十年来不识愁。



闲游

已破梅花一两枝，并溪穿坞每归迟。



老躯健似中年日，乡俗淳如太古时。



上疏清狂非复昔，据鞍矍铄欲夸谁？



一端尚被邻翁笑，无事长吟费捻髭。

闲游

触热辞行在，扶衰返故丘。



乱蝉催落日，病叶报新秋。



秣蹇投山驿，寻诗倚寺楼。



不因行万里，那信此生浮。



闲游

江边小市旧经过，岁月真如东逝波。

茶灶酒垆多识面，少留卖药买渔蓑。



闲游

一见溪山病眼开，青鞋处处蹋苍苔。



平生长物扫除尽，犹带笔床茶灶来。



闲游

游遍名山日月长，结庐归占水云乡。



醉中即是逃名地，闲外应无度世方。

桧蜜满脾余小苦，木苗浥露有奇香。



肺肠自与人间别，堪笑醅缸与饭囊。



闲游

好事湖边卖酒家，杖头钱尽惯曾赊。

垆边烂醉眠经日，开过红薇一架花。

闲游

剡县有佳处，吾行无定期。



横塘供晚钓，孤店具晨炊。

约客同看竹，留僧与对棋。



人生得自在，更老未为迟。

闲游

高会挥金媿二疏，食贫只似布衣初。



终年老健绿储药，随分穷忙为著书。



吊古何时过梁宋？

题诗且欲遍衡庐。



不须更拟乘风去，水有烟帆陆笋舆。



闲游

溪桥偶与僧游话，草市来寻逆旅炊。



自笑一生为客惯，捉驴小竖诉朝饥。



闲游

祓除情累烟波上，放荡胸怀诗酒中。



禹会桥边潮落处，夕阳几度系孤蓬。



闲游

过尽僧家到店家，山形四合路三叉。



清明浆美村村卖，谷雨茶香院院夸。



果卧幽窗身化蝶，醉题素壁字栖鸦。



夕阳不尽青鞋兴，小立风前鬓脚斜。



闲游

我出亦何急，辍行还怅然。



轻装幸已具，老健更谁先。

野饭聊支日，山蔬不直钱。



此生终乐死，何以报皇天？



闲游

已破京麈梦，还寻剡曲游。

戴星离古戍，冲雨憩山邮。



壁认曾题字，门横昔渡舟。



经行固多感，随处寄悠悠。



闲游

夙兴蓐食戒山行，策蹇迢迢过故城。



露叶未乾明晓日，风蒲初劲借秋声。

绿阴渡口孤莺语，白水陂头两犊耕。

遥望炊烟疑可憩，试从行路问村名。



闲游所至少留得长句

画桡艇子短驴秋，野店山邮每小留。

瓜蔓水生初抹岸，梅黄雨细欲遮楼。



辽东邂逅从归鹤，海上逢迎得狎鸥。



岂是人间偏好异，暮年难复作沉浮。



闲游所至少留得长句

垣屋参差桑竹繁，意行漫漫不知村。



眼明可数远山叠，足健直穷流水源。

鹭引钓船经荻浦，牛随牧苖入柴门。



试寻高处休行李，清绝应须入梦魂。



闲游所至少留得长句

太平人物自谐嬉，及我青鞋布袜时。



丁壮趁晴收早粟，比邻结伴络新丝。



圆鼙坎坎迎神社，大字翩翩卖酒旗。



晤语岂无黄叔度，欲寻幽径过牛医。



闲游所至少留得长句

已过樵坞到渔村，逢春人家即叩门。



僧釜藜羹加糁美，市垆黍酒带醅浑。



颓龄更媿才能薄，故里方知辈行尊。



身迫九原儿亦老，一经犹欲教诸孙。



闲游所至少留得长句

高僧宴坐雪蒙头，闲牧从来水牯牛。



深院阴阴四檐雨，高堂寂寂一帘秋。



光明本自无余欠，梦幻何曾有去留？



我亦翛然五湖客，不妨相与试茶瓯。



闲中

闲中高趣傲羲皇，身卧维摩示病床。

活眼砚凹宜墨色，长毫瓯小聚茶香。

门无客至惟风月，案有书存但老庄。

问我东归今几日，坐看庭树六番黄。



闲中富贵

要信人生各有缘，闲中富贵亦关天。

绿窗静对千梢竹，翠窦新疏一脉泉。



爱百衲琴常锁匣，买双钩帖不论钱。



个中得意君知否？

不换金貂与玉蝉。



闲中富贵

天为疏慵剩与闲，一庵青嶂白云间。



衲僧过别归庐阜，羽客来寻说华山。



冬笋生林龙（左角右戢），寒泉落涧佩珊珊。



俗人自是无因到，虽设柴门不上关。



闲中乐事

转老转迂疏，胸中一物无。



放言夸酒圣，著论笑钱愚。



扫地收松粉，全巢买鹤雏。



登临未应倦，天给短筇扶。



闲中乐事

得丧略相当，幽居气味长。



五穷虽偃蹇，二竖已奔忙。



出甑桃花软，倾瓢竹叶香。



语君真富贵，不是傲羲皇。

闲中偶题

楚泽巴山岁岁忙，今年睡足向禅房。



只知闲味如茶永，不放羁愁似草长。

架上汉书那复看，床头周易亦相忘。



客来拈起清谈麈，且破西窗半篆香。

闲中偶题

久矣云衢敛羽翰，退飞更觉一枝安。



七千里外新闲客，十五年前旧史官。



花底清歌春载酒，江边明月夜投竿。

痴顽直为多更事，莫怪胸怀抵死宽。



闲中偶咏

断编残稿本徒劳，横得虚名亦已叨。



不识狐书那是博？

尚分鹤料敢言高。



巢山且欲营丹灶，跨海何当看雪涛。



与世不谐终自许，笑人苦劝学餔糟。



闲中偶咏

举世纷纷名利间，天公偏赋此身闲。

尘衣濯罢沧浪水，茅舍归来会计山。



邻舍擎盘分麦饭，野人曳杖叩柴关。



酒逋诗债何时了，未死何妨且旋还。

闲中颇自适戏书示客

发犹半黑脸常红，老健应无似放翁。

烹野八珍邀父老，烧穷四和伴儿童。



剪纱新制簪花帽，乞竹宽编养鹤笼。



巢许夔龙竟谁是，请君下语勿匆匆。

闲中颇有四方之志偶得长句

世论纷纷枉见仇，吾身自计本悠悠。



读书渐嬾惟思睡，压酒初成不怕愁。

蜀栈冷云侵瘦马，楚江笼月系孤舟。

兴来会作飘然去，更续骚人赋远游。



闲中书事

病过新年逐日添，清愁残醉两厌厌。



惜花萎去常遮日，待燕归来始下帘。



堂上清风生玉麈，涧中寒溜注铜蟾。

一生留滞君休叹，意望天公本自廉。



闲中书事

一亩山园半亩池，流年忽逮挂冠期。



卖花醉叟劙红桂，种药高僧寄玉芝。



午枕为儿哦旧句，晚窗留客算残棋。



登庸策免多新报，老子痴顽总不知。



闲中书适

棋废机心息，书捐美睡多。



客来时淡话，酒後亦高歌。



甚欲江湖去，无如老病何！



平羌半轮月，依旧照渔蓑。



闲中书适

乞得残骸久，天涯一秃翁。

瓢分春瓮绿，甑绝太仓红。

短褐便冬暖，长砍乐岁丰。



老腰那可折，步步赖枯筇。

闲中戏赋村落景物

游宦才能薄，还山日月长。



买牛捐宝剑，取酒解金章。

泉脉疏供啜，松肪炼按方。



北窗贪兀傲，南陌喜彷徉。

僧过传蓍法，医来寄药囊。



泛舟经姥庙，策蹇上伧塘。



嬾似嵇中散，痴如顾长康。



人间须扫迹，随处是羊肠。



闲中戏赋村落景物

覆筱初成屋，编荆旋作门。



孤云生钓濑，微雨过棋轩。



柳种来傍县，花栽乞近村。

石欹聊可坐，地褊不成园。



酒榼刳枫瘿，香炉断竹根。



海鸥呼可下，陇鸟教能言。



抟饭迎双鹤，联绦系小猿。



山家虽寂寞，随事有盘餐。

闲中戏书

粝饭从来不愿余，还山喜遂此心初。



挽河尽洗弹冠念，闭户闲雠插架书。

一榼不妨从客饮，数椽也复是吾庐。



少游细看犹多事，安用人间下泽车。



闲中戏书

少年拜舞缀庭绅，曾见中天日月新。



金印终归妄校尉，白头仍是斥仙人。



修营香火三生愿，收拾风波九死身。



岂但渔樵与争席，海边沤鸟亦相亲。



闲中戏书

钓竿风月寄沧洲，醉发荻叶秋。



仕进世谁知我嬾，功名命不与人谋。



衰迟更觉岁时速，疏贱空先天下忧。

病骨未销谗未已，聊须周易著床头。



闲中信笔二首其一追和陈去非韵其一追和王履道韵

我看浮名如脱发，誓暮收身老岩穴。

座延穷鬼心不疑，炉锺横财渠自别。



乐哉今为八十翁，神交园绮商山中。



烹葵剥枣及时序，烂醉黍酒歌邠风。



闲中信笔二首其一追和陈去非韵其一追和王履道韵

小江之上千峰立，潮回艇子争来集。

飘风忽起白浪高，急雨横吹绿蓑湿。



岁丰斗酒才百钱，茆店无人惊醉眠。



醒来径入乱云去，异日出看东封年。



闲中自嘲

镜湖西畔有渔扉，窃比玄英似庶几。



风月定交殊耐久，烟波得意可忘归。



曾行万里求微禄，亦伴诸公践骇机。



试问即今成底事？

晨餐依旧北山藢。



闲中自咏

鹤羡清臞鸥羡闲，衡门正在水云间。



无求尚恨时赊酒，有癖应缘酷爱山。

细绕坡头行荦角，别分泉脉听淙潺。



三更不睡看江月，恐有高人夜叩关。

闲中自咏

小艇上时皆绿水，短筇到处即青山。



二十四考中书令，不换先生半日闲。



闲中自咏

声名本自不关身，富贵元知与祸邻。



但恨平生闲不足，再来真作卧云人。



闲中作

呼童按摩罢，倚壁久伸余。



棋局可忘老，鸟声能起予。



扫檐怜罥蝶，投饵出潜鱼。



向晚明窗下，还来读旧书。



咸齑十韵

九月十月屋瓦霜，家人共畏畦蔬黄；小甖大瓮盛涤濯，青菘绿韭谨蓄藏。



天气初寒手诀妙，吴盐正白山泉香。

挟书旁观樨子喜，洗刀竭作厨人忙，园丁无事卧曝日，弃叶狼籍堆空廊。



泥为缄封糠作火，守护不敢非时尝。



人生各自有贵贱，百花开时促高宴。



刘伶病酲相如渴，长鱼大肉何由荐？



冻齑此际价千金，不数狐泉槐叶面。



摩挲便腹一欣然，作歌聊续冰壼传。



乡居

客问乡居事，久居君自知。



度桥徵士悔，过社旅人悲。

社散家分肉，农闲众筑陂。

墙东新洗竹，我亦补藩篱。



乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也

嫩日轻云淡沱天，扑灯过後卖花前。



便从水阁杭湖去，卷起朱帘上画船。



乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也～又

湖波绿似鸭头深，一日春晴直万金。



好事谁家斗歌舞，方舟齐榜出花阴。



乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也～又

舫子窗扉面面开，金壼桃杏间尊罍。



东风忽送笙歌近，一片楼台泛水来。



乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也～又

花光柳色满墙头，病酒今朝嬾出游；却就水亭开小宴，绣帘银烛看归舟。



乡中每以寒食立夏之间省坟客夔适逢此时凄然感怀

松阴系马启朱扉，粔籹青红正此时。



守墓万家犹有日，及亲三釜永无期。



诗成谩写天涯感，泪尽何由地下知。



富贵贱贫俱有恨，此生长废蓼莪诗。



乡中每以寒食立夏之间省坟客夔适逢此时凄然感怀

手持绿酒酹苍苔，今岁何由疋马来。

清泪不随春雨断，孤吟欲和暮猿哀。

皂貂破弊归心切，白发凄凉老境催。



誓墓只思长不出，松门日日手亲开。



香爐

四座且莫喧，愿听歌一言。



请说铜香爐，崔巍象南山。



上枝似松柏，下根據铜盘。



雕文各异类，离娄自相连。

谁能为此器，公输与鲁般。

朱火然其中，青烟颺其间。



顺入君怀裏，四座莫不欢。



香风难久居，空令蕙草残。



缃梅

疏影横斜事已非，小园日暮锁芳菲。

素绡应怯东风思，故著重重浅色衣。



缃梅

香似海沉黄似酒，不禁风雪最迟开。



放翁欲作梅花谱，蜡屐榰筇日日来。

缃梅

红梅眼看风吹尽，更有缃梅亦已无。

天与色香天自爱，不教一点上蜂须。



项里观杨梅

山前五月杨梅市，溪上千年项羽祠。



小繖轻舆不辞远，年年来及贡梅时。



项里观杨梅

隔岁租园不计钱，杨梅海里过年年。

痴人只竞闲名利，那信三山是地仙。

项里观杨梅

溪流曲曲树阴阴，人语烟中觉坞深。



把定山僧同一笑，明年强健更相寻。



项里观杨梅

山中户户作梅忙，火齐骊珠入帝乡。

细织筠笼相映发，华清虚说荔枝筐。



项里溪上见珍禽日溪鹊相随数十步不去

涉溪来过东溪老，断枝槁叶纷如扫。



忽逢溪鹊昔未识，言语惺憁羽毛好。



异哉驯狎若可呼，迹虽甚疏情有余。



上穿苍烟立高树，下踏白石窥游鱼。



老夫日日溪头行，见此不妨双眼明。



定交物外从今始，岂独沙鸥可与盟。



项王祠

项里溪水声潺湲，溪上青山峨髻鬟。



烟村人语虚市合，石桥日落渔樵还。



堂上君王凛八尺，大冠如箕熊豹颜。



筑祠不知始何代，典祀千载谁敢删？



肃清亭障息剽夺，扫荡螟螣囚神奸。



范增玉斗久已碎，虞姬妆面留余潸。



小人平生仰遗烈，近庙欲结茅三间。



时时长歌拔山曲，醉倒聊慰穷途艰。



项羽

八尺将军千里骓，拔山扛鼎不妨奇。



范增力尽无施处，路到乌江君自知。

消摇

莫笑茆檐陋，消摇遂野情。



遇魔增道力，因病悟浮生。



谋食凭长鑱，论交得短檠。



不知从此去，几见雁南征？

逍遥

台省诸公日造朝，放慵别驾媿逍遥。



州如斗大真无事，日抵年长未易消。



午坐焚香常寂寂，晨兴署字亦寥寥。



时平更喜戈船静，闲看城边带雨潮。



萧山

素衣已免染京尘，一笑江边整幅巾。



入港绿潮深蘸岸，披云白塔远招人。

功名姑付未来劫，诗酒何孤见在身。



会向桐江谋小筑，浮家从此往来频。



小病两日而愈

病骨羸然山泽臞，故应行路笑形模。



记书身大似椰子，忍事瘿生如瓠壼。



美酒得钱犹可致，高人折简孰能呼？



不如净扫茅斋地，卧看微香起瓦炉。



小池

荷锸庭中破嫩苔，清沟一派引泉来。



剪刀草长浮萍合，无数游鱼去复回。



小出塞曲

全师出雁塞，百战运龙韬。

金络洮州马，珠装夏国刀。



度沙风破肉，攻垒雪平壕。

明日受降处，甲齐熊耳高。



小儿入城

小儿破帽出求师，老父寒炉夜画诗。



不耐青灯写孤影，聊呼薄酒慰长饥。



我今仅守诗书业，汝勿轻捐少壮时。



但恨北风如许恶，湖桥归路想流澌。



小阁纳凉

侵床月白病全苏，掠面风清酒欲无。



渺渺塘阴下鸥鹭，萧萧秋意满菰蒲。

纵输烟渡横孤艇，也胜京尘暗九衢。



莫遣良工更摹写，此诗端是卧游图。



小疾

小疾有根柢，忽之当日深。



养苗先去草，省事在清心。

蚁梦能看破，狐妖可坐擒。



一杯藜粥罢，听雨拥秋衾。



小疾

老不禁当病，经旬卧一床。



亦知非疥癣，幸未至膏盲。



水落滩初出，秋深草渐黄。



非关畏人事，晚岁合深藏。



小疾

避人便小疾，省事喜闲身。

并海鱼盐聚，入秋风雨频。



元知器苦窳，空有胆轮囷。



轑饭聊同饱，知君不笑贫。



小疾偶书

书生本愿致时康，自怪秋来疾在床。



胸次岂无医国策，囊中幸有活人方。



但知元气为根本，正使长生亦秕糠。



竖子何劳一除扫，区区犹欲恃膏肓。



小疾谢客

小疾深居不唤医，消摇更觉胜平时。



痴人未害看周易，名士真须读楚辞。



绿径风斜花片片，画廊人静雨丝丝。



晚来顿觉清羸甚，自置篝炉煮粟糜。



小疾治药偶书

御戎虚上策，治疾阙全功。



安得如神禹，常行无事中？

小疾治药偶书

揠苗农害稼，过剂药伤人。



此理君能造，无为万物春。

小疾自警

老来土弗强，举箸辄作病。



造物盖警之，何啻三下令。



而我不自珍，若与疾竖竞。

岂惟昧摄养，实亦阙忠敬。



颠踣乃自诒，何用死不瞑？

自今师古训，念念贵清静。

羔豚昔所美，放斥如远佞。

淖糜煮石泉，香饭炊瓦甑，采蔬撷药苗，巾羃相照映。



膨脝亦宜戒，仅饱勿惮剩。



隐书有至理，要使气常胜。



因之戒友朋，苦语君试听。



小集

乌柏遮山路，红蕖满野塘。



病苏身渐健，秋近夜微凉。

杯酌随宜具，渔歌尽意长。



儿曹娱老子，团坐说丰穰。



小霁乘竹舆至柳姑庙而归

残云断处漏斜阳，草满平堤柳著行。



颭颭画船来北港，翻翻青繖度南塘。

行人相贺新年健，逃户虽穷旧业荒。



感物兴怀空绝叹，才衰无语付诗囊。



小江

出郭四十里，孟冬天尚和。



风生帆力健，木落月明多。



小市人声散，长桥炬火过。

吾生几来往，抚枕独悲歌。



小江

细霭斜阳一片秋，数家茅屋小江头。



橹声远入菰芦夹，鸟阵斜飞兰杜洲。



暂佳便成闲啸咏，欲归更复小迟留。



老翁脚力犹能健，明日重来倚寺楼。



小径

环遶无十步，捷行财半之。



安西九千里，自有著鞭时。



小径登东山缭行自西北至溪上

行穿荦确度谽谺，小立风中客袖斜。



衰草双双点飞蝶，长空一一送栖鸦。



荻洲薄暮收鱼网，茆舍初寒响纬车。



谁道老人多感慨，未妨尊酒乐年华。

小垒

小垒荒寒外，高斋寂寞中。



贫妨挂冠快，病减读书功。



桥断春江白，云穿夕照红。



悠然扶杖处，岁月叹匆匆。



小立

红树园庐晚，碧花篱落秋。

荒陂船护鸭，断岸笛呼牛。



酒贱村村醉，山寒寺寺幽。



聊须岸乌帻，小立埭西头。



小立

旷怀尘事外，小立绿阴间；举世皆嫌拙，平生剩得闲。

江郊云易暗，旱岁雨终悭。



欲醉尊无酒，悠然对暮山。



小凉

羸躯一夏困沉绵，不在林间即水边。



高卧已忘浮世事，小凉渐近早秋天。



桔槔轧轧鸣幽圃，舴艋遥遥入暮烟。



余日无多那讳得，逢人自笑说明年。



小楼

吾州近在西山麓，雪山万仞临冰谷。

小楼森森阅三伏，清簟疏帘对棋局。



肌肤凄凛起芒粟，肝肺峥嵘叠琼玉。



香泉向夕初罢浴，桐竹生风吹细谷。



九衢憧憧车击谷，黄尘赤日汗可掬。

还家欲休客陆续，借与此诗令一读。



小圃

剡曲西边筑草堂，小园聊复寄相羊。



鱼行水际汀苹动，麝过林中野草香。



觅句有时携笔砚，遣怀随事具杯觞。



少年朋旧凋零尽，不独思人亦自伤。

小圃独酌

少时裘马竞豪华，岂料今为老圃家。



数点霏微社公雨，两丛闲淡女郎花。

诗成枕上常难记，酒满街头却易赊。

自笑迩来能用短，只将独醉作生涯。



小圃醉中作

摇落园林探借春，耄期诗酒肯输人？



狂时湖海犹嫌迮，达处羲农亦未淳。

木叶敝身如盛服，藜羹加糁即常珍。



巢由尚隐唐虞代，漫道桃源是避秦。



小葺村居

昔我作屋时，趣欲庇风雨。



茆茨寒自刈，条枚细相拄。



庳湿生蚍蚽，得暖森翅羽，摧挠自栋梁，朽败连柱础。



邻父为我言：努力谋安处，土坚瓦可陶，步近木易取。



岂知七十翁，沈痼久未愈，身世如浮沤，家舍真逆旅，一床居易足，十岁敢自许。

且当复其初，浩歌卧环堵。



小憩

徐行散腰膂，小憩啬精神。



休养观书眼，调娱宴坐身。

青毡我家旧，红粟太仓陈。

温饱无余事，寒龟息自匀。



小憩长生观饭已遂行

清绝长生观，再游疑後身。



人间空石劫，物外自壶春。

道士青精饭，先生乌角巾。



回头增怅望，倦马扑征尘。



小憩村舍

藤梢维艇子，烟际觅人家。



小妇篸新麦，群童摘晚茶。



溪云易成雨，崖树少开花。



聊寄平生快，青鞋到若耶。



小憩前平院戏书触目

道边小寺名前平，残僧二三屋半倾。

旁分千畦画楸局，正对一山横翠屏。



修纤弱蔓上幽援，坚瘦稚柏当前荣。



稻秧正青白鹭下，桑椹烂紫黄鹂鸣。



村虚卖茶已成市，林薄打麦惟闻声。



泥行扶犁叱新犊，野饁烧笋炊香粳。



十年此乐发梦想，忽然到眼难为情。



上车欲去复回首，那将暮境供浮名。



小憩卧龙山亭

山高风浩浩，堂豁海冥冥。



绿李分猿嗛，苍苔堕鹤翎。



松寒诗思健，茶爽醉魂醒。



安得丹青手，传摹入素屏？



小桥

漠漠轻阴隐隐雷，石榴半落点莓苔。



小桥西北阑干角，独岸纶巾待雨来。



小僧乞诗

风前掩苒草吹香，溪上霏微雨送凉。



万里安西无梦到，却寻僧话破年光。

小山之南作曲栏石磴缭绕如栈道戏作二篇

羁游随处得哦诗，扫溉轩窗每恨迟。



已幻小山宽客恨，更添危磴作儿嬉。



偶留塞上宁无数，径返湖边已有期。



谁遣化工娱此老，幽花微拆绿苔滋。



小山之南作曲栏石磴缭绕如栈道戏作二篇

吏退庭空剩得闲，一窗如在翠微间。



半崖萦栈游秦路，叠嶂生云入剡山。



真有岩居临绝壑，但无渔艇系寒湾。



跻攀自苦君休笑，寸步何曾不险艰。



小市

春风小市画桥横，桥北桥南次第行。



绝景惟诗号勍敌，闲愁赖酒作长城。



楼台到处灵和柳，帘幙谁家子晋笙？

薄暮归来渔火闹，放翁自笑欲忘情。

小市

小市门前沙作堤，杏花虽落不沾泥。



客心尚壮身先老，江水方东我独西。

蹔憩轩窗仍汛扫，远游书剑亦提携。



子规应笑飘零惯，故傍茆檐尽意啼。



小市

小市狂歌醉堕冠，南山山色跨牛看。



放翁胸次谁能测，万里秋空未是宽。



小市暮归

爱酒行行访市酤，醉中亦有稚孙扶。



林梢残叶吹都尽，烟际孤舟远欲无。



野饷每思羹苜蓿，旅炊犹得饭雕胡。



青山在眼何时到？

堪叹年来病满躯。



小室

小室仅容膝，焚香观昨非。



出门宁有碍？

知我正须希。



霜橘争棋乐，仙壶卖药归。

平生钓竿手，不解叩黄扉。

小室

地褊焚香室，窗昏酿雪天。



烂炊二龠饭，侧枕一肱眠。



身似婴儿日，家如太古年。



狸奴不执鼠，同我爱青毡。



小室

窗几穷幽致，图书发古香。



尺池鱼鱍鱍，拳石树苍苍。



老去身犹健，秋来日自长。



养生吾岂解，嬾或似嵇康。



小室

术浅难医忘，文疏不送穷。



诗囊逢厄运，药裹少新功。

小室香凝碧，明窗日射红。

邻翁来问疾，少话莫匆匆。



小室逃暑

千顷菰蒲万里风，渔翁散发卧孤蓬。



何如此室才寻丈，常在冰壼雪窖中？



小室晚酌

病不禁寒怯早霜，东斋随事具杯觞。



清时宽大何妨醉，白首龙锺未减狂。



枝叶扶檠山果熟，盐醯调适野蔬香。



兴阑径觅华胥路，枕藉图书满一床。



小竖醉

漫道樽中酒不空，歌呼谁解和衰翁？



可怜小竖如猱玃，却有平阳吏舍风。



小亭

除地编茅作小亭，一川风露对青冥。



残萤欲尽犹穿户，落叶初飞已满庭。



栎老无心求匠石，鬼灵有说拒奴星。



余年默数能多少，尽付黄庭两卷经。



小艇

放翁小艇轻如叶，只载蓑衣不载家。



清晓长歌何处去，武陵溪上看桃花。

小轩

碪杵声中去日遒，小轩风露一帘秋。



人间走遍心如石，分付寒螿替说愁。



小轩

四面山如碧玉城，小轩聊得惬幽情。



乍飞乳燕低无力，自落来禽静有声。



麟笔残功成水品，蛇图余思入棋枰。



闲中事业吾能了，未恨林庐送此生。



小轩夏夜凉甚偶得长句呈杜叔高秀才

遥夜帘栊已借秋，阑干星斗挂檐头。



鹊翻清影移枝宿，萤弄孤光拂簟流。



榻上琴书纷枕藉，发根风露冷飕飀。

故人莫笑幽居陋，此夕真从造物游。



小雪

檐飞数片雪，瓶插一枝梅。



童子敲清磬，先生入定回。



小雪

夜卧风号野，晨兴雪拥篱。



未言能压瘴，要是欲催诗。



跨蹇虽堪喜，呼舟似更奇。

元知剡溪路，不减灞桥时。



小宴

洗君鹦鹉杯，酌我蒲萄醅。



冒雨莺不去，过春花续开。



英雄漫青史，富贵亦黄埃。



今夕湖边醉，还须秉烛回。



小饮

门生嘲喜眠，官长骂耽酒；人生自适尔，嘲骂亦何有？



蒸我乳下豚，翦我雨中韭，杯盘虽不丰，吾儿起为寿。



车马满长安，谁肯顾衰朽！



作诗付汝藏，千金珍弊帚。



小饮

莫笑放翁颠，歌呼覆酒船。

双螯初斫雪，珍鯗已披绵。

寒雨连旬日，新橙又一年。



更须重九到，作意菊花前。



小饮罢行至湖塘而归

社酒真如粥面浓，朱颜顷刻换衰容。



霜轻已觉树摇落，云起始知山叠重。



梅市鱼归冲雨棹，宝林人定隔城钟。



此翁大似游僧样，炉暖窗深又过冬。



小饮落梅下戏作送梅一首

零落梅花不自由，断肠容易付东流。



与人又作经年别，问君应知此夜愁。



已是狂风卷平野，更禁横笛起危楼。



何时小雪山阴路，处处寻香系钓舟。

小饮房园

宦游到处即忘家，况得闲身管物华。



疏索故人缘病酒，折除厚禄为看花。



泥新高栋初巢燕，萍匝荒池已集蛙。



斟酌人生要行乐4，灯前起舞落乌纱。



小饮梅花下作

脱巾莫叹发成丝，六十年间万首诗。

排日醉过梅落後，通宵吟到雪残时。



偶容後死宁非幸？

自乞归耕已恨迟。

青史满前闲即读，几人为我作蓍龟？

小饮赏菊

菊得霜乃荣，性与凡草殊。



我病得霜健，每却稚子扶。



岂与菊同性，故能老不枯？



今朝唤父老，采菊陈酒壶。



举袖舞翩僊，击缶歌乌乌。



秋晚遇佳日，一醉讵可无！



小饮赵园

少年结骑厌追欢，渐老方知一笑难。



邂逅偶能成千醉，登临未觉怕春寒。



高林横霭丹青幅，乱蝶争花锦绣团。



满眼风光索弹压，酒杯须似蜀江宽。



小饮示座中

镜裹萧萧两鬓衰，闲人正与老相宜。



谁知翦烛焚香夜，恰是搓橙破橘时。

莫道闭门无逸气，尚能为客诵新诗。



君看江海宽多少，是处皆堪理钓丝。



小隐

小隐在江干，茆庐亦易安。



庖厨供白小，篱落蔓黄团。



蹭蹬冯唐老，飘零范叔寒。



世情从迫隘，醉眼觉天宽。



小雨

百谷畏秋阳，常恐膏泽吝。

大哉天公仁，霢霂来有信。



苹汀水未长，药陇土先润。



新凉生葛衣，老惫亦小振。



小雨

赤日炎熇势未回，川云忽起亦佳哉。



鸭冲细雨桥阴出，蝶弄微风草际来。



榉柳不禁朝暮久，芙蕖犹有二三开。



一年光景烦君看，何怪昆池有劫灰。

小雨

小雨暗林塘，寒声遶画廊。

事须求暂假，宜睡称烧香。



小雨

川云叠叠密如鳞，山雨霏霏细似尘。

未必便为耕陇喜，天公分付与诗人。



小雨

小雨明复闇，余寒去又来。

新苔缘砌上，残杏过篱开。



垂老身余几，逢春心尚孩。



江天近寒食，林外过轻雷。



小雨

细细湿春光，霏霏破夕阳。



卧闻惊倦枕，起看入虚堂。

映叶莺犹啭，争泥燕正忙。

闲愁无遣处，谁与共飞觞？



小雨

小雨过岩扃，残云傍野亭。



花光相映发，莺语苦叮咛。

举酒和神气，弹琴悦性灵。

索居朋友绝，得句遗谁听？



小雨

急雨方侵幔，斜晖忽满廊。



麈清添草色，衣润省篝香。



妇织将收茧，农功已下秧。



诸孙入家塾，亲为授三苍。



小雨出西门五里至东岳庙

埋没文书每自怜，偷闲出郭一欣然。



稻陂雨细丰年候，槐陌风清嫩暑天。



心似春鸿宁久住，身如秋扇合长捐。

平生士雅今亡恙，老病何由共著鞭？



小雨初霁

归来偶似老渊明，消渴谁怜病长卿？



小雨染成芳草色，好风吹断画檐声。



剪灯院落晨犹冷，卖酒楼台晚旋晴。



莫道此翁游兴嬾，兰亭禹寺已关情。



小雨钓归

雨点鸣丛苇，云头冒远山。

儿曹出篱望，老子榜舟还。



润入园畦里，凉生窗户间。



秋阳方可畏，徙倚一开颜。



小雨泛镜湖

吾州清绝冠三吴，天写云山万幅图。

龙化庙梁飞白雨，鹤收仙箭下青芜。



菱歌嫋嫋遥相答，烟树昏昏淡欲无。

端办一船多贮酒，敢辞送老向南湖。



小雨极凉舟中熟睡至夕

舟中一雨扫飞蝇，半脱纶巾卧翠藤。



清梦初回窗日晚，数声柔橹下巴陵。

小雨偶出邻里小儿竞随吾後不知其意何也

云生海澨初飞雨，日漏山椒旋作晴。



箬笠芒鞋桥下路，儿童争逐放翁行。



小雨颇寒

冬温初喜一寒新，纸阁塼炉养病身。



残雨已收犹点滴，断云欲散更轮囷。



衣裳可典宁留笥？

口腹虽馋肯累人？



一事明朝差似乐，探梅闲岸接篱巾。



小雨云门溪上

好雨疏疏压暮埃，断云漠漠带春雷。

离黄穿树语断续，翠碧衔鱼飞去来。



生菜入盘随冷饼，朱樱上市伴青梅。



狂吟不是夸强健，老气如山未许摧。



小雨舟过梅市

故故催诗衬雨篷，悠悠破梦隔云钟。

遥看渔火两三点，已过暮山千万峰。

老矣自应埋病骨，归哉莫念抗尘容。

停桡小住青枫岸，吴市高人傥可逢？



小园

萧散遗尘事，栽培得小园。



土松花意活，林暖鸟言繁。



餐酪供晨钵，葅芹荐晚樽。

余年君莫问，送老向孤村。



小园

新作小溪园，牵藤迮缚门。



钓船横北渚，樵路接东村。



静坐依林樾，慵眠傍竹根。

还家日已夕，栖雀闹黄昏。

小园

松菊仅三亩，作园真强名。

驯禽惊不去，熟果坠无声。



倦就盘陀坐，闲拈楖栗行。

茅亭亦疏豁，凭槛看春耕。



小园

窄窄柴门短短篱，山家随分有园池。



客因问字来携酒，僧趁分题就赋诗。



晨露每看花藟坼，夕阳频见树阴移。

拂衣司谏犹忙在，此趣渊明却少知。



小园

谁为闲愁拨不开，小园也复有池台。



清泉白石皆吾友，绿李黄梅尽手栽。



冲雨茭鸡时上下，近人栗鼠不惊猜。



自怜两屦犹轻捷，不待儿扶日日来。



小园

小园草木手栽培，袤丈清池数尺台。



拄杖倦时闲倚壁，芳醪熟後喜传杯。



春芜满地鹿忘去，夏木成阴莺自来。

堪笑山童惭饱食，时时走报一花开。

小园

小园烟草接邻家，桑柘阴阴一径斜。

卧读陶诗未终卷，又乘微雨去锄瓜。



小园

历尽危机歇尽狂，残年惟有付耕桑。



麦秋天气朝朝变，蚕月人家处处忙。

小园

村南村北鹁鸪声，水刺新秧漫漫平。



行遍天涯千万里，却从邻父学春耕。



小园

少年壮气吞残虏，晚觉丘樊乐事多。

骏马宝刀俱一梦，夕阳闲和饭牛歌。



小园春思

小轩愁入丁香结，幽径春生荳蔻梢。



若论此诗吟思苦，纵磨铁砚也成凹。



小园春思

重台谖草初离土，百叶缃梅已满枝。



莫道山家杀风景，也能醉倒向东篱。



小园独立

草香无处觅，花嫩不禁飞。

泽国春归晚，柴门客过稀。



新泥添燕户，细雨湿莺衣。

倚杖临阶久，衰翁气力微。



小园独酌

横林摇落微弄丹，深院萧条作小寒。



秋气已高殊可喜，老怀多感自无欢。



鹿初离母斑犹浅，橘乍经霜味尚酸。



小酌一卮幽兴足，岂须落佩与颓冠？



小园花盛开

厌住愁城徙醉乡，春风也肯到山房。



鸭头绿涨池平岸，猩血红深杏出墙。



淡薄相遭心已嬾，修行无力梦犹狂。



更嗟著句多尘思，惭愧溪藤似截肪。



小园新晴

散发阳狂不计年，园林只在小窗前。



断虹千尺卷残雨，新月一钩生暮天。

腊酿拆泥留客醉，山茶落磑唤儿煎。

物华心赏元无尽，剩住人间作地仙。



小园新晴

衰病犹烦药石功，残春终日在园中。



地偏幽草为谁绿？

雨霁新花如许红。



足蹇扶持须稚子，杯深暖热赖邻翁。



此身虽向闲中老，若比休休却未同。



小园竹间得梅一枝

若耶溪边鹤发叟，流落一生端坐口。



如今不怕桃李嗔，更因竹君得梅友。



岭头羁旅万里愁，江上凄凉一杯酒。



枝横澹月影在地，蕊插乌巾香馥手。



交情岁晚金石坚，孤操凛然真耐久。



荒山野水终自得，银烛金壶亦何有？



梦魂不接庄周蝶，心事肯付张绪柳？



晚来画角动高城，起舞聊为放翁寿。



小院

小院回廊夕照明，放翁宴坐一筇横。



铜匜暖彻香初过，铁杵声清药欲成。



世事熟看无一可，古人不作与谁评！

新凉社酒家家熟，便用阳狂了此生。

小斋壁间张王子乔梅子真李八百许旌阳及近时得道诸仙像每焚香对之因赋长句

山城作吏老堪羞，衫色尘昏鬓色秋。



敛版那供新贵使，闭门聊与数公游。



至人不死阅千劫，大海无穷环九州。



安得相携从此逝，醉骑丹凤下玄洲。



小昭庆院讲僧旧在都下与之相从今没已久见画像於院中作诗吊之

曩岁曾陪夜讲灯，伏犀插脑齿如冰；假令重见应难识，遗像臞然一老僧。



小舟

小舟无定处，随意泊江村。

云气分山叠，沙汀蹙浪痕。

宦途危虎尾，闲味美熊蹯。



高咏渊明句，吾将起九原。



小舟白竹篷盖保长所乘也偶借至近村戏作

茅檐细雨湿炊烟，江路清寒欲雪天。



不爱相公金络马，羡他亭长白篷船。



小舟白竹篷盖保长所乘也偶借至近村戏作

雪云无际暗长空，小市孤村禹庙东。



一段荒寒端可画，白篷笼底白头翁。



小舟过吉泽效王右丞

泽园霜露晚，孤村烟火微。



本去官道远，自然人迹稀。



木落山尽出，钟鸣僧独归。



渔家闲似我，未夕闭柴扉。



小舟过御园

圣主忧民罢露台，春风别苑昼常开。



尽除曼衍鱼龙戏，不禁刍荛雉兔来。



水鸟避人横翠霭，宫花经雨委苍苔。



残年自喜身强健，又作清都梦一回。



小舟过御园

水殿西头起砌台，绿杨闹处杏花开。

箫韶本与人同乐，羽卫才闻岁一来。



鷁首波生涵藻荇，金铺雨後上莓苔。



远臣侍宴应无日，目断尧云到晚回。



小舟航湖夜归书触目

云黑风号不见星，古丘丛木聚精灵。

舟人已过微相语，两两三三鬼火青。



小舟航湖夜归书触目

电掣半空云黯黮，船浮积水浪凭陵。



茫然不辨身何处，犹喜东南见塔灯。



小舟航湖夜归书触目

遥望湖塘炬火迎，才归村舍雨如倾。



畏途回首知安在，催唤儿童暖酒铛。



小舟湖中夜归追和孟浩然夜归鹿门歌

山光渐淡川气昏，急雨乱打荷叶喧。



小舟横掠湖边村，人家收网半闭门。



吾庐未见见堤树，舟人指点孤灯处。



蒲丛姑恶最可哀，冲雨飞鸣背人去。

小舟晚归

扶病寻溪友，忘忧泛钓槎。



渚寒无宿鹭，月白有啼鸦。



败壁青灯暗，幽窗稚子哗。



无生未暇说，且复议桑麻。



小舟晚归

秋晚吾庐好，柴门映断山。



潮生鱼箔短，木落雉媒闲。



缭堞苍茫外，渔舟浩荡间。



客来常谢病，老钝耐嘲讪。



小舟游近村舍舟步归

数家茅屋自成村，地碓声中昼掩门。



寒日欲沉苍雾合，人间随处有桃源。

小舟游近村舍舟步归

借得渔船泝小溪，系船浦口却扶藜。

莫言村落萧条甚，也胜京尘没马蹄。

小舟游近村舍舟步归

不识如何唤作愁，东阡南陌且闲游。



儿童共道先生醉，折得黄花插满头。



小舟游近村舍舟步归

斜阳古柳赵家庄，负鼓盲翁正作场。



死後是非谁管得，满村听说蔡中郎。

小舟游西泾度西冈而归

小雨重三後，余寒百五前。



聊乘瓜蔓水，闲泛木兰船。



雪暗梨千树，烟迷柳一川。



西冈夕阳路，不到又经年。



小舟自红桥之南过吉泽归三山

霏霏寒雨数家村，鸡犬萧然昼闭门。



它日路迷君勿恨，人间随处有桃源。



小舟自红桥之南过吉泽归三山

六月芙蕖正盛时，画船长记醉题诗。



世间好景元无尽，霜落荷枯又一奇。



小筑

放翁小筑寄江郊，屋破随时旋补茅。

暮看白烟横水际，晓听清露滴林梢。



生来不啜猩猩酒，老去那营燕燕巢。

目断鹿门三太息，庞公千载可论交。



小筑

小筑并湖堤，茅茨不厌低。



引泉浇药圃，砟竹树鸡栖。



夕霭山常淡，秋芜路欲迷。



平生草玄手，老去学鉏犁。



小筑

西郊小筑临烟汀，南山秀色入窗棂。

朝钟暮鼓在何许，乃是会稽山阴之兰亭。

堂中老人白须鬓，手扶藤杖垂九龄，客来不语坐至夕，往者绝物今忘形。



墙隅老鸡新树栅，长号催上东方星。



老人亦起穿两屦，岩泉漱齿读黄庭。



小筑

小筑湖边避俗嚣，几年于此寓箪瓢。



虽非隐士子午谷，宁媿诗人丁卯桥？



罗雀门庭无俗驾，缘云磴路有归樵。



诗情酒兴常相属，堪笑傍人说寂寥。



小筑

小筑茅茨镜水滨，天教静处著闲身。



平原不复赋豪士，甫里但思歌散人。



翠壁微泉时的皪，衡门叠嶂晓嶙峋。

子虚误辱诸公赏，万里轻鸥岂易驯！



小筑

小筑清溪尾，萧森万竹蟠。



庵庐虽偪仄，庭户亦平宽。



摘果观猿哺，开笼放鹤盘。



澹然还过日，无处著悲欢。



小筑

小筑随高下，园池皆自然。



锄山得灵药，斸坎遇寒泉。

幽槛花房歛，深林果蔕骈。



邻翁亦好事，相伴送流年。

小酌

盘箸贫犹设，杯盂老更耽。



宗文树鸡栅，灵照挈蔬篮。



径醉眼花乱，高眠鼻息酣。



觉来寒日晚，落叶拥茆庵。



小酌

白发萧然海上村，犹能草草置清樽。



今年项里杨梅熟，绿李来禽不足言。



小酌

帘外桐疏见露蝉，一壼聊醉嫩寒天。



团脐磊落吴江蟹，缩项轮囷汉水鲂。



投老宦游真漫尔，平生怀抱固超然。



文书缚急何由耐，会向长安市上眠。



小酌

偶向东园把一杯，不辞团坐扫苍苔。

野花经雨自开落，山鸟穿林时去来。

皂白正非天欲辨，青黄要与木为灾。



今年秋後犹能健，剩乞梅栽与李栽。



晓出城东

渺渺长江下估船，亭亭孤塔隐苍烟。



不堪异县萧条地，更遇初寒惨澹天。



巾褐已成归有约，箪瓢未足去无缘。



包羞强索侏儒米，豪举何人记少年？



晓出东城

听彻清笳听晓钟，据鞍漏鼓尚冬冬。



西楼落月径三尺，北岭乱云生半峰。



苍磴幽寻过古寺，绿畴小驻劳春农。



烟村已远犹回首，恐有鵷雏与伏龙。

晓出东城马上作

晓出东城数帜红，蒙茸狐貉拥衰翁。



郊墟欺岁萧条後，风雪穷冬惨淡中。



耐辱已惭非士节，端忧未办济民穷。



诞欺成俗真当惧，谁挽天河一洗空？



晓出湖边摘野蔬

浩歌振履出茅堂，翠蔓丹芽采撷忙。



且胜堆盘供苜蓿，未言满斛进槟榔。



行迎风露衣巾爽，净洗膻荤匕箸香。

著句夸张君勿笑，故人方厌太官羊。



晓出南山

久向人间触骇机，敛收孤迹早宜归。



亡羊未恨补牢晚，搏虎深知攘臂非。

明月长庚天欲晓，新桐清露暑犹微。



扁舟蓑笠平生事，莫羡黄金带十围。



晓出遇猎徒有作

出门万瓦粲晨霜，忽忆行军起裹创。



卖剑买牛身已老，搴旗斩将梦犹狂。



奇才古有潜屠肆，豪气今谁寓猎场？



狐兔草间何足问，合留长箭射天狼。



晓出至湖桑埭

残年孤寂不堪言，时唤平头驾短辕。



老气犹能作罴卧，壮懹谁复记鸿轩？



棹歌缥渺城西路，烟树参差埭北村。



堪笑怪奇消未尽，夜来还梦属櫜鞬。



晓发金牛

客枕何时稳，匆匆又束装。



快晴生马影，新暖拆花房。



沮水春流绿，嶓山晓色苍。



阿瞒狼狈地，千古有遗伤。



晓赋

八月江湖风露秋，时闻脱叶下梧楸。



离离斗柄西南指，烂烂天河今古流。



人语正讙过古埭，角声三弄下谯楼。



百城已共丰年乐，一老犹怀卒岁忧。



晓赋

鸡晨非一唱，鸦旦每三鸣。



万物各有役，吾生何所营？



书编犹未掩，窗纸已微明。



稚子勇过我，琅琅诵易声。



晓过万里桥

晓出锦江边，长桥柳带烟。



豪华行乐地，芳润养花天。



拥路看欹帽，窥门笑坠鞭。

京华归未得，聊此送流年。



晓寒

落月衔山口，浓霜倒菊丛。



青毡压衾暖，软火满炉红。

起晚书亏课，愁多酒策功。



杜陵如昔否，谁与问征鸿？



晓寒

悠悠残梦伴残更，万木风号晓气清。



鸡唱欲阑闻井汲，月痕渐浅觉窗明。



突烟腾碧炊初动，衣焙堆红火已生。

小合翻书裘褐暖，早朝霜滑媿公卿。



晓起折梅

织女斜河漏已残，长庚配月夜将阑。



小桥幽径无人见，折得梅花伴晓寒。



晓晴肩舆至湖上

多稼如云获并空，牛阑樵担画图中。



梧桐已逐晨霜尽，乌臼犹争夕照红。



脱网噞喁奔远浦，避鹰扑握保深丛。



旗亭人语灯初上，一醉何妨野老同。



晓思

暮年多感怆，孤梦久不成。



残灯暗无焰，宿雨滴有声。



食少夜常饥，展转空肠鸣。



老鸡虽三号，山窗终未明。



默诵旧记书，更觉负平生。



披衣搔短发，壮志浩纵横。



晓思

昏昏断梦带余酲，散发披衣坐待明。

城角吹残河渐隐，海氛消尽日初生。



老农自得当年乐，痴子方争後世名。

莫怪闭门常嬾出，即今车盖为谁倾？



晓叹

一鸦飞鸣窗已白，推枕欲起先叹息。



翠华东巡五十年，赤县神州满戎狄。



主忧臣辱古所云，世间有粟吾得食！



少年论兵实狂妄，谏官劾奏当窜殛。



不为孤囚死岭海，君恩如天岂终极。

容身有禄愧满颜，灭贼无期泪横臆。



未闻含桃荐宗庙，至今铜驼没荆棘。



幽并从古多烈士，悒悒可令长失职？



王师入秦驻一月，传檄足定河南北。



安得扬鞭出散关，下令一变旌旗色！



晓望海山

暮山青尚浅，晓山如黛染。

开窗望海山，天清雾方歛。



向来六月中，黑云齐如截，苍龙下曳尾，卷雨洒炎热。



造物信老手，忽作万里秋，刻削此孤峭，巉然消客愁。



岂无一布帆，寄我浩荡意；会当驾长风，清啸遗世事。



晓兴

乱蝉嘒新秋，老木立清晓。



我亦岸纶巾，寄傲万物表。

大千藏粒粟，浩劫过飞鸟。



痴子居其间，利欲自缠绕。



可怜荣进意，未向盖棺了。

浮名更吓鬼，白垩写丹旐。

我於斯世事，看破自少小；老矣更何求，归哉憩林沼。



晓雪

遶湖谁琢玉为屏，换却南堂万叠青。



老子醉狂还自笑，持竿画字满中庭。



晓雪

观雪剡溪天下胜，题诗常恨不能奇。



未应便许凝之语，此兴何曾有尽时？



晓雨

平明小雨压香尘，遶舍扶疏绿渐匀。

睡过花时慵著句，老来春事不关身。



晓雨

东风吹雨送残春，冉冉年光次第新。



君看枝头如许绿，争教桃李不成尘！

晓雨初霁

晓来一雨洗尘痕，浓绿阴阴可一园。



燕子声中寂无事，独穿苔径出篱门。



晓枕

小雨迎藜杖，微风入葛巾。

宁甘结袜系，不作拜车尘。

施药乡邻喜，忘机鸟雀驯。



家山又初夏，好在不赀身。




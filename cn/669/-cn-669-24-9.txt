9　戰國策逸文


禹貢正義：鄭康成云：「戰國策：『碣石在九門。』」姚宏云：「戰國策遺逸，如司馬貞引『馬犯謂周君』、徐廣引『韓兵入西周』、李善引『吕不韋言周三十七王』、歐陽詢引『蘇秦謂元戎以鐵爲矢』、史記正義引『九門本有宫室而居』，今本所無。」

【元圻案】姚宏所舉佚文，較姚寬少二十事。其「吕不韋」一事，寬舉史記索隱而不及文選。容齋四筆一謂「韓非子、新序、説苑、韓詩外傳、高士傳所引用者，多今本所無」，然則寬所舉亦有所遺也。






○请立王府师友疏

臣历观往代，下及近朝，既立磐维，必择师友。或取其德行彰著，或取其学术精通。待以优崇，俾之规益。斯亦前王之急务也。伏见陛下颁宣典册，封立亲贤，盛礼既成，普天咸庆。谅鸿基之永固，岂麟趾以能歌。伏愿陛下特诏有司，遵行旧制，慎求端士，博访硕儒。命以王官，使同游豫。虽聪明天纵，固不俟於切磋。而孝敬日跻，亦良由於辅导。臣谬尘近侍，无补盛时，辄以刍荛，上尘旒。


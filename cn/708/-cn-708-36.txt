卷三十六 谬误部 遗忘部 嗤鄙部


谬误

甘子布（出《大唐新语》）

唐益州每岁进甘子，皆以纸裹之。他时长吏嫌其不敬，代以细布。既而恐为布损，每怀忧惧。俄有御史甘子布至，长吏以为推布裹甘子事，因大惧。子布到驿，长吏但叙以布裹甘子为敬。子布初不知之，久而方悟。闻者莫不大笑。

萧颖士（出《辨疑志》）

灵昌胙县南二十里有胡店，店上有人多姓胡。天宝初，萧颖士尝游其地。因县寮饮饯，发县日晚，至县南三五里，便即昏黑。有一少妇，着红衫绿裙，骑驴，向颖士言：“儿家直南二十里，今归遇夜，独行怕惧，愿随郎君鞍马同行。”颖士问女何姓，曰：“姓胡。”颖士常见世间说有野狐，化作男女，于黄昏媚人，深疑此女。遂唾叱之曰：“死野狐，敢媚萧颖士！”遂鞭马南驰，奔至主人店，歇息解衣。良久，所见妇人从门牵驴入来。店叟曰：“何为冲夜？”曰：“冲夜犹可，适被一害风措大，呼儿作野狐，几被唾杀。”其妇乃店臾女也。颖士惭恧而已。

郗昂（出《国史补》）

唐郗昂与韦陟交善。因话国朝宰相，谁最无德。昂误对曰：“韦安石也。”已而惊愧走去，逢吉温于街中。温问：“何故仓惶如此？”昂答曰：“适与韦尚书话国朝宰相最无德者，某本欲言吉顼，误言韦安石。”既言，又鞭马而走，抵房相之第。琯执手慰问之，复以房融为对。昂最有时称，忽一日间犯三人，举朝嗟叹。唯韦陟遂与之绝。

张长史（出《纪闻》）

唐临济令李回，妻张氏父为庐州长史，告老归。以回之薄其女也，故往临济县辱之。误至全节县厅前大骂。全节令赵子余不知其故，私自门窥之，见一老父垢骂不已。而县下常有狐魅，以张为狐。乃密召吏人执而鞭之。张亦未悟，骂仍恣肆。击之困极，方问何人。张乃自言：“吾李回妻父也。回贱吾女，来怒回耳。”全节令方知其误，寘之馆舍，给医药焉。张之僮夜亡至临济，具以告回。回大怒，遣人吏数百，将袭全节而击令。【眉批】可见回未尝薄其女。令惧，闭门守之。回遂至郡，诉之太守，召令责之，恕其误也。使出钱二十万遗张长史以和之。回乃迎张至县。张喜回之报复，卒不言其薄女，遂归。

萧俛（出《乾子》）

唐贞元中，萧俛新及第。时国医王彦伯住太平里，与给事郑云逵比舍。俛忽患寒热，诣彦伯求诊候，误入云逵第。会门人他适，云逵立于中门，俛前趋具说患状。逵延坐，为诊其臂，曰：“据脉候，是心家热风。云逵姓郑，若觅国医王彦伯，东邻是也。”俛赧然而去。

崔清（出《嘉话录》）

唐崔清除濠州刺史，当替李逊。清往辞户部侍郎李巽，巽与语。清曰：“清都不知李逊浑不解官。”再三言之。巽曰：“李巽即在，只不称公意耳。”清始悟，惭而去。

江西驿官（出《国史补》）

江西有驿官，以干事自任。白刺史：“驿已理，请一阅之。”乃往。初一室为酒库，诸醢毕熟，其外画神。问其名，曰：“杜康。”刺史喜。又一室曰茶库，诸茗毕贮，复有神。问之，曰：“陆鸿渐。”刺史益喜。又一室菹库，诸茹毕备，复有神。问之，曰：“蔡伯喈。”刺史大笑曰：“君误矣。”

郭务静（出《朝野佥载》）

唐沧州南皮丞郭务静初上，典王庆通判案。静曰：“尔何姓？”庆曰：“姓王。”须臾，庆又来，又问何姓，庆又曰姓王。静怪愕良久，仰看庆曰：“南皮佐史总姓王。”

郭务静性糊涂，与主簿刘思庄宿于逆旅，谓庄曰：“从驾大难。静尝从驾，失家口三日，于侍官幕下讨得之。”庄曰：“公夫人在其中否？”静曰：“若不在中，更论何事。”又谓庄曰：“今大有贼。昨夜二更后，静从外来，有一贼，忽从静房内走出。”庄曰：“亡何物？”静曰：“无之。”庄曰：“不忘物，安知其贼？”静曰：“但见其狼狈而走，不免致疑耳。”

李文礼（出《御史台记》）

唐李文礼，顿丘人，有文学而质性迟缓，不甚精审。时在扬州，有吏自京还，得长史家书，云姊亡，请择日发之。文礼忽闻姊亡，乃大号恸。吏伺其便，复白曰：“是长史姊。”文礼久而徐问曰：“是长史姊耶？”吏曰“是”。文礼曰：“我无姊，向亦怪矣。”

张守信（出《纪闻》）

唐张守信为余杭太守，善富杨尉张瑶，使录事参军张遇达意，将妻以女。瑶喜，吉期有日矣。守信为女具衣装，女之保母问曰：“欲以女适何人？”守信以告。保母曰：“女婿姓张，不知主君之女何姓？”守信乃悟而止。

苑（出《乾子》）

唐尚书裴胄镇江陵，常与苑论有旧。论及第后，更不相见，但书札通问而已。论弟方应举，过江陵，行谒地主之礼。客将因见名曰：“秀才之名，虽字不同，且难于尚书前为礼，如何？”会怀中有论旧名纸，便谓客将曰：“某自别有名。”客将见日晚，仓皇遽将名入。胄喜曰：“苑大来矣。”【眉批】只四字，想见爱友至情。至半庭，胄见貌异，揖曰：“足下第几？”对曰：“第四。”胄曰：“与苑大远近？”曰：“家兄。”又问曰：“足下正名何？”对曰“名论”。又曰：“贤兄改名乎？”曰“家兄也名论”。【眉批】妙极！公庭将吏，于是皆笑。及引坐，乃陈本名名。既逡巡于便院，俄而远近悉知。

京都儒士（出《原化记》）

京都有数生会宴，因说人勇怯，必由胆气。胆气若盛，自无所惧，可谓丈夫。座中一儒士自媒曰：“若言胆气，余实有之。”众笑曰：“必有试，然后可信。”或曰：“某亲故有凶宅，今已空锁，君能独宿一宵不惧者，我等酬君一局。”此人曰：“唯命。”明日便往，实非凶宅，但暂空耳。遂为置酒果灯烛，送此宅中。众问更须何物，曰：“仆有一剑自卫，请无忧也。”众乃锁门却归。此人实怯懦者。时已向夜，系所乘驴别屋，奴客并不得随。遂向阁宿，了不敢睡，唯灭灯抱剑而坐，惊怖不已。【眉批】好名之累。至三更，斜月照窗，见衣架头有物，如鸟鼓翼，翻翻而动。此人凛然强起，把剑一挥，应手落壁，磕然有声。后寝无音响，恐惧既甚，亦不敢寻究，但把剑坐。及五更，忽有一物上阶推门，门不开，于狗窦中出头，气休休然。此人大怕，把剑前斫，不觉身倒剑失，又不敢觅。恐其物入来，床下跧伏，更不敢动。忽然困睡，不觉天明，诸奴客已开门至阁子间，但见狗窦中血淋漓狼藉。众大惊呼，儒士方寤，尚自战慄，具说昨宵与物战争之状。众大骇异，遂于壁下寻，唯见席帽半破在地，即夜所斫之鸟也。乃故帽破弊，为风所吹，如鸟动翼耳。剑在狗窦侧。众又绕堂寻血踪，见所乘驴，唇齿斫破。乃是向晓因系解，头入狗门，遂遭一剑。众大笑绝倒，扶持而归。士人惊悸，旬日方愈。

窦少卿（出《王氏见闻》）

有窦少卿者，家于故都，素于渭北诸州。至村店中，有从者抱疾，寄于主人而前去，历鄜、延、灵、夏，经年未归。其从者寻卒于店中。临卒，店主问其姓名，此仆只言得“窦少卿”三字，便奄然无语。店主遂坎路侧以埋之，卓一牌向道，曰“窦少卿墓”。与窦相识者过之，大惊讶。问店主，知不谬矣。闻者无不痛惜。或以报其家，即令骨肉省牌。于是举哀成服，造斋，迎其旅榇殡葬。远近亲戚，咸来吊慰。葬后月余，有人附到窦家书，归程已近郡，报上下平善。其家大惊，不信，谓人诈修此书。又有人报云，道路间睹其形貌，甚是安健。其家愈惑，遂使人潜逆之，窃窥于路左，疑其鬼物。至家，妻男皆谓魂魄归来。窦细话其由，方知埋者是从人。乃店主卓牌之误。

何儒亮（出《国史补》）

唐进士何儒亮，自外州至京，访其从叔，误造郎中赵需之家，自云是同考房。会冬至节，需方列家宴挥霍，云既是同房，便令入宴，姑姊妹妻子尽在焉。儒亮馔毕徐出，及细察之，乃知为何氏子也。需大笑。儒亮岁余不出。京城时人因以为何需郎中。

语讹（出《国史补》）

司空于以乐曲有《想夫怜》之名，嫌其不雅，将改之。客有笑曰：“南朝相府曾有瑞莲，故歌为相府莲，自是后人语讹。”乃不改。

董仲舒墓，门人至皆下马，谓之下马陵，语讹为虾蟆陵。今荆襄之人呼堤为提，留绛之人呼釜为付，皆语讹所习也。

遗忘

张利涉（出《朝野佥载》）

唐张利涉性多忘，解褐怀州参军。每聚会被召，必于笏上记之。时河内令耿仁惠邀之，怪其不至，亲就门致请。涉看笏曰：“公何见顾？笏上无名。”又一时昼寝惊，索马入州，扣刺史邓恽门，拜谢曰：“闻公欲赐责，死罪！”邓恽曰：“无此事。”涉曰：“司功某甲言之。”恽大怒，乃呼甲将杖之。甲苦诉初无此语，涉前请曰：“望公舍之，涉恐是梦中见说耳。”

阎玄一（出《朝野佥载》）

唐五原县令阎玄一为人多忘。曾至州，于主人舍坐，州佐史前过，以为县典也，呼欲杖之。典曰：“某是州佐也。”一惭谢而止。须臾县典至，一疑其州佐也，执手引坐。典曰：“某是县佐也。”又愧而止。曾有人传其兄书者，止于阶下，俄而里胥白录人到，一索杖，遂鞭送书人数下。其人不知所以，讯之。一曰：“吾大错。”顾直典向宅取杯酒愞疮。良久，典持酒至，一既忘其取酒，复忘其被杖者，因赐直典饮之。

李元皛（出《纪闻》）

李元皛为沂州刺史，怒司功郄承明，命剥之屏外。承明，狡猾者也。既出屏，适会博士刘琮琎后至，将入衙。承明以琮琎儒者，则前执而剥之。绐曰：“太守怒汝衙迟，使我领人取汝，今便剥将来。”琮琎以为然，遂解衣，承明目吏卒擒琮琎以入，承明乃逃。元皛见剥至，不知是琮琎也，遂杖之数十焉。琮琎起谢曰：“蒙恩赐杖，请示罪名？”元皛曰：“为承明所卖。”竟无言，遂入户。

嗤鄙

颛顼（出《颜氏家训》）

元魏之世，在洛京时，有一才学重臣，新得《史记音》，而颇纰误。及见颛顼字为许绿，错作许缘，其人遂谓朝士言：“从来谬音专旭，当专翾耳。”此人先有高名，翕然行信。期年之后，更有硕儒，苦相究讨，方知误焉。

蹲鸱（出《颜氏家训》《谭宾录》）

梁有一权贵，读误本《蜀都赋》，注解“蹲鸱，芋也”，而为“羊”字。后有人饷羊肉，答书云：“损惠蹲鸱”。举朝不解，久方悟之。

唐率府兵曹参军冯光震，入集贤院校《文选》，尝注“蹲鸱”云：“蹲鸱者，今之芋子，即是着毛萝卜也。”闻者拊掌。

韩昶（出《颜氏家训》）

唐韩昶，昌黎公之子，虽教有义方，而性颇暗劣。尝为集贤校理，史传中有说金根车处，皆肊断之曰：“此必金银车之误也。”悉改“根”字为“银”字。

韩简（出《北梦琐言》）

唐魏博节度使韩简性粗质，每对文士，不晓其说，心常耻之。乃召一孝廉讲《论语》，至《为政篇》。翌日谓诸从事曰：“仆近方知古人淳朴，年至三十，方能行立。”闻者无不绝倒。

张由古（出《大唐新语》）

唐张由古有吏才而无学术，累历台省。尝于众中叹班固有大才，而文章不入《文选》或谓之曰：“《两都赋》《燕山铭》《典引》等，并入《文选》，何为言无？”由古曰：“此并班孟坚文章，何关班固事？”闻者掩口。又谓同官曰：“昨买得《王僧襦集》，大有道理。”杜文范知僧孺之误，应声曰：“文范亦买得《佛袍集》，倍胜《僧襦集》。”由古竟不觉。

度支郎（出《国史》）

贞观中，尚药奏求杜若，敕下度支，有省郎以谢朓诗云：“坊州采杜若”，乃委坊州贡之。本州曹官判云：“坊州不出杜若，应由读谢朓诗误。郎官作如此判事，岂不畏二十八宿笑人？太宗闻之大笑，改授雍州司法。

权龙襄（出《朝野佥载》）

唐左卫将军权龙襄性褊急，常自矜能诗。通天中，为沧州刺史，初到乃为诗呈州官曰：“遥看沧海城，杨柳郁青青。中央一群汉，聚坐打杯觥。”诸公谢曰：“公有逸才。”襄曰：“不敢，趁韵而已。”又《秋日述怀》曰：“檐前飞七百，雪白后园强。饱食旁里侧，家粪集野蜋。”参军不晓，请释，襄曰：“鹞子檐前飞，直七百文。洗衫挂后园，干白如雪。饱食房中侧卧。家粪集得野泽蜣螂。”谈者嗤之。皇太子宴，夏日赋诗：“严霜白浩浩，明月赤团团。”太子援笔为赞曰：“龙襄才子，秦州人士。明月昼耀，严霜夏起。如此诗章，趁韵而已。”为瀛州刺史日，新过岁，京中故人附书曰：“改年多感，敬想同之。”正新唤官人集，云有诏改年号为“多感”元年，将书呈判司已下，众人大笑。龙襄复侧听，怪赦书来迟。龙襄不知忌日，谓府史曰：“何名私忌？”对曰：“父母亡日请假，独坐房中不出。”襄至日，于房中静坐，有青狗突入，龙襄大怒曰：“冲破我忌。”更陈牒，改作明朝好作忌日。谈者笑之。

史思明（出《芝田录》）

安禄山败，史思明继逆。至东都，遇樱桃熟。其子在河北，欲寄遗之。因作诗寄云：“樱桃一笼子，半赤半已黄。一半与怀王，一半与周至。”诗成，左右赞美之。皆曰：“明公此诗大佳，若能言一半周至，一半怀王，即与黄字声势稍稳。”思明大怒曰：“我儿岂可居周至之下！”思明长驱至永宁县，为其子朝义所杀。思明曰：“尔杀我太早。禄山尚得至东都，而尔何亟也。”思明子伪封怀王，周至即其傅。

崔叔清（出《国史补》）

唐杜佑镇淮南，进崔叔清诗百篇。【眉批】古时佳诗文得进御，故无滞才。德宗谓使者：“此恶诗，焉用进？”时人呼为“准敕恶诗”。

常定宗（出《朝野佥载》）

唐国子祭酒辛弘智诗云：“君为河边草，逢春心剩生。妾如台上镜，照得始分明。”同房学士常定宗为改“始”字为“转”字，遂争此诗，皆云我作。【眉批】亦非绝唱，何用交争？乃下牒见博士罗道宗。判云：“昔五字定表，以理切称奇。今一言竞诗，取词多为主。诗归弘智，‘转’还定宗。”

张怀庆（出《大唐新语》）

李义府有诗曰：“镂月成歌扇，裁云作舞衣。自怜回雪影，好取洛川归。”有枣强尉张怀庆好偷名士文章，乃为诗曰：“生情镂月为歌扇，出意裁云作舞衣，照镜自怜回雪影，来时好取洛川归。”时人为之语曰：“活剥王昌龄，生吞郭正一。”

梅权衡（出《乾子》）

唐梅权衡，吴人也。入试不持书策，人皆谓奇才。及府题出《青玉案赋》，以油然易直子谅之心为韵。场中竞讲论如何押谅字。权衡于庭树下，以短棰画地起草。日晡，权衡诗赋成，张季遐前趋，请权衡所纳赋押谅字，以为师模。权衡乃大言曰：“押字须商量。”争应进士举。季遐且谦以薄劣，乃率数十人请益。权衡曰：“此韵难押。诸公且厅上坐，听某押处解否？”遂朗吟曰：“恍兮惚兮，其中有物。惚兮恍兮，其中有谅。【眉批】谅是何物？犬蹲其傍，鸱拂其上。”权衡又讲：“青玉案是食案，所以言犬蹲鸱拂。”众大笑。

刘义方

唐刘义方，东府解试《貂蝉冠赋》，自矜厚字韵脚，有一联破的。乃吟曰：“悬之于壁，有类乎兜鍪；戴之于头，又同乎席帽。”【眉批】以帽叶茂，想民语。无不以为欢笑。

李据（出《虞氏杂说》）

唐李据，宰相绛之侄，生绮纨间，曾不知书，门荫调补渑池丞。因岁节，索鱼不得，怒追渔师，云：“缘獭暴，不敢打鱼。”判云：“俯临新岁，猛兽惊人，渔纲至宽，疏而不漏。”又祗承人请假，状后判云：“白日黄昏须到，夜即平明放归。”只承竟不敢去。又判决祇承人：“如此痴顽，岂合吃杖，决五下。”人有语曰：“岂合吃杖，不合决他。”李曰：“公何会，岂是助语，共之乎者也何别？”

苏味道（出《卢氏杂记》及《御史台记》）

苏味道初拜相，有门人问曰：“国事方殷，相公何以变和？”味道无言，但以手摸床棱而已。时谓“摸棱宰相”。【眉批】与《通鉴》模棱待两端语不合。

李师旦任会稽尉，国忌日废务，饮酒、唱歌、杖人，为吏所讼。御史苏味道按之，俱不承引。味道厉声责问，乃叹曰：“饮酒法所不禁，况饮药酒耶！挽歌乃是哀思；挞人吏事缘急速，侍御何谴为？”味道曰：“此返白为黑汉，不能绳之。”

侯思止（出《御史台记》）

周侍御史侯思止，醴泉卖饼人也。语音不正，以告变授御史，苛酷日甚。尝按中丞魏元忠曰：“急承白司马，不然即吃孟青。”白司马者，北邙山白司马坂也。孟青者，将军孟青，曾杖杀琅琊王冲者也。思止闾巷庸人，常以此言逼诸囚。元忠辞气不屈。思止怒而倒曳之。元忠徐起曰：“我薄命，如乘恶驴而坠，脚为镫挂。遂被曳耳。”思止怒，又曳之。元忠曰：“侯思止，汝今为国家御史，须识礼仪轻重。如须魏元忠头，何不以锯截去。奈何佩服朱绂，亲衔天命，不能行正道之事，乃言白司马、孟青，是何言也？”思止惊起，悚然曰：“幸蒙见教。”乃引上阶礼坐而问之。【眉批】伏罪处毕竟胜罗吉诸人。元忠徐就坐自若。又思止尝命膳者：“与我作笼饼，可缩葱作。”比市笼饼葱多而肉少，故令缩葱加肉也。时人号为“缩葱御史”。后为李昭德榜杀。

王及善 阳滔（俱《朝野佥载》）

唐王及善才行庸猥，为内史，时人号为“鸠集凤池”。俄迁文昌右相，无他政，但不许令史双驴入台，终日迫逐，无时暂舍，时号“驱驴宰相”。

唐阳滔为中书舍人，时促命制敕，令史持库钥他适，无旧本检寻，乃斫窗取得之，时号“斫窗舍人”。

三秽（出《朝野佥载》）

唐王怡为中丞，宪台之秽；姜晦为掌选侍郎，吏部之秽；崔泰之为黄门侍郎，门下之秽。号为“京师三秽”。

【总评】又伪周革命，举人赵廓眇小起家监察，时谓之“台秽”。

台中语（出《朝野佥载》）

周夏官侍郎侯知一年老，敕放致仕。上表不伏，于朝堂踊跃驰走，以示轻便。张悰丁忧，自请起复。吏部主事高筠母丧，亲戚为举哀，筠曰：“我不能作孝。”员外郎张栖贞被讼，诈遭母忧，不肯起对。时台中为之语曰：“侯知一不伏致仕，张悰自请起复，高筠不肯作孝，张栖贞情愿遭忧。皆非名教中人，并是王化外物。”

王初昆弟（出《独异志》）

唐长庆、大和中，王初、王哲俱中科名，其父仲舒显于时。二子初宦，不为秘书省官，以家讳故也。既而私相议曰：“若遵典礼避私讳，而吾昆弟不得为中书舍人、中书侍郎、列部尚书。”乃相与改讳，只言仲字可矣。【眉批】改父讳，仅见。又为宣武军掌书记。识者曰：“二子逆天忤神，不永。”未几，相次殒谢。【眉批】今人不讳，亦未见逆天忤神，何也？

来子珣（出《御史台记》）

来子珣按制狱，多希旨，则天赐姓武氏。丁父忧，起复，累加游击将军、右羽林军中郎将。常衣锦半臂，言笑自若，朝士诮之。谕德张元一好讥谑，曰：“岂有武家儿，为你来家老翁制服耶？”

武懿宗（出《朝野佥载》）

则天内宴甚乐，河内王懿宗忽起奏曰：“臣急告君，子急告父。”则天大惊，引前问之。对曰：“臣封物，承前府家自征，近敕州县征送，大有损折。”则天大怒，仰观屋椽良久，曰：“朕诸亲饮正乐，汝是亲王，为三二百户封，几惊杀我。不堪作王。”令曳下。懿宗免冠伏，诸王救之，乃释。

赵仁奖（出《御史台记》）

唐赵仁奖，河南人也。善歌黄獐，因与宦官有旧。景龙中，负薪诣阙，遂得召见。云：“负薪助国家调鼎。”即日台拜焉。在台既无余能，唯以黄獐自炫。时朝士相随，遇一胡负两束柴。曰：“此胡合拜殿中。”或问其由，答曰：“赵仁奖负一束而拜监察，此负两束，固合授殿中。”

肃宗朝征君（出《玉堂闲话》）

唐肃宗急于贤良，下诏搜山泽之隐。有征君，草衣芒，自灵武诣于国门。肃宗闻之甚喜，遂召对。访时事得失，卒无一辞。但再三瞻望圣颜而奏曰：“微臣有所见，陛下知之乎？”曰：“不知。”奏曰：“臣见陛下圣颜，瘦于在灵武时。”帝知其妄人，然恐闭将来贤路，姑授邑宰。洎将寒食，京兆司逐县索杏仁，以备贡奉。征君大为不可，独力抗之，遂诣阙请对。京兆司亦惧其必有异见。及召对，奏曰：“陛下要寒节杏仁，今臣敲将来。”上咍而遣之，竟不置罪。

任毂（出《幽闲鼓吹》）

唐任毂有经学，居怀谷，望征命，而蒲轮不至。自入京中，访问知己。有朝士戏赠诗曰：“云林应讶鹤书迟，自入京来探事宜。从此见山须合眼，被山相赚已多时。”后至补袞。

昭应书生（出《因话录》）

唐有德音，搜访怀才抱器不求闻达者。有人于昭应，逢一书生，奔驰入京。问求何事，答曰：“将应不求闻达科。”

张博士（出《御史台记》）

唐韩琬与张昌宗、王本立同游太学。博士姓张，即昌宗之从叔，精五经，懵于时事。畜一鸡，呼为勃公子，爱之不已。每讲论，辄集于学徒中，或攫破书。比逐之，必被嗔责曰：“此有五德，汝何轻之？”昌宗常为此鸡被杖，本立与琬颇不平之，曰：“腐儒不解事，为公杀此鸡。”张素取学徒回残食料。本立以业长，乃见问合否。本立曰：“明文案即得。”张喜，每日受之，皆立文案。他日张请假，本立举牒数鸡罪，杀而食之。及张归学，不见鸡，惊曰：“吾勃公子何在？”左右报本立杀之。大怒云：“索案来，索案来!”见数鸡之罪，曰：“纵如此，亦不合死。”本立曰：“鸡不比人，不可加笞杖，正合杀。”【夹批】会说。张以手再三拍案曰：“勃公子有案时，更知道何？”【夹批】腐甚！当时长安，以“有案”为实。

三妄人（出《北梦琐言》）

资州有姓赵人，闭关却扫，以廊庙自期。都虞候阎普敬异之，躬自趋谒。阎魁梧丈夫，赵生迎门，愕眙良久，罄折叙寒温曰：“伏惟貔貅。”阎乃质于先容者，俾询之。赵生曰：“若云熊罴，即须宰相之才，方当此语。阎公止于都头，只销呼为貔貅。”人闻咸笑之。又一士自称张舍人，谒孙光宪，诉其兄以术惑我心神。宪曰：“得非蛊毒厌胜之术耶？”张曰：“非也，乃用鬼谷子捭阖，捭破我心神，至今患心风不禁。”【眉批】真似患心风语。又江陵颜云，偶收诸葛亮兵书，自言可用十万军，吞并四海。每至论兵，必攘袂叱咤，若对大敌。时人谓之检谱角觝也。时有行军王副使，幽燕旧将，声闻宇内。颜生候谒，称是同人。自言大志不展，丧良友也，每恸哭焉。

郑綮（出《北梦琐言》）

唐宰相郑綮，虽有诗名，本无廊庙之望。太原兵至渭北，天子震恐，渴求破贼术。綮奏，请于文宣王谥号中加一“哲”字。

【总评】戎服而讲老子，航海而讲大学，皆“哲”字类也。奈何偏笑郑五？

黎干（出《卢氏杂说》）

代宗朝，京兆尹黎干以久旱，祈雨于朱雀门街。造土龙，悉召城中巫觋，舞于龙所，干与巫觋更舞。观者骇笑。弥月不雨，又请祷于文宣王庙。上闻之曰：“丘之祷久矣。”命毁土龙，罢祈雨，减膳节用，以听天命。及是，甘泽乃足。

广南（出《岭南异物志》及《岭表录异》）

自广南近海十数州，多不立文宣王庙。有刺史遇释奠，即署一胥吏为文宣王亚圣，鞠躬候于门外。或少不如仪，即判云：“文宣亚圣决若干下。”

又南中小郡，多无缁流。每宣德音，临时差摄。唐昭宗即位，柳韬为容广宣告使。赦文到崖州，有一假僧不伏排位。太守王弘夫督而问之。僧曰：“役次未当，差遣编并。去岁已曾摄文宣王，今年又差作和尚。”闻者绝倒。

康（出《明皇杂录》）

玄宗既相牛仙客，颇忧时议不叶。因访于高力士：“外议如何？”力士曰：“仙客出胥吏，非宰相器。”上大怒曰：“即当用康。”盖上一时恚怒之词，举其极不可者。或窃报，闻之，以为信然。翌日，盛服趋朝。既就列，延颈北望，冀有成命。观者无不掩口。

袁守一（出《朝野佥载》）

唐袁守一性行浅促，任万年尉，雍州长史窦怀贞每欲鞭之。乃于中书令宗楚客门饷生菜，除监察，【夹批】监察价贱。怀贞未之知也。高揖曰：“驾欲出，公作如此检校。”守一即弹之。月余，贞除左台御史大夫，守一请假，不敢出，乞解。贞呼而慰之，守一惊惕不已。楚客知之，为除右台御史，于朝堂抗衡于贞曰：“与公罗师。”罗师者，市郭儿语，无交涉也。无何，楚客以反诛，守一以其党配流端州。

张玄靖（出《御史台记》）

唐张玄靖，陕人也。自左卫仓曹拜监察。性非敦厚，因附会慕容宝节而迁。时有两张监察，号玄靖为小张。初入台，呼同列长年为兄。及选殿中，则不复兄矣。宝节既诛，颇不自安，复呼旧列为兄。监察杜文范因使还，会郑仁恭方出使，问台中近事。仁恭答曰：“宝节败后，小张复呼我曹为兄矣。”时人以为谈笑。

崔咸（出《幽闲鼓吹》）

唐中书舍人崔咸尝受大僚之知。及大僚悬车之年，具表来上。崔时为司封郎中，以感知之分，极言赞美，便令制议行，一章而允请。三数月后，门馆阒寂，家人辈窃骂。后甚悔，语子弟曰：“有大段事，慎勿与少年郎议之。”

杜丰（出《纪闻》）

齐州历城县令杜丰，开元十五年，东封泰山，丰供顿。乃造棺器三十枚，置行宫，诸官以为不可。丰曰：“车驾今过，六宫偕行，忽暴死者，求棺如何可得？若事不预备，其悔可追乎？”【眉批】备之可，陈之则不可。及置顿，使入行宫，见棺木陈于幕下，光彩赫然。惊而出，谓刺史曰：“圣主封岳祈福，此棺器谁所造，何不祥之甚？”将奏闻，刺史令求丰。丰逃于妻卧床下，诈称死，其家哭之。赖妻兄张搏为御史解之，乃得已。丰子钟，时为兖州参军，都督令掌厩马刍豆。钟曰：“御马至多，临日煮粟，恐不可给，不如先办。”乃以镬煮粟豆二千余石，纳于窖中，乘其热封之。及供顿取之，皆臭败矣。乃走，犹惧不免，命从者市半夏半升，加羊肉煮而食之，取死，药竟不能为患而愈肥。时人云：“非此父不生此子。”

独孤守忠（出《朝野佥载》）

唐杭州参军独孤守忠，领租船赴都，夜半急追集船人，更无他语，乃曰：“逆风必不得张帆。”众大哂焉。

孙彦高（出《朝野佥载》）

周定州刺史孙彦高，被突厥围城数十重，不敢诣厅，文符须征发者于小窗接入，锁州宅门。及贼登垒，乃入柜中藏，令奴曰：“牢掌钥匙，贼来索，慎勿与。”昔有愚人入京选，皮袋被贼盗去，其人曰：“贼偷我袋，终不得我物用。”或问其故，答曰：“钥匙今在我衣带上，彼将何物开之？”此孙彦高之流也。

胡令（出《玉堂闲话》）

奉先县有令姓胡，忘其名，渎货靳食，僻好博奕。邑宰张巡官，好尚既同，往来颇洽。每会棋，必自旦及暮。品格既停，略无厌倦。然宰君时入中门，少顷又来对棋。如是日日，早入晚归，未尝设食。张不胜饥冻，潜知其内食，及暮，辞宰曰：“且去也，极是叨铁。”胡唯唯而已。张去，胡勿思“叨铁”之义不得其解，急令追至，复坐问之。张曰：“长官不见冶炉家，置一铁长杖乎？只此是。炉中猛火炎炽，铁汁或未销融，使此杖时时于炉中，橦猛火了，却出来。移时，又橦猛火了，却出来。只此是叨铁也。”言讫而去。胡入室，话于妻子。再三思之，方知讽其每日自入，噇猛火了；却出来棋也。凡靳食倦客之士，时人多以此讽之。

薛昌绪（出《玉堂闲话》）

岐王李茂贞霸秦陇也，泾州书记薛昌绪，为人迂僻，禀自天性，与妻相见亦有时，必有礼容。先命女仆通转，往来数四，然后造室，高谈虚论，茶果而退。或欲诣帏房，其礼亦然，曰：“某以继嗣事重，辄欲卜其嘉会。”及从泾帅统众于天水，与蜀人相拒于青泥岭，岐众迫于辇运；又闻梁人入境，遂潜师遁，颇惧蜀人之掩袭。泾帅临行攀鞍，忽记曰：“传语书记，速请上马。”连促之。薛在草庵下藏身，曰：“传语太师，但请先行。今晨是某不乐日。”戎帅怒，使人提上鞍轿，捶其马而逐之。尚以物蒙其面云：“忌日礼不见客。”【眉批】迂僻甚。此盖人妖也。

张咸光（出《玉堂闲话》）

梁龙德年，有贫衣冠张咸光，游丐无度。于梁宋之间，复有刘月明者，与咸光相类。常怀匕箸，每游贵门，即遭虐戏。方餐夺其匕箸，则袖中出而用之。梁驸马温积谏议，权判开封府事，咸光忽遍诣豪门告别。问其所诣，则曰：“往投温谏议。”问有何绍介而往，答曰：“顷年大承记录，此行必厚遇也。大谏尝制碣山潜龙宫上梁文云：‘馒头似碗，胡饼如簏，畅杀刘月明主簿，喜杀张咸光秀才。’以此知，必承顾盻。”闻者绝倒。

长须僧（出王氏《见闻》）

三蜀有长须长老，自言是宰相孔谦子，莫知其谁何。须皓然垂腹。拥百余众，自江湖入蜀。所在甿俗，瞻骇仪表，争相腾践而礼其足。凡所经由，倾城而出，河目海口，人莫之测。至蜀，先谒枢密使宋光嗣。因问曰：“师何不剃须？”答曰：“落发除烦恼，留须表丈夫。”宋大恚曰；“吾无髭，岂是老婆耶？”遂揖出。俟剃却髭，即引朝见。徒众既多，旬日盘桓，不得已，剃髭而入。徒众耻其失节，悉各散亡。伪蜀主问曰：“远闻师有长须之号，何得如是？”对曰：“臣在江湖，尝闻陛下已证须陀洹果，是以和须而来。今见陛下将证阿舍果，【眉批】禅家四果：初果须陀洹；二果斯陀含；三果阿那含；四果阿罗汉。是以剃须而见。”少主初未喻，首肯之。及近臣解释，大为欢笑。后住持静乱寺，数为大众论讼。有上足，以不谨护罪。伶人藏柯曲深慕空门，而不知其中猥细，谓是清静。舍俗落发，谨事瓶钵。渐见秽滥，诟詈而出。以袈裟挂于寺门曰：“吾比厌俗尘，投身清洁之地，以涤其业障。今大师之门，甚于花柳曲，吾不能为之。”遂复归于乐籍。【眉批】此伶甚髙。蜀人谓师曰：“一事全无，折却长须。”








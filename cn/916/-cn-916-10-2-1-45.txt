【和】

〖诗集和上有五言二字。〗何仪同讲竟述怀诗无名即讲道。有动定论机。（《初学记》作参微。）安经（诗集作弦。）让礼席。正业理儒衣。似得游焉趣。能同舍讲归。石渠人少（《初学记》作未。）歇。华阴市暂稀。秋云低（《初学记》作从。）晚气。短景侧馀辉。萤排乱草出。雁舍断芦飞。别有平陵迳。萧条客（诗集作容。）鬓衰。饥噪空仓雀。寒惊懒妇机。实欣怀谀问。逢君理入微。（○本集三。又《初学记》二十一引微、衣、归、稀、辉、飞、衰、微八韵。庾开府诗集上。《诗纪》百十五。）


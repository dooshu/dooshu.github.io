◇求祭先王表

臣虽比拜表，自计违远以来，已逾旬日。垂竟夏节方到，臣悲伤有念先王。公以夏至日终，是以家俗不以夏日祭。至于先王，自可以令辰告祠。臣虽卑鄙，实禀体于先王。自臣虽贫窭，蒙陛下厚赐，足供太牢之具。臣欲祭先王于北河之上，羊猪牛臣自能办，杏者臣县自有。先王喜食鳆鱼，臣前已表得徐州臧霸送鳆鱼二百枚，足以供事。乞请冰瓜五枚，白柰二十枚。计先王崩来，未能半岁，臣实欲告敬，且欲复尽哀。（《御览》三百八十九，五百二十六，九百三十八，九百七十，又九百七十八）


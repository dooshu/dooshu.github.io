○为吏部侍郎祭故人文

维开元十年岁次壬戌二月癸酉朔十七日己丑，吏部侍郎某，谨以清酌脯醢之奠，敬祭故某公之灵：闻夫仁必寿考，所谓神道；善亦庆延，以为信然。今夫子之不福，而圣之是愆：孝友纯固，礼让周旋，行所以直，业所以专，诚公才而天假，故官政以日宣。节使是式，朝宿既至，十部称贤，一人思媚。凤凰於彼，云霄以冀，胡然明灵，歼我良懿？呜呼哀哉！夫子之逝，平生之怀，襟抱素合，游处常偕，清风对禁，文石同侪。自兹两掖，殆将一纪，展转清贯，仳离君子，曷其爱而？甫云觏止。正司空之扫第，属荆州之罢市，交臂而相失，殷痛心其何已？今卜兆有日，祖载在庭，飒然象设，寞尔音形。驱白马而何见？瞻素车之已扃。德音不忘，应甘棠之勿翦；交情见，伊黍稷之非馨。呜呼哀哉！尚飨。


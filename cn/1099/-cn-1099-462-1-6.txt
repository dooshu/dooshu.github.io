○條陳要務疏一 【 切要時務】

臣等窃觀今日宇內、東北西南、叛亂繼起、民窮、財盡兵革不休、奸宄生心、禍變未艾、天下之勢、非但抱火厝薪、盖巳燎原播燄、若不有非常舉動、足以收拾人心、挽回天意、必無敉寧之理、為今之計、必上下同心如救焚拯溺、竭蹶從事、庶克有濟、如其泛泛悠悠、日復一日、則天下之事去矣、臣等庸腐書生、茫無籌策但以目前最緊最急事務、不容一刻緩者開列數欵、伏候　聖裁

一安遼民、臣觀邊臣奏報遼民避難入関者至二百餘萬、彼其倉皇奔走、既不能有所挾持、即有微貲、亦隨手立盡、糊口之計既窮、走險之謀必起、自來流民為亂。殷鑒昭然。及今不為處置。悔將無及。臣聞自天津至山海関一帶。曠地甚多。處處可以屯種。御史左光斗言、曾少試其端。即得穀數千石、今宜倣古屯田之意。分布逃民。量給資本。使之力耕。二三年後。可變荒蕪為成熟。亦可聯保甲為戎行。固國家無窮之利也。然須專官督理方有成績、乞敕吏部擇廷臣中慷慨有為、實心任事者、加以憲職、是時以此事責之董見龍然掣肘實多即給屯本十萬僅用五萬買田而耕隨亦收獲而不竟其局余讀見尨全集往□為之嘆息專任營田、其分理各官、聽其自舉、所需錢粮、須為議處、即捐二三十萬金亦勝于坐觀其亂。為費更不貲也至山東登萊一帶遼民、亦有數萬、併責成撫按官一體布散安插、以消亂萌、此實今日第一之急務耳。

一省煩言、年來議論紛囂。人情厭苦。即自廣寧失事以來。業巳兩月。章疏如山。半為經撫爭論。而一切戰守兵食事宜。并未見著實料理、謀國者往往如此言當做者即是不肯做之人言肯做者又多不必做之事其究只是爭門戶、角意氣、使國家不得議論之利、而反蒙其害、此其為禍。甚于干戈盜賊。識者無不憂之。今經撫巳俱送法司、三尺之刑書具存、千秋之公論難掩、亦何用嘵嘵為哉、

一明職掌、我　朝革中書省。散其權于六卿。閣臣供票擬之役耳。凡百政事。非下部必不可行。不能行。即其大者如吏部之陞除。兵部之兵馬。法司之問斷。閣臣得而參之否。今議者責臣等以推諉、望臣等以徑行、臣等亦曾從條陳中。間有擬允。而部中之沈閣如故。票擬在閣臣議論在言官而實事乃在各部當今所患實事不作正在此也臣等不得而問也。不得巳擬令科臣紏參。而科臣之不糾參如故。臣等不得而強也。嘗告九卿諸臣。宜將應行事件。列為數欵。某項責某人以某日當完違者參治。諸臣皆以為然而竟未有舉者。臣等擬　旨故事、不過曰某部知道、其急者則曰該部看了來說、又最急者則曰、該部上緊覆行、如是而不行則臣等之說窮而每當票擬亦自知其虛文而厭苦之矣餘刪去三條此亦諸臣之所當共圖者也。


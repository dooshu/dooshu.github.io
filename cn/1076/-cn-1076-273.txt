卷二百七十三

<史部,诏令奏议类,奏议之属,历代名臣奏议>

钦定四库全书

历代名臣奏议卷二百七十三

明　杨士奇等　撰

理财

宋宁宗时青田县主簿陈耆卿上奏曰臣闻钱犹母也楮犹子也母子所以相权也不可重子而轻母也夫有钱而後有楮其楮益多则其壅底益甚甚则称提之说兴焉厥今在朝在野日夜讲画而奉行者非称提不急也而未尝有言及钱者楮日多钱日少禁楮之折阅者日严而禁钱之漏泄者日寛夫非果寛也寛於大而独严於小则虽谓之寛可也闉闍之间有腰百金以出者吏卒已目送之积而至於数百则攟摭之鞭笞之矣高樯巨舳出没江海有豪家窟宂其中则人不敢仰视间能捐毫末以饵逻卒则如履康庄矣若是者不知几数百邪夫豪家之弊犹可言也富商之弊不可言也豪家泄之於近而富商泄之於远泄於近则犹在中国也泄於远则转及外国而不可复返矣稽诸令甲动合坐死今死者几人邪夫一金之铸其为费不啻数金一金之博易其为利亦不啻数金朝廷常以数金之费而为富商媒数金之利钱既日耗则其命遂归於楮其弊遂积於楮而上下之间遂一切并力於楮不知楮之所以难行者不独以楮之多而亦正以钱之少也存者既少藏者愈牢故虽以重法欲散出之彼将曰吾之钱吾所自有吾所藏也彼以中国之所有而散之外国上不之禁而何以咎我为哉是故家可空身可辱而其心不可服盍亦反其本乎故臣以为今日之务不专在於称提楮弊又在於称提铜钱也盖今铜钱之法大率犯者罚轻而捕者赏轻犯者罚轻则人易为奸捕者赏轻则吏不尽力臣愚欲望圣慈申饬攸司严漏泄之宪优掩获之典其捕至若干者特与附类获盗改秩以风厉之庶几各务罄竭以从上之令诚使钱不甚荒则楮不偏胜此称提本务也惟陛下赦其愚

耆卿又奏曰臣闻丰歉在天而制其丰歉者在人三年耕必有一年之蓄九年耕必有三年之蓄此古人事不可施於今日矣仿其意而行之莫如和籴和籴将以利民也而民或以为害是可不详其故哉夫有粟者之欲钱犹有钱者之欲粟也彼既欲之则惟恐和籴之不行尔而乃以为害者非其懵於事情而然有由也夫民与民为市此其所乐也民与官为市此其所畏也畏官而复虐於官故苟闭户以失利毋宁倾囷以贾害市之价增官之价减一害也市无斛面而官有斛面二害也市以一人操槩量无他费焉而官之监临者多诛求者无艺三害也市先得钱而官先槩粟有侦伺之苦有钱陌不足之弊四害也四害不去故凶年未见其利而丰年已罹其扰是岂和籴之不可行哉名虽为和实则强之也比岁郡国之间间苦水潦而亦多以稔告民得粟即饱未暇为饥馑谋也朝廷降度牒以收籴此意甚溥臣亦预在犇走一人之数奉行惟谨区区愚虑犹恐所在州县未能痛戢吏奸万一如前四害之陈则其关繋邦本不轻而重而况边备方殷积粟实塞之策尤今所急堤防贵密计虑贵精诚宜播告有司每遇收籴则必增其价而先予之钱蠲其斛面而俾自操其槩量吏有骚动取赢者必寘于罚如是则虽一日万斛彼将乐趋之不暇裕民实边二责并塞失今不图後将愈难惟陛下财幸

江西提举袁燮上便民疏曰臣闻书称监于成宪诗美率由旧章盖圣哲之规模子孙所不可易也我孝宗皇帝颁楮币于天下常通而不壅常重而不轻无他道焉有以收之而已自开禧用兵造币甚广知散而不知收故其价甚贱今日更定其法固将流通而不穷其可不法孝宗所以收之者乎盖楮之为物也多则贱少则贵收之则少矣贱则壅贵则通收之则通矣虽然朝廷收之可也州郡若何收之曰是在长吏而已长吏而贤何事不集今公清者少贪浊者衆肆为蟊贼无所忌惮尚何望其财用之积而楮币之收乎我朝家法最为忠厚而独於赃吏之罚甚峻深知其蠧不得不然当今之务谓宜痛惩贪浊崇奬公清盖公清之士必能正身律下而黠吏莫措其奸必能爱惜财物而冗费无所不节必能选择官僚讲理财之策必能寛裕民力养丰财之源薄关市之征则商旅四集谨鉟销之防则铜钱不耗严交易税契之法则泉货顿增守钱会相半之制则藏镪可出财既裕矣视时楮价其贱耶亟从而收之何忧其不贵既贵矣日月久价将复贱则又收之非常收也贱而後收也此孝宗之规模也今为郡守者不知出此或拘民间米塩并从官卖或科有余之家强以买会或令民间输纳非买楮於官者不与收接甚者课吏牧豕听其自卖而输缗钱於官朝夕纷纷与民争利可为太息可为寒心非治世之事也惟圣君速救之

爕又上疏曰臣闻易之繋曰何以聚人曰财盖财者人之命脉也苟惟不足则无以相生相养而遂至於离散此岂小故哉今之蠧财者固非一端臣不暇枚举姑以其至切者为陛下言之闻诸道路内帑之储枵然蔑有财之所当用者多以乏告俸之所当得者不以时给富有四海供亿至厚一月之间所供者几何所费者几何具载于籍历历可考初非难知也而空乏如是岂不殆哉臣闻自古立国必有纪纲表里扶持相与为一内廷知公议可畏不私其有使外廷得以与闻外廷以公道自任不敢阿私使内廷有所顾忌纪纲常存何至不足若各分畛域私立籓篱非有明白洞逹之心而交坏其纪纲则何自而足哉孟轲有言无政事则财用不足轲之所谓政事即臣之所谓纪纲也施於朝廷则为国政行乎宫闱则为家政内帑之不充毋乃家政之犹有阙欤宰辅知其急也欲以楮币度牒补之夫此二物者皆国用也数十年来创例增益输之禁中者不为不多矣驯致于今惟见乏絶若又增之遂成永例而国用益亏矣陛下当积弊之余可不慨然发愤革其故而图其新乎昔成周之制岁终则会惟王及后世子不会注云不会计多少优尊者若攽赐羣臣则计之以是知其非皆不会也故大宰均节财用中外一体而内宰亦会内宫之财用虽极於崇贵而不得自如此所谓至公也为今之计亦宜付之外廷窒其渗漏督其逋欠敢不如式必罚无赦则内帑之积立见其有余矣昔艺祖皇帝愤北敌之强府库储蓄不可胜计尝谓敌人之首可尽以绢易之神宗用兵始於西陲遂欲收复燕蓟尤致意於储蓄尝亲制御诗以一字为一库多可知矣孝宗志在恢复二十八年之间帑藏盈溢陛下仰观先朝之雄富俯视今日之匮乏得失是非相去如此汲汲皇皇绳其祖武以助军旅之费当今之急务也惟陛下留神

燮知江州时上便民疏曰臣闻楮币之用至今而穷立法而称提之所以济其穷也然今日之所谓称提者果能有济乎始以法令从事兑不以省陌者必罚无赦未几从民之便又未几而有三分七分之说展转屡变而卒归于铜钱楮币之相半是复其旧也是犹未始称提也经久可行之策顾不在兹乎今议者急於丰财欲用铁钱与铜钱并当不足之时倏易有余宁不可喜而其实有不然者往时楮币多故铜钱少而又益以铁钱不愈少乎往时楮币多故物价贵今又益以铁钱不愈贵乎铜铁之价固不相若铸以为钱孰贵孰贱兼用之於市而实得铜钱之直得无徒费铁钱乎两淮虚耗甚矣运铁钱於江南贸易而归固将裕之也然江南之楮币易淮甸之铁钱厥价三倍奸巧之民争先取之此盈而彼虚矣铁钱日以朘削铜钱禁不得往淮人将安所用哉名曰裕之其实蹙之臣不知其可也且夫铁钱之易就非若铜钱之难成盗铸如云而起楮之轻也滋甚譬之人方病寒又以凉剂投之祗益其疾而已内不足以权楮外不足以裕淮将何便於此哉或曰楮币之用今已穷矣不变而通之可乎曰变而通之是也革而当其悔乃亡变之而不善不若勿变之为愈也然则柰何曰详於立法不若严於守法法已明具固守而力行之自足以维持斯世有法不守而别立之法徒为此纷纷尔且今日楮币之轻得非以铜钱之寡欤海舶之泄未始无法也而检空之委得於情恳纳其私贿纵其私载则连樯而去奸民相结贮钱小舟潜往海洋纳诸巨舶稇载而归此钱之所由少也独不可申严其禁乎销钱为器未始无法也而获利十倍人竞趋之所在公行若当然者句容天台四明池阳临川之所铸者以精巧名人皆贵之此钱之所以销也独不可痛惩其奸乎鼓铸之司令甲至严也每岁增之何可胜用自?吏既渔其利而场户复济其奸惮取铜之难销钱以输之幸其精练无复致诘钱安得而不耗独不可坚明其约束乎邦有常典讲若画一人不畏法以法?之谁敢不服若夫守法之地人所观瞻而先自废法罪莫大焉铜楮相半之制其来旧矣乃创为新例输楮於官者必令贴纳是利其赢也是弛相半之法而置钱於无用之地也奸民乘之逞其私欲毁之匿之者不胜其衆是孰为之倡哉臣窃观当今州郡大抵兼行楮币所在填委而钱常不足间有纯用铜钱不杂他币者而钱每有余以是知楮惟能害铜非能济铜之所不及也加之以贴纳岂货泉之利也哉朝廷深惩往事革三分七分之弊而复二者均平之法此乾道淳熙之美意也人情翕然佥曰至当守法之便昭晣如此夫法有常守则观听不惑而民有定志法不一定则前後相戾而人无信心守铜楮相半之法悠久不变而异时谋利挠法之蠧荡涤无余尚何忧铜钱之寡而楮币之轻乎此当今之急务也惟明主留神天下幸甚

理宗时兵部侍郎袁甫论会子疏曰臣仰惟圣上宵旰勤政尤以会子极弊为忧庙堂大臣鉴前事之误悉意经画自去岁遣官置局随所在州军任责橑纸今端绪已见岂容轻易施行而至於再误乎前此朝廷措置会子其说屡变矣然每变每失而迄无成效何若下朴实工夫庶无屡变之悔朝廷因会子给降黄榜亦屡矣然榜愈多人愈玩何若勿复纷纷出令庶可以消玩侮之心大抵朝廷行事患在事未举而人先疑近者因有更张之说犹未见诸施行而中外之人已自惶惑两月之间物价骤增会价顿削城市荒索气象萧条臣区区愚虑以为在我工夫真是靠实纵无全利之策然亦利多害少较之变法易令乍行乍改徒啓人心之疑畏者盖不侔矣臣请先将白劄子所言一一别白言之然後臣之所谓靠实工夫者乃可得而毕陈焉目今十六十七两界会子五十千万数日夥价日低其术可谓穷矣救弊之策幸有十八界新会一着又幸有已撩到纸数此正运转斡旋之机四方人心倾耳以听若善用之犹可以救弊若不善用之则适所以滋弊今白劄子遽欲以十八界会子旋印旋支其说谓一新之直可当旧之五六故欲停旧造新然新者当造而不当遽用机括所繋殆不可轻白劄子之说盖谓不贵重新会则无以扶持旧会故欲暗收旧会而旋出新会旧因新而价增新因旧而价定其思虑亦甚劳剖析亦甚明柰何事理之未尽然也盖十八界之未出也则人之望朝廷区处惟两界旧会耳十八界之既出也则新旧三界杂然并行而区处愈费力矣据白劄子虽云以新会照时价买旧会而暗毁之然当此用度窘迫既曰不必顿造新会则安能每月以三分之一而买旧会必致三界并行愈多愈贱此事理之当审者一也见钱会子子毋相权白劄子云不必措置见钱又云宜放都城会价与城外相等意欲以重楮轻钱之术神之而人心实未易愚终有轻楮重钱之心官司虽严刑重罚勒令新会从官价旧会从民价然三界并行民听易惑新旧会之价不一新必为旧所牵而倒用於军则军以此售之民必欲作官陌行用民或不受必致交争用於民则甲信乙疑官司强以官陌必致商旅不通店肆停闭此事理之当审者二也向无新会则兵劵请给与之以旧会彼自无辞今既旋旋颁行新会万一羣起愿得新会而不欲旧会朝廷於新会既未尝有蓄积外而三緫内而版曹设或告急其将何以应之此事理之当审者三也目今旧会散在民间者为数五十千万就如白劄子所云三緫所岁支见钱不过二百万贯姑即其言为诸州入纳见钱之数且以见钱一贯纽时价折纳旧会不过一千万贯而已假使朝廷果能尽将上件一千万贯截凿则所销旧会未及五十分之一白劄子虽言许民间应干税赋尽将旧会照时价入纳及其他官钱收纳解发并许用旧会搪折然入纳解发之数有限又未免随收随支果何足以消此四十九千万之数深恐旧会必且益贱物价必将愈贵此事理之当审者四也方民间初纳夏税折帛钱照时价纽筭旧会之时则旧会之价必略增暨至州郡以旧会解发到三緫及户部之时则旧会之价必大减何者盖因白劄子明言欲待年岁间税赋径令用新会入纳此声一播则旧会之价骤削也固宜白劄子乃谓诸军所请一半之钱纽支旧会不知三緫及户部将依民间入纳时价折支以给兵劵耶抑将别有一项会子准备陪贴以给兵劵也不贴陪则诸军岂无諠譁之忧贴陪则三緫户部宁无不继之虑此事理之当审者五也三緫户部岁支见钱白劄子指拟於朝廷桩积钱内支拨照得端平初元因换会子遂出累朝所积金银弃之轻於泥沙至今帑藏枵虚言之可为哀痛仅有昇润所积见镪六七百万及行都所积见镪三四百万视为根本若又扫而空之犯端平之大失岂不重可惜哉况桩积之钱其数有限三緫所若不愿得桩积有限之钱自愿依旧钱会中半朝廷纵欲强緫所之听命而緫所以军情有请於朝廷展转纷纭恐终不能夺緫所之说此事理之当审者六也緫饷诸军及殿步两司合支见钱白劄子既指射於桩积钱内支拨诸州厢禁军春冬衣赐系是见钱不知从何处得见钱以给之白劄子虽令於诸郡且以桩管见钱兑与军人却以所兑之会依旧桩管初无所阅殊不思诸郡之有见钱者能几纵有见钱使之以实钱而博虚会会价不及官陌安得不谓之折阅白劄子又云毋虑军人不愿受会盖今来朝廷既许以纯会纳税民间必皆出钱以买会军人执劵於市便以易钱何不乐之有详味此言亦可见期望新会之意甚切但谈河止渇何救目前入纳纯会之害先见而随手便可易钱之効难必此事理之当审者七也今朝廷尚欠诸阃及緫所科拨钱不下一千数百余万况诸阃三緫簿历见管不无旧会自新指挥既攽之後不知便当如入纳之例照时价每贯作五贯折支耶抑每贯自作一贯行使也若每贯作五贯折支则在官之数未免平白折陷若每贯作一贯行使则在上之令自行背驰此事理之当审者八也白劄子云诸郡应干税赋一半见钱并许折纳纯会如用十六十七界旧会则照各处民价如用十八界新会则照官价盖新会之价既定钱即会也会即钱也所以斩然罢一半见钱而纯用会臣窃惑焉且新会作七百七十陌行使姑以意逆之耳非已有此实事也万一黄榜颁行之後新会果为旧会牵倒不作七百七十陌行使朝廷业已弃见钱而重新会军兵却恐轻新会而愿见钱纲解既无见钱不知从何趣办白劄子云税赋许用全会则无会者必皆蓄会而舍钱而会价为之顿重此言似亦近於人情然臣则以为人情亦不尽然也吾意其舍钱而民於钱终不肯舍吾意其蓄会而民於会终不肯蓄终不肯舍则钱不得不重终不肯蓄则会不得不轻此事理之当审者九也会子立界分立年限其法始於蜀中当换界之时差内外两场官吏辨验真伪互相考核方与交收外场办验到一贯伪会追赏至七十贯内场辨验到一贯伪会所追赏钱视外场又倍之凡赏钱皆置历拘榷专以激犒高吏断断不敢侵移他用民间知将来换会之时伪会必不逃两场辨验自然伪会不至通行今白劄子乃欲新会不立界限是盖未知立法防奸之深意彼伪会何其幸耶又谓间有年深损坏许民间用此入纳诸郡用此解发朝廷自从而暗毁之夫一片之楮久而损坏此乃必然之理上下相示贵於明白洞逹使其不毁何名为毁毁则当明何名为暗端平所行正缘有截凿之名无截凿之实徒滋民之疑惑非所以昭大信於天下此事理之当审者十也臣既以十条疏列于右若夫区处之策亦非有新奇惊人之论大抵成大事者不可为烦碎之举致大利者必当有坚忍之谋立定规摹善用新撩之纸为一顿换易之计则庶乎其可矣臣请索言之厥今民间皆知朝廷纽旧会之陌换易新会大率以五旧易一新旧会计五十千万必得十千万新会则旧会可以尽易今诸州撩到新会纸已及二千六百万尚欠七千余万以一岁计之每州撩一千万合七州则来年之夏可及十千万而换易之数不亏但日印旧会自目下积至来夏又增十千万通计旧会六十千万矣若然则以六旧易一新可也而臣则谓约其大数或者五旧自足以易一新何者如湖南江西等处旧会价极低如京城及京口等处旧会价稍高稍高处一新虽不可得五旧然极低处一新又不止得五旧合诸郡而论价稍高仅一二处价极低乃徧天下絶长补短通而计之则十千万新会略亦足用今其要惟在作急办纸而已虽曰都司提纲诸郡恊力然更须磨励精神申严号令能以国事为意而奉行如期者旌以厚赏不以国事为怀而慢令不?者加重罚赏罚既明官吏竞劝则纸必办集矣办纸固不可缓印造尤所当急旧楮日印以应支遣今既未可遽然住造新楮十千万之数尤当作急措置并力?趣务在速办然後一朝尽行换易举五六十千万之旧会悉易以十千万之新会工夫靠实効验可立致矣白劄子所言三界会价混杂并用旧会一价也新会又一价也价既二三则新会之价为旧会所牵恐不可以守七百七十陌若从臣之言一顿换易自来夏以後更无旧会一劵行於世间独有一色新会则民间自然贵重安得不尽从官陌乎此非独臣之说也白劄子固云顿造新会其说径捷但事力有所不逮又云纵使极力为之亦须二三年可办是初不以顿造新会为非特忧其课効稍迟耳然如白劄子所献之说亦云行之三四年间则旧会可以尽毁是亦非责目前之効也今臣采取白劄子不欲速之说而行之於顿造新会恐未为失理臣每见前此朝廷行事往往独运自私而无博尽下情之心轻易多误而无审计谨重之意今陛下洞然与天下为公审而後发发而必中此岂非忧深虑远之至者哉臣区区管见愿陛下力持四戒一曰戒新会三界并用二曰戒轻变钱会中半三曰戒空竭昇润桩积四曰戒新会不立界限此四戒者决不可犯若夫臣之愚说则更乞陛下断以圣意与二三大臣熟究而审图之务在简而易知要而易行勿以来夏为賖勿以顿造为惮爱惜寸隂力救积弊实天下生灵幸甚贴黄又窃详白劄子所陈不欲明换而欲暗销者盖恐一新易五旧非民所乐故只令纽价输赋神而化之耳意非不善也然日来物直翔踊正缘旧会数多之故民方苦之如能五分销去其四使新会顿复官陌则凡物十千之价者只两千可得米硕绢疋色色如之岂非衆所愿欲虑其不乐者过也况既以时直准会而输赋民间折阅与以一易五则同虽避其名民不可愚也与其暗销恐不若明白收换之为愈又照得绍兴间四川钱引价低固尝以一易四人无异论亦非今日剏行伏乞睿照臣又窃思撩纸一事须使朝廷州郡通为一体所有给降本钱应期发下勿复稽迟庶几收买楮皮不至阙乏又其间有以楮皮不足来告者须当体恤此意使有余不足彼此通济如印造旧会之纸曩时责办於徽严等处者尤当从长区处使新会时无相妨不致受害偏重如此则朝廷得以责成州郡无以藉口兼印造新会屋宇器具虽已素备其常时所放散造会工匠并宜尽行拘上廪给加厚勿惮小费务在集事此专在都司主张维持之力耳并乞睿照

侍御史李鸣复上制国用奏曰臣闻用国而不知国计之虚实此最今日之大患也古者冢宰制国用必於岁之杪视年之丰耗量入以为出夫量入为出一有司事耳而必为之制必归之冢宰何也盖天下之财其入也有丰耗之不常则其出也当有增损之各异权其多寡之数酌其费用之宜是之谓制此制一定虽人主不得越制而过取有司不得违制而擅支制与不制之间而国计之盈亏民生之休戚天下之理乱系焉此岂一有司所能办哉考之周官太宰之职掌建邦之六典以佐王治国是六官皆属之冢宰也天官之属六十宫卫之贱士则领之鱼腊醯醢之微物则领之次舍幄帟裘服之末用则领之以至宫寺嫔御洒扫使令之冗役则又领之是王宫之事无贵贱无巨细皆隶之冢宰也冢宰日与天子论道经邦则其情亲内而王宫外而官府无不统则其权重惟其亲则议论所建人主无一不从惟其重则号令所加中外无不听故九赋九贡既有以致其财矣又以九式均节之周官之均节财用即王制之所谓通制国用也是故国用不制不足以为国冢宰不能制不足以为冢宰由一岁之近以至三十年之久皆逆数而通计之其谋之深虑之远不轻於用其国盖如此汉宰相以钱谷当问治粟内史遂失所谓制国用之意唐宰相下领塩铁仅供有司之职又失所以任宰相之体是盖不知夫古人设官分职冢宰提其纲羣有司理其目冢宰揆之以道羣有司守之以法耳国朝财用虽掌之三司使而制国用之说忧国者每每及之张方平论支费数广则乞下中书枢密院审加图议范镇论财匮民困则乞使中书枢密院通知兵民财利大计至孝宗乾道间则又特命宰相带兼制国用使参政同知国用事诏旨丁宁有曰理国之要裕财为重向来二三大臣专务简忽用度浸广漫不加省又曰百姓足君孰与不足量入为出可不念哉圣谟洋洋曷敢不敬一日进呈条具理财事谓宰执曰户部财计见令供具岁入名件较之支遣之数每岁只欠三百余万缗若行那移亦可支遣得过是国家大计非独外庭不敢忽当时虽九重邃密之地亦未尝不朝夕在念也今日之财用匮矣问之户部户剖莫之知问之宰相宰相亦莫之知也户部不以白宰相宰相不以告陛下府库已竭而调度方殷根本已空而蠧耗不止庙堂之上缙绅之间不闻他策惟添一撩纸局以为生财之地穷日之力增印楮币以为理财之术而已楮日益多价日益减号令不足以起其信继以称提称提不足以强其从重以估籍估籍之令行而民不聊生矣民不聊生将激而为乱矣如是焉而犹不早为之计岂不大可惧也哉往者会计有局检阅有官在上者若致思於国计矣然置邮旁午徒抚空文岁月迁延莫究实效是虽为而何益论造楮有疏论省费有疏在下者若致忧於国用矣然位卑言听之者未必信事大体重闻之者未必行是虽言而何补臣愚欲望陛下远体周人制国用之遗意近法孝宗任宰执之成规明诏大臣条陈经画何道而可以足一岁之用何术而可以致九年之蓄所入不足於何而取办所出不敷於何而减损既思之又思之揆事理之当然度时宜而裁酌当必有转移辟阖之用以副陛下之责望者或曰论国计於今日不过理财节财二事耳理所当理所以防渗漏之弊节所当节所以革冗滥之习是二者夫人皆知之皆见之曷不详举以达宸听必待宰执建明乎臣曰不然天下大政令大更革非人主定其意向则其事难非大臣进其谋谟则其言泛意出於人主谋出於大臣上下一心君臣同德有所不言言无不行有所不行行无不效夫如是则国事济矣臣故开其端而欲陛下与二三大臣自为决择正惧其轻且泛也冢宰制国用必於岁之杪此正其时厥今要务孰大於此惟陛下留意

鸣复又论理内之道当以节财为急奏曰臣窃见陛下自首正以来日谨万机虑周四表御笔之特旨朝廷之捡会一号令之出悉当於人心一政教之施皆切於事理大哉王言一哉王心真足以感动中外普天之下莫不懽忻悦怿矣顾臣愚陋尚何以为说虽然亦在陛下与二三大臣力行之而已倘言而不行行而不力臣恐一时之懽忻悦怿未必不为异日之怨叹愁恨也厥今边境暂宁敌情叵测及闲暇而明其政刑戒宴安而严其警备独不在兹时乎臣尝撮其大要言之御外之策莫过於和战守理内之道莫出於兵民财此虽书生常谈譬诸五谷之疗饥良药之愈疾断不容一日不讲求也肖形天地间而一日舍是则冻馁作矣阽危见矣为天下国家而欲外御风寒内固根本顾乃厌常而好异得乎和战守之策臣已尝言之兵民财之理用敢疏其说以渎宸听且夫兵务精不务多先儒论之详矣太祖皇帝受天明命抚有大宝战士不过十余万北御契丹西扞河东以其余威开荆楚包湖湘卷五岭吞巴蜀扫江南服吴越太宗皇帝继之遂拔晋阳一统四海兵固不在衆也今天下兵数视国初何啻数倍而老弱相半蒐拣不加乃者洛阳之衂汴城之溃死於锋镝死於蹂践又不知其几其名存实亡者多矣近旨检会节次指挥而刷兵额居其一又形诸御笔欲令制帅臣练兵缮器使备御之严常如敌至则虚籍之未核武事之未练陛下固已知之万一行之不力上下相蒙平居不能究心仓卒复至误事无益也民惟邦本本固邦宁邦本之当固其来尚矣范镇言於仁宗曰备契丹莫若寛河东之民备西夏莫若寛关陕之民备云南莫若寛西川湖广之民备天下莫若寛天下之民是民固不可重困也数十年来贪风交扇所在焦熬重以兵端妄开军令峻急户口减耗闾里萧条民不聊生也甚矣近旨检会节次指挥而除横敛罢科抑弛边赋居其三又形诸御笔力役之繁重行户之敷取在边在都亟加禁絶则官吏之侵渔民生之疾苦陛下固已知之万一行之不力贪暴自如大吏视为虚文而细民弗沾实惠无益也乃若财用之匮乏此尤陛下与二三大臣所宜加意者而见诸施行不过欲重楮价核计籍而已理其末而不理其本责其文而不责其实臣窃惑焉往岁之冬臣尝以制国用之说进今再易月矣陛下不闻有访问之旨大臣不闻有条陈之策坐视困竭如罔闻知其以国用为不当制耶或入出之数大相辽絶欲制之而未能也臣采之舆言谓欲丰财当自节财始今之所以蠧财者边费为重浮费次之经费之泛者又次之自边帅以兴兵误国而帑藏尽空府库皆竭其车载舟运以备犒赏卒之弃置道路卷归囊槖者不知几千万亿也今朝廷已令敛戍则凿空架漏以诱赚钱物者自宜一一屏絶尚虑以新复州郡为辞则亦更当随宜裁制耳此边费所当节一也自故相以人力抗天理欝攸之後轮奂鼎新后戚王宫争相夸尚以俭陋为耻以豪华为荣斤斧之声至今未已其所剥削皆国家元气斯民膏血也又祖宗置内藏库所以为军旅不测之用似闻支用不节赐予无度阉寺蠧之於内缁黄耗之於外若此等费岂宜不甚顾惜此浮费所当节二也至如经费则内庭供奉官吏俸给军兵请受虽若有一定之额然日广月增有益无损建炎绍兴之始乾道淳熙之间决不至若是繁且夥也兵之冗者当汰官吏之冗者独不当汰乎行之外庭者既加裁约始自宫掖者独不宜裁约乎以有限之费养无用之人於国家奚利此经费所当节三也节此三费而且捜罗其渗漏剔抉其奸欺必使一岁之入足以敷一岁之出则国家大计庶乎其裕矣不然弊原不革而徒侥觊乎楮价之重实政不讲而惟迁延於计籍之核臣未知其可也御外曰和战守其说虽三而当以固守为重理内曰兵民财其事虽三而当以节财为急盖守固则可以和可以战财裕则兵以足民以寛虽无新奇可喜之功而自有安强可恃之理此皆先儒之所已言先朝之所已试非臣臆说也书不云乎知之非艰行之惟艰惟陛下留神

监察御史陈求鲁上言曰议者谓楮便於运转故钱废於蛰藏自称提之屡更故圜法为无用急於扶楮者至嗾盗贼以窥人之阃奥峻刑法以发人之窖藏然不思患在於钱之荒而不在於钱之积夫钱贵则物宜贱今物与钱俱重此一世之所共忧也蕃舶巨艘形若山岳乘风驾浪深入遐陬返於中国者皆浮靡无用之异物而泄於外国者乃国家富贵之操柄所得几何所失者不可胜计矣京城之销金衢信之鍮器醴泉之乐具皆出於钱临川兴隆桂林之铜工尤多於诸郡姑以长沙一郡言之乌山铜炉之所六十有四麻潭鹅羊山铜户数百余家钱之不坏於器物者无几今京邑鍮铜器用之类鬻卖公行於都市畿甸之近一?以法由内及外观听聿新则鉟销之奸知畏矣香药象犀之类异物之珍奇可悦者本无适用之实服御之间昭示俭德自上化下风俗丕变则漏泄之弊少息矣此端本澄源之道也

殿中侍御史朱熠上言曰塩之为利博矣以蜀广浙数路言之皆不及淮塩额之半盖以斥卤弥望可以供煎烹芦苇阜繁可以备燔燎故环海之湄有亭户有锅户有正塩有浮塩正塩出於亭户归之公上者也浮塩出於锅户鬻之商贩者也正塩居其四浮塩居其一端平之初朝廷不欲使浮塩之利散而归之於下於是分置十局以收买浮塩以岁额计之二千七百九十三万斤十数年来钞法屡更公私俱困真扬通泰四州六十五万袋之正塩视昔犹不及额尚何暇为浮塩计邪是以贪墨无耻之士大夫知朝廷住买浮塩龙断而笼其利累累竈户列处沙洲日籍铢两之塩以延旦夕之命今商贾既不得私贩朝廷又不与收买则是絶其衣食之源矣为今之计莫若遵端平之旧式收锅户之浮塩所给塩本当过於正塩之价则人皆与官为市郤以此塩售於上江所得塩息径输朝廷一则可以絶戎阃争利之风二则可以续锅户烹煎之利

宗正少卿兼权右郎官赵必愿上言曰财非天雨鬼输岂可轻施妄用长此不已必至颠覆异时或得罪今之大夫不能为国生财程异皇甫鎛之徒乘间捷出推敲克剥以术相胜凿空取办以计巧取事掊敛献羡余间架缗钱之令下而唐祚愈促矣愿陛下精思熟虑约已爱民必如勾践之卧薪尝胆必如卫文公之帛衣布冠可也

洪舜俞进故事曰梁冀在位二十余年穷极满盛收冀财货县官斥卖合三十余万万以充王府用减天下租税之半散其苑囿以业穷民

臣闻财用之在天下如血脉行乎一身可通而不可壅王者藏富於民覇者藏富於国其下富不在国又不在民而在聚敛臣之家盖自王道不行而人心坏人心坏而吏治坏舍义趋利假公售私朘民自封一孔不贷柄国者又为生奸受盗之府而天下之富偏聚焉此冀所以积至三十余万万而未属餍也夫财本吾国之有而取以助国财皆吾民之出而还以予民其理顺其政公故收冀家以充王府而减租税天下以为快後世莫以为非不谓威帝能行之也

刘克庄进故事曰元佑初以李常为户部尚书鲜于侁为京东漕

臣尝考论古今自汉中叶筦榷之法行上而公卿下而贤良文学各持一论然公卿之论常胜虽合贾谊董仲舒诸名儒唇敝舌腐而不能少杀其势惟本朝则不然所用三司使如寇准蔡齐王尧臣包拯宋祁张方平蔡襄之流其人平日既持贤良文学之论一旦居公卿之位施为建置终不敢背儒者大旨此其所以异於汉也熙宁改法初犹用程颢苏辙为官属其後薛向吴居厚之徒始进於是司马光得政内擢李常为版书外擢鲜于侁为漕以救其弊元佑相业第一义也臣谓国家此一气脉宜迓续不宜间断宜培养不宜椓伐顾今天下兵不可汰官不可省郊庙之礼不可阙掖庭之用不可会臣非敢立高虚之论直以理财为非也昔之理财者摧抑富商巨贾之盗利权者尔逐什一以养口体者不问也削弱豪家大姓之侵细民者尔营斗升以育妻子者不问也天地所产海之鱼塩薮之薪蒸漆枲絺紵之百货械器陶冶之一艺盖贩夫贩妇园夫红女所资以为命者苟操斡之无遗则叹愁之宁免汉筭缗钱下逮末作之人唐为宫市害及鬻樵之夫治世气象不宜如此向也榷酟榷契信有遗利今囊括殆尽弓张未施猝失利源邑困茧丝之取邑无生意民受池鱼之殃治世气象不宜如此议者排之愈力执事者持之愈坚踵汉庭塩铁论之弊失先朝前辈儒臣治赋之意麟趾之泽息虿尾之谤兴将安取此臣观今日事势损上未易言也酌中制以取之足矣裕民未易言也捐末利以还之足矣昔陈恕令三司吏各条茶法第为三等曰上者取利太深可行之商贾不可行之朝廷吾用其中者真计臣之心也王旦遣漕臣曰朝廷榷利至矣真大臣之言也惟陛下诏庙堂省府亟图之

金世宗与宰臣议铸钱或以铸钱工费数倍欲使金银坑冶上曰山泽之利可以与民惟钱币不当私铸若财货流布四方与在官何异石琚进曰臣闻天子之富藏於天下正如泉源欲其流通耳上问琚曰古亦有百姓铸钱者乎琚曰使百姓自铸则小人图利钱愈薄恶古所以禁也

宣宗贞佑二年六月宣宗南渡次邯郸拜高汝砺为参知政事次阳隂上闻汴京谷价腾踊虑扈从人至则愈贵问宰臣何以处之皆请命留守司约束汝砺独曰物价低昂朝夕或异然籴多粜少则贵盖诸路之人辐凑河南籴者既多安得不贵若禁止之有物之家皆将闭而不出商旅转贩亦不复入城则籴者益急而贵益甚矣事有难易不可不知今少而难得者谷也多而易致者钞也自当先其所难後其所易多方开诱务使出粟更钞例谷价自平矣上从之

兴定元年十一月汝砺为尚书右丞又上言曰臣闻国以民为基民以财为本是以王者必先爱养基本国家调发河南为重所徵税租率常三倍于旧今省部计岁收通宝不敷所支乃于民间科敛桑皮故纸钱七千万贯以补之近以通宝稍滞又加两倍河南人户农民居三之二今税租犹多未足而此令复出彼不粜所当输租则必减其食以应之夫事有难易势有缓急今急用而难得者刍粮也出於民力其来有限可缓图而易为者钞法也行于国家其变无穷向者大钞滞更为小钞小钞弊改为宝劵宝劵不行易为通宝从权制变皆由於上尚何以烦民为哉彼悉力以奉军储已患不足而又添徵通宝苟不能给则有逃亡民逃亡则农事废兵食何自而得有司不究远图而贪近効不固本原而较末节诚恐军储钞法两有所妨臣非於钞法不为意也非与省部故相违也但以钞法稍滞物价稍增之害轻民生不安军储不给之害重耳惟陛下外度事势俯察臣言特命有司减免则羣心和悦而未足之租有所望矣

三年河南颇丰稔民间多积粟汝砺上奏曰国家之务莫重於食今所在屯兵益衆而修筑新城其费亦广若不及此丰年多方营办防秋之际或乏军兴乞於河南州府验其物价低昂权宜立式凡内外四品以下杂正班散官及承廕人免当儤使监官功酬或僧道官师德号度牒寺观院额等并听买之司县官有能劝诱输粟至三千石者将来注授升本牓首五千石以上迁官一阶万石以上升职一等并注见阙庶几人知劝慕多所收获上从之同提举榷货司王三锡建议榷油高琪以用度方急劝上行之汝砺上言曰古无榷法自汉以来始置塩铁酒榷均输官以佐经费末流至有筭舟车税间架其征利之术固已尽矣然亦未闻榷油也盖油者世所共用利归於公则害及於民故古今皆置不论亦厌苛细而重烦扰也国家自军兴河南一路岁入税租不啻加倍又有额徵诸钱横泛杂役无非出於民者而更议榷油岁收银数十万两夫国以民为本当此之际民可以重困乎若从三锡议是以举世通行之货为榷货私家常用之物为禁物自古不行之法为良法窃为圣朝不取也若果行之其害有五臣请言之河南州县当立务九百余所设官千八百余员而胥隶工作之徒不与焉费既不赀而又创构屋宇夺买作其公私俱扰殆不胜言至於提点官司有升降决罚之法其课一亏必生抑配之弊小民受病益不能堪其害一也夫油之贵贱所在不齐惟其商旅转贩有无相易所以其价常平人易得之今既设官各有分地辄相侵犯者有罪是使贵处常贵贱处常贱其害二也民家日用不能躬自沽之而转鬻者增取利息则价不得不贵而用不得不难其害三也塩铁酒醋公私所造不同易於分别惟油不然莫可办记今私造者有刑捕告者有赏则无赖辈因之得以诬构良民枉陷於罪其害四也油户所置屋宇作具用钱已多有司按业推定物力以给差赋今夺其具废其业而差赋如前何以自活其害五也惟罢之便上是之

四年翰林侍讲学士赵秉文上奏曰宝劵滞塞盖朝廷初议更张市肆已妄传其不用因之抑遏渐至废絶臣愚以为宜立回易务令近上职官通市道者掌之给以银钞粟麦缣帛之类权其低昂而出纳诏有司议行之元世祖至元二十三年中书传旨议更钞用钱同知江西宣慰司事刘宣献议曰原交钞所起汉唐以来皆未尝有宋绍兴初军饷不继造此以诱商旅为沿边籴买之计比铜钱易於擎齎民甚便之稍有滞碍即用见钱尚存古人子母相权之意日增月益其法浸弊欲求目前速效未见良策新钞必欲创造用权旧钞只是改换名目无金银作本称提军国支用不复抑损三数年後亦如元宝矣宋金之弊足为殷鉴铸造铜钱又当详究秦汉隋唐宋利病着在史册不待缕陈国朝废钱已久一旦行之功费不赀非为远计大抵利民权物其要自不妄用始若欲济丘壑之用非惟铸造不敷抑亦不久自弊矣

世祖时东平布衣赵天麟上策曰臣闻圣明开世混万国之车书法制临时便羣机於掌握庙堂电断区宇风从故得其要则可成长久之功动其机则可底治安之效钦惟陛下贵为天子所衣不过御寒而已所食不过适口而已然而智周六合仁济衆有而不惮烦者盖皇天降命归于有德推修身之余以理之也臣伏以定已然之事者须据其形审将来之形者莫如於势察形势之大者莫大於财力财者义之基也力者德之资也今国家德义行乎上而下犹未之尽从财力壮乎末而本犹未之丕定臣所以冒死而言之也欲下民德义之风行宜在上财力之方无失也夫财货重则谷帛轻财货轻则谷帛重是以有子母相权铜楮逓用之法焉此盖财之形也方今至元钞法以一当五可谓审於财之形矣上好义则下亦好之上好利则下亦好之臣但以在上之利皆出於民转相兼并以至穷困百姓不足君孰与足此盖财之势也夫曩者之时宋据荆扬则其险要在於江汉金据中原则其险要在於河山以至辽人之海蜀人之栈得一郡则有开疆拓土之勲失一郡则有断臂亡肩之患此盖力之形也今立行省于外维持错综衆建其官有诸侯之镇而无诸侯之权可谓审於力之形矣然雨露沾濡之地乾坤盖载之区莫非吾之民也但以国家一统拱於燕都非同金宋辽蜀之君守蕞尔之地以为民主也且瓜分之国形势在地一统之运形势在民约力量财惟军为甚此盖力之势也财壮於下而化易行化行而知耻知耻而礼让兴矣力壮於上而权易持权持而民新民新而王政成矣伏望陛下顾形势之大明财力之源凡息民之务如偃兵戈之类未降者降之凡养民之道如限田产之类未行者行之凡溥天兆姓四远诸方有衔寃无告者以肺石达之凡军役之家宜令枢密院差官随处与鄂罗官一同照户口产业再行定之臣窃见军户有财竭力屈丁壮俱无而妇人婴孺承其门籍者有壮夫百丁良田千顷而亦与贫人一例应军役者或谓军籍不敢轻动则是敢於苦贫逸富而不敢行均一之政也凡军役十年一定限内皆不可改移限至许告消乏凡定军之法但升降军籍之家不得已而采工匠之上户以充之可也若然则财力之形势并壮而德义之化靡有不从者焉良由形势系於下民而下民既均且逸矣国家岂有不壮者乎德义岂有不孚者乎

天麟又曰臣闻仁义而已者亚圣之法言允执厥中者圣人之极致仁义合而为道道者利之利也执中变而为过过者利之害也何以言之夫爱人利物谓之仁见得思宜谓之义以致民心悦顺基绪坚长如沧海泄於尾闾而百川益以归之如张弓当乎不足而自然有以补之此虽不言利而利已在其中矣夫取物限多谓之过平限益求亦谓之过以致民生朘削恒业消耗且下之於上犹枝叶之系本器物之在室上之於下犹本之统枝叶室之贮器物未有枝叶朘削而本独丰器物消耗而室能满者也此虽力征利而害已在其中矣超然上圣鉴临万方明义之当然絶利之可欲守以行已推於教人亦岂并絶其利之利者哉盖矫枉过直率之於中而後已也今国家诛邪臣之好利者以谢兆人其官吏之嗜利者以委宪职可谓审乎义利之正矣然而圣教流布尚未尽从者利门未杜故也臣窃以财货委有失漏献言于上亦正义也乃有凶悖之徒倾巧之子平地风波妄谓天下之财货可商计也有欺蔽也有羡余也曲成微理足移明圣之心深饰辩言足惑明圣之听此等已恶於民而其实岂欲增国家之利哉但欲指名握节侵剥刻除以自济幸事之办希功徼赏以自荣也且自济自荣亦何济荣之有哉皆得珠藏腹毙身之类也是故衅彰加戮举遗业而并破矣臣恐後之人昧未形之祸贪望外之利亦且仿献利者此盖未尽从圣教之由也臣又以中外官吏志道义者据道义而直行志功名者念功名而自励以富贵为傥来之物以忠孝为天爵之全岂肯浥下民之膏脂以润其尺寸之肤哉臣恐有志富贵者胁肩谄笑於权贵之前昏夜乞哀於要津之下其未得之则患得之之难及既得之则仗市井之谋乘君子之器奸心大逞欲窍旁开苍蝇之技闻臭而集苟狗之心忍羞而计心计之不足故口求之口求之不足不知身之赴之手之攫之也吾家之何物未造造之吾家何物未完完之王事纷纭委於後矣若见亷者则相顾而笑之曰愚也拙也俸薄而廉徒自苦也既又相齐而疾之曰汝非原范亦将廉邪汝不和光同尘将背吾徒邪而陷之而胁之遂使亷之固者受排沮於明时廉之薄者变琳琅而土苴矣彼一旦祸孽盈溢闻诸宪职於是计贿之多寡而决之而复任之是用被决无耻之徒复临良民也如此而欲亷耻风行奚自哉彼习知被决而复获守职则益无所顾矣此亦未尽从圣教之由也故献商计羡余者莫非怀秽之人被笞杖复官者例皆无耻之类秽既怀矣恶能清耻既无矣恶能亷伏望陛下大开离耀明示羣方凡财货委系未贡而无拘检者许令陈言凡献商计羡余之议者并行禁絶不须拟议而利门自杜於上矣凡中外掌政临民官吏厚增其俸有受一毫之赂停锢其身不假笞杖而利门自杜於下矣盖以慾心之起小大无殊临民之官莫先於义也然後能私弊息而公义自行百姓足而君无不足矣

许衡代人拟奏劄曰臣闻天下有大利非聚敛财货之谓也乾之四德曰利此谓生之遂也故以利为本此谓性之顺也圣人遂万物之生顺万物之情故能致天下之大利後世遂一已之生顺一已之情故能致天下之大害利之善恶於此判矣子曰君子喻於义盖物得其宜则无不利故曰利者义之和也子曰小人喻於利盖一於利而无义则害於人故曰放於利而行多怨後世学者不识天下之大利而耻言之故曰利者悉归於小人以小人而谋利未有不为天下国家之祸者也臣以为谋利者莫如君子盖君子不以利为利以义为利也惟君子之喻於义也必损上以益下蠲无名之征罢不正之供节用度减浮食国家若不足於调度然而土地辟田野治年谷丰登盖藏充溢人民繁阜鸟兽草木咸若以此观之谓之国贫可乎惟小人之喻於利也必剥下以奉上急暴横之征创苛虐之敛仓廪实府库充国家若足於用度矣然而土地日削田野荒芜水旱相仍闾里愁叹人民冻馁兄弟妻子离散以此观之谓之国富可乎大略以富骄而亡国者常多以贫约而失国者常少言利者必曰此特老生之常谈而不切於用以今楮币折阅称提无术君子苟能谋利盍出一策以为明主献乎臣敢曰楮币之折阅断无可称提之理直一切罢而不行用耳臣请言其币之设非古先圣王智虑不及後世而不能用也盖制法无义则古先圣王知其为天下害必不可行也古者为市以谷粟布帛器用之物自相贸易泉货未铸安肯持虚劵以易百姓之实货哉鹿币之造特出於汉武虚耗无聊之末计历千三百年无敢染指於其後夫以数钱纸墨之资得以易天下百倍之货印造既易生生无穷源源不竭此世人所谓神仙指瓦砾为黄金之术亦何以过此然後世不期於奢侈而自不能不奢侈虽有贤明之资恐不能免也奸民不期於伪造而自不能不伪造虽制以死刑不能絶也此岂良法哉是故讲称提之策者今三四十年矣卒无能为朝廷毫髪之助但见称提之令每下而百姓每受其害而贯陌益落矣嘉定以一易二是负民一半之货也端平以五易一是负民四倍之货也无义为甚今不若以实货而收虚劵犹足以救前日之过而无媿百姓也实货者何塩是也言者又曰朝廷倚塩课为国之命脉今乃欲以之易无用之破纸计狂而事左何以为国乎曰不然谷粟布帛铜铁金银皆足以充国用历黄帝以来四千余年之所通行何独不可行於今日未论前古只以渡江之初言之外有强敌内有羣盗干戈相寻江左萧条内立百司庶府外供岁币馈饷不鬻官告度牒不造官会国家亦渐致富强其所以制国家之财用者亦人耳故曰遂万物之生顺万物之情故能致天下之大利盖自有道焉其可与俗吏言哉育万物者天地也主万物者陛下也神而化之使民宜之轻重低昂岂不在我惟陛下裁鉴

历代名臣奏议卷二百七十三








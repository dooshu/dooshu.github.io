○对不知名物判

〈得乙是甲吏之贱者，问所掌名物而不知。被科。诉云：“莅事日近。”〉

执技事上，各有司存；学古入官，固非失职。将守其业，用不易方；必也正名，无敢反侧。惟乙贱吏，实曰“函人”，忘其下旋上旋之权，失其犀甲兕甲之属。诉云“近莅”，岂晓筹年？比农功之越思，同美锦而学制。懵其名物，主者不利於操刀；正以刑书，所按乃得其资斧。


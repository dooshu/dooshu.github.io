九詠


芙蓉車兮桂衡，結萍蓋兮翠旌，

四蒼虯兮翼轂，駕陵魚兮驂鯨。

菌薦兮蘭席，蕙幬兮苓床。

抗南箕兮簸瓊蕊，挹天河兮滌玉觴。

靈既降兮泊靜默，登文階兮坐紫房。

服春榮兮猗靡，雲居繞兮容裔，

冠北辰兮岌峨，帶冕虹兮陵厲。

蘭餚御兮玉俎陳，雅音奏兮文芃羅。

感《漢廣》兮羨遊女，揚《激楚》兮詠湘娥。

臨迴風兮浮漢渚，目牽牛兮眺織女。

交有際兮會有期，嗟痛吾兮來不時。

來無見兮進無聞，泣下雨兮嘆成雲。

先後悔其靡及，冀后王之一寤。

猶搦轡而繁策，馳覆車之危路。

群秉舟而無楫，將何川而能度。

何世俗之矇昧，悼邦國之未靜。

焚椒蘭其望治，由倒裳而求領。

尋湘漢之長流，採芳岸之靈芝。

遇遊女於水裔，採菱華而結詞。

野蕭條以極望，曠千里而無人。

民生期於必死，何自苦以終身。

寧作清水之沉泥，不為濁路之飛塵。






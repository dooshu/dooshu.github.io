○上老君元元皇帝尊号诏

大道混成，先二仪而立极；至人虚己，妙万物以为言。粤若老君，朕之本系。爰自伏牺之始，暨乎姬周之末。灵应无象，变化多方。游元气以上昇，感日精以下降。或从容宇宙，吐纳风云；或师友帝王，丹青妙化。譬阴阳而不测，与日月而俱悬。交丧在辰，晦迹柱下，大宏雅训，垂范将来。虽心齐於太虚，而理归於真宰。若夫绝圣弃智，安神寡欲，寂寞杳冥之际，希夷视听之表，淡尔无为，悠然自得。酌之不竭，用之不盈，执大象以还淳，涤元览而遣累，邈乾坤而长久。跨陶钧而亭育。至矣哉！固无得而名也。况乎大圣所资，克昌宝祚；上德所履。允属休期。

朕嗣膺灵命，抚临亿兆，总三光之明，而夙宵寅畏；居四大之重，而寝兴祗惕。尽孝敬於宗祧，罄怀柔於幽显，行清静之化，承太平之业，登介邱而展采，坐明堂而受记。飞烟结庆，重轮降祥，鹤应九歌，山呼万岁。越振古而会休徵，冠帝先而为称首。大礼云毕，回舆上京，肃驾赖乡，躬奠椒醑。仰瑞柏而延伫，挹神泉而永叹，如在之思既深，敬始之情弥切。宜昭元本之奥，以彰元圣之功。可追上尊号为太上元元皇帝，圣母为先天太后。祠堂庙宇，并令修创。置令丞各一员，以供荐飨。仍改谷阳县为真源县。


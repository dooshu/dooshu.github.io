李侯监兑水阳仓兑军记

宣民之困征输极矣粮为甚粮之困非独输官难也兑军尤难国家岁漕取道江淮沿江诸郡於水滨建仓置吏民输仓而卒转漕卒之费例取诸民故事每粟若干石为一会则有耗增有运脚谓之五两五石着为令他不得横索以厉民故卒不骄而民不病其後漕事日艰漕卒辄瞋目曰吾费无算奸胥运弁相倚为奸利弁要索无已俗谓之画会钱不餍则纵漕卒旗校讙呶不可制或经月红腐不受其输民破产者相属监兑之长吏虽贤者亦莫敢庇民惟坐庾廥间计出入而已民之困曷告哉吾邑李侯至则喟曰兑运之害以民弱而卒强且武也驱至弱之民与强且武者相授受是长吏不能约束而以民委之俾得而甘心也计惟官兑便侯乃先时集诸里正稽正羡粮数既戒具悉召诸黠吏尝为鈎通者禁勿得近麾诸里正使引去而自临仓令漕艘以次受载谓之曰尔曹良苦吾惧民之不集以稽尔行也徐出尺籍示之给费悉如旧一日而毕诸弁卒相顾夺气莫敢譁漕艘已去而民犹不知也乃相与拥拜马首曰数十年无此事矣余闻而义之里中人又走千里属为记世谓良吏不可为或强为之事终格不行由今观之此一役也芟数十年藴崇之奸戢数千百骄悍之卒使受约束循故事侯实苦身戮力以速漕而纾吾民也即何善政之不可为哉吾知侯之它政当悉视此也侯名文敏字如白陕之会寜人康熙六年丁未四月记

学余堂文集卷十二







学余堂文集卷十三

钦定四库全书

学余堂文集卷十三

翰林院侍读施闰章撰

记


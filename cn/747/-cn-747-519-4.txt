○通爱敬陂水门记

岁在戊辰，扬州牧杜公命新作西门，所以通水庸，致人利也。冬十有二月，土木之工告毕，从事徵其始，请刻石以为记云。

《书》载“浚畎浍距川”，《传》称“为川者决之使导”，然道与政损益，政举则道举，政污则道污。污则革，革则久，贤哲之治也。当开元以前，京江岸於扬子，海潮内於邗沟，过茱萸湾，北至邵伯堰，汤汤涣涣，无隘滞之患。其後江派南徙，波不及远，河流浸恶，日淤月填。若岁不雨，则鞠为泥涂，舟楫陆沈，困於牛车，积臭含败。人中其气，为疾为瘵。长民者时兴人徒，以事开凿。既费累钜万，或妨夺农功，殚财竭力，随导随塞，人不宽息，物不滋殖，百有馀年矣。

贞元初，公由秋官之贰，出镇兹土。既下车，乃验图考地，谋新革故，相川原，度水势。自江都而西，循蜀冈之右，得其浸曰句城湖，又得其浸曰爱敬陂，方圆百里，支辅四集，盈而不流，决而可注。图以上闻，帝用嘉允。乃召工徒，修利旧防，节以斗门，酾为长源，直截城隅，以灌河渠，水无羡溢，道不回远。於是变浊为清，激浅为深，洁清澹澄，可灌可鉴。然後漕挽以兴，商旅以通，自北自南，泰然欢康。其夹是之田，旱得其溉，霖潦得其归。化硗薄为膏腴者，不知几千万亩。野人诵曰：“无无原田。自今以始，岁其丰年。”都人诵曰：“沔彼流水。我邦是纪。锺美不知。”向非我公有先物之知，移俗之才，则曷能运可大之谋，蠲累世之弊，繇旬朔之劳，致无疆之逸！宜乎人之永叹也如此。

按陂塘本魏广陵守陈登所设，时人爱其功而敬其事，故以名之。谢文静成堰，又以召公之德为称。有魏以还五百馀载，不朽之绩，及公而三，皆在斯邦，不其盛欤！水门之作，将以重成功，示长利，非登临游宴之为。嘻！後之人抑可以知。


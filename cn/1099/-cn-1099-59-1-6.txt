○慎重名爵疏 【 本革援納復爵】

題為慎重名爵事、該戶部奏准、許令客商人等、進納草束馬匹等項、給與冠帶以榮終身、臣等看得有等無恥之徒、前因居官不律、緣事革職為民、一槩援例在京、揭借銀兩、納草進馬、意圖復任、剝取民財、以償前債近該吏部題准照依知府駱暹事例致仕、此固能革其剋民償債之弊。然於名爵之重尤不可不惜夫朝廷之名爵。所以待天下之賢者。甚不輕也。革職為民之人。或任二品三品重職。已蒙欽發為民。一旦納草進馬。用銀一百餘兩。遂得以原職致仕。腰金衣紫。炫耀鄉閭。視其前日罪惡。泯然無跡。且官至大夫秩高品貴。其在任則為庶司之法則其在鄉則為後輩之儀刑今以冐罪之身。援引客商之例。致仕而還豈惟不足為懲勸獎厲之道。適足以長無恥倖進之風。乞敕該部、今後合無革職之人、曾犯貪暴罪名、及過惡深重者、不許援引事例求復冠帶、玷辱名爵、其別項為民官員。納草進馬者。止同常人一體冠帶。不許以原職致仕。臣等職當言路、事干名爵、不容自默謹題、


代别情人





清水本不动，桃花发岸旁。桃花弄水色，波荡摇春光。我悦子容艳，子倾我文章。风吹绿琴去，曲度《紫鸳鸯》。[一]昔作一水鱼，今成两枝鸟。哀哀长鸡鸣，夜夜达五晓。[二]起折相思树，[三]归赠知寸心。覆水不可收，[四]行云难重寻。天涯有度鸟，莫绝瑶华音。[五]

[一]绿绮琴，司马相如之琴也。曲度，犹渡曲，谓隐度作新曲。俱见二十卷注。《紫鸳鸯》，疑即所度之曲名。



[二]《焦仲卿妻诗》：“中有双飞鸟，自名为鸳鸯。仰头相向鸣，夜夜达五更。”



[三]左思《吴都赋》：“相思之树。”刘渊林注：“相思，大树也，材理坚邪，斫之则文，可作器，其实如珊瑚，历年不变，东冶有之。”



[四]《三国志注》：“覆水不可收也。”



[五]《楚辞》：“折疏麻兮瑶华，将以遗兮离居。”王逸注：“瑶华，玉华也。谢朓诗：“惠而能好我，问以瑶花音。”






趵突泉送严子餐都谏北还（时主考山东。）

传闻此泉来王屋，伏流倒涌历山麓。
寒光喷雪复飞云，大声奔雷小碎玉。
故人黄门天上来，崔嵬百尺龙门开。
凭陵日观照沧海，咄嗟坐啸生风雷。
临流复有千寻阁，白雪声名赫如昨。
黄门挥翰似青莲，更拟新篇效康乐。
为君开尊握君手，素心海内真良友。
年将强仕相伯仲，忍使离居成皓首。
扁舟昨日明湖游，骊歌今日生离忧。
君不见济南七十二泉皆在眼，那堪沟水东西流。



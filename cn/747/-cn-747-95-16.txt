○授狄仁杰内史制

鸾台，訏谋房帷，秉钧之任为重；典综丝纶，挥翰之才是属。银青光禄大夫守纳言上柱国汝阳县开国男狄仁杰，地华簪组，材标栋干。城府凝深，宫墙峻邈。有八龙之艺术，兼三冬之文史。雅达政方，早膺朝寄。出移节传，播良守之风；入践台阁，得名臣之体。岂惟怀道佐明，见期於管乐；故以谒诚匡主，思致於尧舜。九重肃侍，则深陈可否；百辟在庭，则显言得失。虽从容顾问，礼被於皇闱，而基酌轻重，事隆於紫诰。宜迁掌阃之秩，式懋专车之宠。可守内史，散官勋封如故。主者施行。


○许建宗

唐济阴郡东北六里佐山龙兴古寺前，路西第一院井，其水至深，人不可食，腥秽甚，色如血。郑还古太和初与许建宗同寓佐山，仅月余，闻此井，建宗谓还古曰：“可以同诣之。”及窥其井，曰：“某与回此水味，何如？”还古及院僧曰：“幸甚！”遂命朱瓯纸笔，书符置井中，更无他法。遂宿此院。二更后，院风雨黯黑，还古于牖中窥之，电光间，有一力夫自以钓索于井中，如有所钓。凡电三发光，洎四电光则失之矣。及旦，建宗封其井。三日后，甘美异于诸水。至今不变。还古意建宗得道者，遂求之。云：“某非道者，偶得符术。”求终不获。后去太山，不知所在。（《太平广记》卷七九）


严少师嵩一十七首

【山塘】

山塘深且广，逦迤抱山麓。

隔浦见人家，依依桑柘绿。

日落烟水寒，绕塘飞属玉。

【仰山】

石磴盘秋萝，危亭出峰树。

行人上山道，望望云飞处。

洞口晓钟声，林僧独归去。

【东堂新成二首】

种树成阴辟沼渔，数椽聊此卜幽居。

诸峰稍识岚霏外，三径新锄灌莽余。

穷巷颇回高士辙，藜床时读古人书。

欲因萝薜辞簪弁，惭愧天恩在玉除。

无端世路绕羊肠，偶以疏慵得自藏。

种竹旋添驯鹤径，买山聊起读书堂。

开窗古木萧萧籁，隐几寒花寂寂香。

莫笑野人生计少，濯缨随处有沧浪。

【奉命视牲】

观阙层城峻，郊宫复道开。

市烟当树合，炬火逐尘来。

牲帖牺人报，驺声骑士催。

夜归题笏记，候晓奏蓬莱。

【赐衣】

宫衣锦段新，宣赐遍臣邻。

绣纹盘虎豹，金彩织麒麟。

诏向龙沙远，颁从玉陛均。

拜登齐阙谢，愧省独墙循。

士节论辞受，君恩爱笑颦。

礼看超等级，劳岂效涓尘。

荷德乾坤大，糜财府库贫。

先朝题岁月，诸道贡奇珍。

貂座仪章滥，鹈梁讽谕陈。

缙绅皆用武，辇辂尚留巡。

暗忆垂裳治，虚惭挟纩仁。

日占青海使，寒望翠华春。

未厌干戈役，私嗟章甫身。

【扬州】

观忆琼花色，桥怜万柳阴。

芜城今夜月，怀古一悲吟。

胜迹那堪问，长江独至今。

波间饰龙舰，早晚翠华临。

【暮次灵川怀寄师舜天益二乡丈】

天南岁晚更依依，朔雪寒云绕树飞。

投馆惊看风土异，临觞怅忆故人违。

情同漓水仍西注，身似春鸿向北归。

想见邮亭频驻马，独吟千嶂已斜晖。

【全州岁夜】

殊俗聊相值，空堂谁与同。

灯明深雪里，岁尽漏声中。

野暗孤城柝，庭高古树风。

频年远为客，此夕意何穷。

【萧子卜居梅林赋赠】

溪上梅花玉作林，溪边茅屋苦寒侵。

孤山倚棹逢诗兴，颍水移家见客心。

日暖渔歌来浦溆，雪晴花色上衣襟。

风尘拥传劳为郡，时向沧洲寄一吟。

【寄寿少傅邃翁先生】

累朝望重经纶地，五亩怡情水竹间。

天下正须安石起，雒中犹放涑翁闲。

诗寻丁卯桥边宅，舟放金焦寺里山。

球马烨如尊俎胜，隐园高会渺难攀。

【见用修赠张生诗和以寄之】

文酒高怀强自宽，风烟异域若为欢。

哀歌漫引冯驩铗，感遇空弹贡禹冠。

梁月渐低回远梦，塞鸿初至得新翰。

春愁只恐销容鬓，莫向天涯重倚栏。

【蚤入承天门见鸦次韵】

喧鸦争入帝城飞，映雾翻林飏曙晖。

宫女乍闻惊梦起，省郎纷逐散朝归。

声传万井含钟杳，影落千门带月稀。

还向昭阳自来去，绿窗凝望重依依。

【无逸殿直舍和少师夏公韵】

灯烛通宵晃禁庐，雾窗云阁近宸居。

瑞烟入座香浮苑，寒影窥帘月到除。

缑岭乍闻丹凤吹，穀城先访赤松书。

归来未向人间说，天语亲承燕对余。

【赠卢睿卿司业】

南舟遥问秣陵程，北客初谙作宦情。

海近云霞连北固，宫深钟漏隐西清。

才名早已储三馆，形胜真堪赋两京。

自昔成均师道重，诸生今喜得阳城。

【赐太液乘舟】

兰舟演漾水云空，花叶田田岛屿风。

棹入琼波最深处，玉楼金殿影西东。

【恭扈圣驾幸承天发京作】

禁城钟动启金扉，凤辇时巡出帝畿。

黄纸特颁都护敕，绯罗齐赐侍臣衣。

祥云捧日浮仙仗，芳树和烟隐翠微。

遥想湘江欢父老，汉皇今睹沛中归。


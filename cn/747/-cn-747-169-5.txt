○请曲赦河北诸州疏

臣闻朝廷议者，以为契丹作梗，始明人之逆顺，或因迫胁或有愿从，或受伪官，或为招慰，或兼外贼，或是土人，迹虽不同，心则无别。诚以山东雄猛，由来重气，一顾之势，至死不回。近缘军机，调发伤重，家道悉破，或至逃亡，拆屋卖田，人不为售，内顾生计，四壁皆空。重以官典侵渔，因事而起，取其髓脑，会无愧心。修筑城池，缮造兵甲，州县役使，十倍军机，官司不矜，期之必取。枷杖之下，痛切肌肤。事迫情危，不修礼义，愁苦之地，不乐其生。有利则归，且图赊死，乃君子之愧辱，小人之常行。

人犹水也，壅之则为泉，疏之则为川，通塞随流，岂有常性？借以唐朝为喻：殷监不遥，河北河南，时有恭陵之役。主司逼迫，切不准程，瓦石乱投，一时逃散，岂不以力穷则怨？不畏刑书之至愚，皆如此类。幸蒙唐朝见舍，今为大周淳人，向无矜恕之恩，安有自新之路？昔董卓之乱，神器播迁。及卓被诛，部曲无赦，事穷变起，毒害生人，京室邱墟，化为禾黍。此由恩不普浃，失在机先。臣一读此书，未尝不掩卷叹息。今以负罪之人，必不在家。露宿草行，潜窜山泽，赦之则出，不赦则狂，山东群盗，缘兹聚结。臣以边尘暂起，不足为忧。中土不安，以此为事，臣闻持大国者不可以小理，事广泽者不可以细分。人主恢宏，不拘常法。罪之则众情恐惧，恕之则反侧自安。伏愿曲赦河北诸州，一无所问，自然人神通畅，率土欢心，诸军凯旋，得无侵扰。


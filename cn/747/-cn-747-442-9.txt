○月重轮赋（有序）

抱戴之秋，八月十有四日，夜月重轮，瑞之大者。天意若曰将俾吾君姊事之。赋曰：

我皇初列唐侯，潜蟠藩国。英武方断，文明表德。穆然思道，顺帝之则。既而动三合，奔百神，廓太清而万里，耀朗月以重轮。时属高秋，瑞彰元后；光泛皎洁之斜汉，色映阑千之北斗。金波耀景，非悬阚泽之名；璧彩扬辉，不入士衡之手。理殊吴梦符炳汉谣；净桂花於日道，环水镜於丹霄。台榭冰洁，郊原霜缟。月之扬光，天不爱道。一盈一缺，则惟其常。彩溢重轮，告於天表。大人占之，夏启以兆。亦所以类星珠，表金镜。两耀齐美，一人之庆。於万斯年，受天之命。


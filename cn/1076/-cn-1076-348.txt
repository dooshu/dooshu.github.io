卷三百四十八

<史部,诏令奏议类,奏议之属,历代名臣奏议>

钦定四库全书

历代名臣奏议卷三百四十八

明　杨士奇等　撰

四裔

宋高宗建炎元年知开封府宗泽上疏曰臣闻天下者我太祖太宗肇造一统之天下也奕世圣人继继相承增光共贯之天下也陛下为天眷佑为民推戴入绍大统固当兢兢业业思传之亿万世奈何遽议割河之东又议割河之西又议割陕之蒲解乎此三路者太祖太宗基命定命之地也柰何轻聼奸邪附贼张皇者之言而遂自分裂乎臣窃谓渊圣皇帝有天下之大四海九州之富兆民万姓之衆自金兵再犯未尝命一将出一师厉一兵秣一马曰征曰战但闻奸邪之臣朝进一言以告和暮入一说以乞盟惟辞之卑惟礼之厚惟敌言是聼惟敌求是应因循踰时终致二圣播迁后妃亲王流离北去臣每念是祸正宜天下臣子弗与仇敌俱生之日也臣意陛下即位必赫然震怒旋乾转坤大明黜陟以赏善罚恶以进贤退不肖以再造我王室以中兴我大宋基业今四十日矣未闻有所号令作新斯民但见刑部指挥有不得誊播赦文於河东河西陕之蒲解兹非新人耳目也是欲蹈东晋西迁既覆之辙耳是欲裂王者大一统之绪为偏覇耳为是说者不忠不孝之甚也既自不忠不孝又坏天下忠义之心禠天下忠义之气俾河之东西陕之蒲解皆无路为忠为义是贼其民者也臣虽驽怯当躬冒矢石为诸将先得捐躯报国恩足矣臣衰老不胜愤痛激切之至

三年泽又奏给公据与契丹汉儿及本朝被虏之民疏曰臣契勘金人一族本大辽之臣曩缘羣臣奸谋苟以目前之利相结坏乱耶律天祚使金人假大辽之衆侵犯中国窃缘契丹汉儿自与我宋盟约几百年实唇齿之邦兄弟之国偶被金人杀虏忿怨不巳止缘一时之势未由报寃今若复盟会但得回戈共力破敌一举便可灭亡臣巳措置雕印文榜公据令生获汉儿齎往传报自相激发设契丹汉儿未知所措金人知之必相疑贰即与契丹汉儿互相并力自分兵势所有本朝被虏良民臣亦依此措置晓谕外今缴连文榜公据共三本在前者

元年开国伯李纲上封事曰自古边人为中国患所以待之者不过三策曰和曰战曰守而已长驱深入吾城池坚而人心固则可守凌犯无已吾士卒勇而形势利则可战敌气既慑吾辞理直而威力强则可和故能守而後可战能战而後可和三者虽殊其致一也臣不敢远引前古请借景德靖康之事以明之真庙景德中契丹百万入宼廷臣之议有欲幸江南及蜀以避之者赖宼准一言而决遂幸澶渊渡河而亲征既杀其酋达兰敌情震怖遣使请和捐金币三十万而约成是景德之事非独能守而於战与和两得之所以盟好之固踰百年而两国生灵皆赖其利也至靖康初金人称兵以犯中原当时亦有为避敌之计者而後卒坚守敌骑薄城攻围连日杀伤甚衆敌气挫矣而吾之援师日集和非所难朝廷主谋之臣苟欲脱一时之祸而不为长久之计其所邀求一切许之既割三镇又质亲王又取犒师之物金银币帛不可胜计千倍於澶渊之时而岁赂之数又不与也有以死争之而弗能得者迨援师之集既衆士气勇锐可以施周亚夫困七国之策以与之再盟而朝廷惩姚平仲刼寨小衂遂寝用兵之谋及其退也又不复邀击遂使金人志得气满有轻中国之心是靖康之事止於能守而於和与战两失之也其後三镇之兵民为国坚守朝廷始以保塞陵寝之故遣使计议愿以租赋代割地之约金人唯阿造为衅端以宼边而许和犹自若也主议者信之以为其和必成而凡欲治兵设备者皆以为害於和议而沮罢之敌将渡河犹以为割河北河东之地奉之以衮冕辂车尊号而师可解及既登城矣犹逼朝廷降诏假和议遂定之说以欵勤王之师至尽取都城之子女玉帛然後刼质二圣六宫宗室百官以行然则自今观之所谓和议者果如何也夫金人自用兵以来专以和议疑敌人以取胜其与契丹二十余战每战得地辄和旣和复求衅端以战而卒灭之今於中国复用此策中国信之而不悟至於今日祸故如此岂不重可痛?或谓吾之兵力不逮金人远甚靖康之初虽欲坐困邀击必无成功徒结深怨故不得已而信其和此殆不然夫论兵当论其机会一失机会弗可为也靖康之初金人初无犯阙之意兵不过六万大半杂处而河北边郡帅府既不设备沿河又无控扼之兵是以乘势直捣都畿而吾之守御既严援师旣集进不能攻退不能却以重兵临之而以余军待其抄掠即行掩击则粮饷絶而敌可图矣既归渡河驱掠妇女辎重徧野半济击之其法必胜而朝廷皆不以为然失此机会故有今日之患夫边寇者强悍之性同於剽掠也强悍无以制御之而欲乞怜以望恻隐之心不可得巳剽掠者白昼入主人之室探匮发箧得其所欲曾不为之扞敌则何惮而不再来何为而不尽取?若夫吾之将士习於军政久废之後固难得人然以忠义激其心以赏罚作其气岂无可用者将士犹手足也朝廷犹腹心也今与人鬭腹心怯而望手足之强必无此理朝廷议论二三而望将士之用命盖亦难矣此皆前事不可追悔而臣之所以痛心泣血者二圣沈于敌廷生灵陷於涂炭自古边陲之祸中国未有若此其甚也天佑我宋必有英主为宗庙社禝之所顾依万邦羣黎之所戴仰拨乱反正以图中兴故使陛下圣躬得脱於屡危之际去春奉命使敌而去其军中去冬出自危城而緫师朔部乃有今日入继大统之事皆天地神示之所显相非人力也恭惟皇帝陛下英睿之姿久动羣听孝友之德实形四方然而嗣位之初当宗社艰危之秋中国衰弱之日上则欲还二圣之銮舆下则欲拯生灵之危阽扞御大敌保绥万方厥惟艰?思其艰以图其易则今日待金人之策所谓和战守者当何所从而可也欲和乎则前日之和其效如此而金人北归虽宗室亦尽徙以行其意为如何而二圣之辱实不共戴天之雠和岂可复信欲守乎则朝廷已失河北山东两路士民之心或为金人之所得或为豪杰之所据密迩畿甸易为侵陵守岂复易图欲战乎则去冬将佐卒伍乏人抚御皆散而为盗贼兵力益弱经此祸乱士气益衰所谓勤王之师多募之於田亩之间不习兵革战岂可必胜是三者今日国论以何为宗顾臣日夜思虑念之至熟因时施宜有策於此及当今之务数十条皆急切而不可缓者非得望清光於咫尺之间未易殚言也夫以今日之国势而望靖康之初其不相侔岂止相什?然而犹有可为者祖宗德泽在人者深陛下英明天下仰望以谓必能济大业转危而为安也且害菑之臻国家代有或多难以兴或将坠复续故无知祸齐而小白实长五覇骊姬乱晋而重耳实盟诸侯司马晋罹聦曜之酷而元帝起於江东李唐有安史之乱而肃宗起於灵武况我有宋幅员万里生齿之衆士民犹足用?傥能尝胆励句践之心枕戈怀子胥之志驾驭豪杰揽用贤材法创业之雄谋革天下之弊事则中兴之功亦不难建昔少康以一旅之衆灭浇羿而祀夏以至不失旧物光武以数千之卒破寻邑而克清大憝汉以再兴况陛下之明而临御九有之师?然大患之後百孔千疮夏已及半去秋不远非早图之则秋高马肥敌骑又将奔突不能支梧四海且有横流之势可不为之寒心以夜继日而为其所当为者也臣素愚直平日惟知读书深考古今治道欲推之当世以尊主而芘民又尝愿以忠义自奋以徇国家一日之急当宣和之初蒙道君皇帝采其虚声擢置左史得侍清光窃见天下有危乱之兆因奏疏论水事其意以谓变异不虚发必有感召之因灾害未易弭必有销复之策乞因侍立面奏其故譬犹失火之家欲为曲突徙薪之谋而权臣忌之沮抑使不得对因而迁谪流落七年其後有盗贼兵革之事道君皇帝感悟以奉常召还然已晚矣靖康改元金人犯阙前皇帝於仓卒扰攘之中听用其言擢与大政窃见和议不可保信因力陈兵备之策其意以谓金人之性贪婪无厌不可恃其不来当恃我之有备益治兵收将士之心以御外侮欲以身任其责譬犹救火之家实为燋头烂额之客而忌嫉者衆谗谮百端使其身不得一日安於朝廷其策百不得行於一二卒诬以罪窜之远方其後敌骑再犯都畿而前日以和议为然者举皆误国前皇帝感悟复有今日之召然又已晚矣臣荷二圣之知遇悼孤忠之失图虽心驰魏阙九重之中而身在江湖万里之外不获执干戈卫社稷以伸臣子犬马之诚疾首痛心泣尽而继之以血恭承召命即日戒途率湖南义兵倍道前进欲趋元帅行府以造阙庭而行次江淮恭闻二圣羽卫北迁远狩沙漠痛愤彻骨絶而复苏继覩陛下俯徇羣情嗣登宝位悲喜交集不能自胜夫人君大正始故於即位之初立政用人必有以大慰天下之望者况於国势削弱天步艰难之时其可忽?恭俭者人主之常德也英哲者人主之雄材也继体守文之君则恭俭足以优於天下至於兴衰拨乱之主则非英哲不足以当之惟其哲故见善明足以任君子而不为小人之所间惟其英故用心刚足以断大事而不为小故之所摇在昔人君体此道者惟汉之高祖光武唐之太宗本朝之艺祖太宗为然臣愿陛下深考汉唐三帝与艺祖太宗之所以创业中兴大过人者了然於胷次物至而应之则天下之事虽未底绩固已定於心术之中矣臣以踈远未觐清光辄敢以刍荛之言求吁天地诚以爱君忧国心迫而情切故不自知其不可伏惟圣慈留神幸察使愚者千虑或有一得之可采则臣所以尽忠於陛下者乃所以报二圣之知遇也干冒天威无任惶惧战越之至

绍兴间李纲又论金人失信劄子曰臣窃观金人自宣和靖康以来凭陵中国其所以为起兵之辞者不过以失信二字加於中国而已文檄之中动辄及此而中国之士大夫与夫兵民将士不察其故亦自以为失信於金人而致此扰攘也语之则愧耻而扼腕用之则望风而奔溃职此之由殊不知失信在金人而不在中国彼方恃强暴之威假信义之说以责我吾之人谋回遹方震怖之不暇岂敢与之争是非曲直?徒受失信之名使士大夫与夫将士兵民茫然不知所仗此不可以不辩也臣请为陛下详言之方宣和间遣使与金人结约海上同谋契丹厚与之赂而得燕云之地以为失信於契丹则可以为失信於金人则不可其後金人败盟以陷燕山遂犯京城此则金人之失信一也敌骑犯阙勤王之师未集人情震骇主和议者不为久长之计一切以不可许者许之结成祸根至今为梗然当时所许乃城下之盟神所弗听元约肃王至河而反不肆侵掠而金人挟肃王以渡河虏掠子女玉帛杀戮尤甚尼雅满复陷威胜隆德等州渊圣尝降诏书谓金人渝盟必不可守此则金人失信者二也朝廷遣使交割三镇而三镇之民守死不从此特中国之人不?沦於敌耳渊圣奉书请增岁币以代三镇租赋金人挟此遂有再入之举朝廷遣执政郎官分行割地奉使敌中往往为两河之民所杀如聂山王云之流是也由是观之三镇之民朝廷岂能令之哉敌骑既破汴都登城不下犹假和约已成之说以欵勤王之师遂迁二圣卷六宫而北之策立逆臣易姓建号此则金人失信者三也金人负大失信者三反以此名加於中国以为起兵之辞正犹强暴刼掠主人恃其凶威靡所不至而犹自以为已之直而主人之曲也小人横逆君子犹以度外置之况夫臭味差池中国亦何必斤斤与之较曲直?然臣闻师直为壮曲为老兴师动衆奉辞伐罪以直为先?陛下降臣此章与大臣熟议发德音下明诏详述自宣和靖康以来信失在彼而不在此使中外士大夫与夫将士兵民周知其故晓然不疑庶几在我有辞人百其勇士气日振戡乱定功莫此为先伏惟陛下留神幸察

高宗时户部侍郎叶梦得奏论金人劄子曰臣伏见黠敌去冬虽未尝长驱入塞然今春以来散遣卒徒西陷关陕东残青潍南破许蔡至今或闻尚屯集於同华河洛之间阻河自守伏料扞御攘却之道圣智先物庙论深远必已朝夕讲求非外廷所得知然臣蒙召自远方留寘从橐感激恩遇思报万一不无蝼蚁过计妄意敌若但守今日疆土力疲志怠稍知悔祸则我徐为後图实未为晚若以西北诸路郡县焚劫殆尽玉帛子女皆其所有敌人贪婪吞噬未已不肯徒守空地既闻东南富实素久隂怀窥伺则不得不过为预备臣尝逆其为策不过有三宿师河洛分兵鼓行直趣襄沔横据荆渚因我舟楫人卒顺流西下进逼江左上也尽悉其衆自许蔡而南一出历阳径断采石以趋金陵一入濠寿旁引滁泗以警山阳中也循汴渐进量力而动左掠徐郓以捣楚海右轣陈颍以冲宋宿下也若出上策长江之险我恃以为固者彼巳共之则王濬入吴高景入陈皆由此则利害大约可考而见若出中策则苏峻所从乱晋本朝曹彬下江南亦用以成功若出下策则曹叡柴荣连年从事於孙权李景之间胜负得失进退相半然闻道途之言多及其下未能深计中上兵法曰无恃其不来恃吾有以待之又曰先为不可胜安危之几间不容髪臣以谓宁可有备而无事不可事至而无备今天下大势可见矣东晋之事固不足道是时以备西北则刘琨在太原李矩在平阳祖逖在淮隂以备西南则郗鉴在历阳温峤在武昌陶侃在江陵此固未为至计是以适幸刘聦石勒内自残扰无意再动故此数人粗能枝梧卒不能扫平僭叛混一区宇况今敌势方张未见其隙而盗贼窃发兴灭相继乎夫穷兵深入渡淮越江诚非敌利彼以甲兵为强舟楫亦非其便然古之善治边境者以边境攻边境今敌之狡谋若反用此术欲以中国攻中国故兵不必皆其民惟所驱虏粮不必皆其物惟所剽劫形势不必皆其有惟所占据器械不必皆其备惟所夺取役我之人因我之食窃我之势用我之器彼但威以残暴啖以重利使我欲守则或屈而破陷欲战则或溃而奔逃则彼虽长驱深入何惮而不为乎是必有以禁之使其术不得施至於诡谲变诈乍出乍入或佯为讲和以疑我之师或微为败衂以骄我之气或蹔为敛退以弛我之备或骤为侵侮以骇我之衆其情尤不可尽测此皆所宜熟虑素计以定万全之策者也臣愚伏?陛下益广睿筭深诏大臣历考古今之变及此防秋之时深察敌情之所在而审观其所用之术其或出於前三策则我所待之而为不可胜者当以何道有合先事而为则早谋之以一二行於前有宜待事而应则预计之以次第施於後大抵曰形曰势曰气而已形以地理山川为本势以城池刍粮器械为重气以将帅士卒为急形固则可恃以守势强则可资以立气振则可作以用如是则敌皆在吾度内矣臣区区不胜大?

梦得为两浙西路安抚使乞差人至高丽探报金人事宜状奏曰右臣窃惟善用兵者莫先於广耳目以明斥堠善觇国者莫深於审形势以察情实盖耳目广则意之所不及有愈於意之所及形势审则迹之所不见有出於迹之所见此不可不知也春秋之时秦欲伐郑师次于滑郑商人弦高遇之密以告郑穆公得闻而警因以囿田之事谢秦客孟明知其有俻而不敢进郑之使秦者不知其何人而逆为之备以扞其锋遂以保国乃得於逆旅之商人非意之所不及有愈於意之所及者乎汉高帝欲击匈奴使者十辈皆以为可惟奉春君知其匿壮士健马以为欲见短伏奇兵以争利高帝不之信乃以三十万衆困於平城以高帝之智而不能详奉春君之言以汉在廷谋臣策士而惟奉春君能测匈奴之隐非迹之所不见有出於迹之所见者乎窃见金人隂怀不道欲以肆其荼毒洊食上国之日久矣燕晋疆吏初不以时闻至前年冬全师大入将欲渡河而京师始知之其罪固不容诛去岁解围之後朝廷宜少警矣然八九月之间尚闻持和议以为必成而谓秋冬决不复再入傍观者为之寒心而庙堂以为得计此虽玩习苟简更相观望之过然亦耳目不广形势不审有以致之此天下所共痛愤而不能释者也臣所部浙西并浙东路并外连海道与高丽跨海相望去敌境不远尝闻敌有妄窥东南之意若北自登莱东假高丽扬帆而来或出於二浙皆远不过二十日近五七日可至臣自到任常有私忧於此本州舶船旧许与高丽为市间有得与其国人贸易者往往能道其山川形势道里远近因令舶主张绶招致大商柳悦黄师舜问之二人皆泉州人世从本州给凭贾贩高丽岁一再至留高丽者率尝经岁因为臣图海道大略言敌境旧与契丹苏州正直登莱高丽东北与敌接界有关门为限敌旧事高丽每岁入关即遣使进奉崇宁三年始与高丽称兵大观元年高丽遂取其六洞於南境以筑九城实以甲兵粮食後复为敌以沈罗黑水堆洞人夺之自是与高丽絶政和五年契丹为金所败取其沿海六十余州高丽乘间诱得金用事首领一人金屡来求不与及金灭契丹宣和七年高丽复遣使通好为所留不归去年敌扰我畿甸之後高丽遂两遣人使彼彼亦两报之并欲使之称臣而修贡正副使共二人其一为契丹人其一为金国人高丽去年亦自为其外大父谋篡焚其宫室积聚器械甚广不能如前日之盛见出避於别都势恐不能与彼重抗然彼所得契丹傍海六十余州皆荒陋单弊其地与高丽隔鸭緑江每岁冬深鸭緑江冻冰厚可胜车马此皆柳悦等亲供说如此臣既有闻不敢隐默窃以郑弦高之事观之柳悦等虽商贾冗贱然在高丽久所听探皆得其国人之言初本无意若因使伺敌万一欲谋扰我或得其道里所出期会所定或其国中自有变乱先事而达有出於我耳目所不及形势所不见者则不为小补辄肆管见欲委此二人许以名目隂令如常岁之高丽贾贩应得敌中动息皆亟使来告俟参验得实有补於事即厚赏旌之责以军令无得张皇漏泄其人皆感奋?自效欲以此月末渡海约冬初复还臣以申奏不及已一面各权借以承信郎名目给与公据令趂时前去伏望圣慈详酌如有可采乞降睿旨密付臣施行边臣探报深入敌境虽理之常然今跨海越国创始之初迫於几会不先陈请专辄自决罪当万死更乞矜察以臣职守粗欲图报激於忠愤别无他肠特赐容贷所有柳悦等画到海外图一本缴连在前谨録奏闻伏候勅旨

贴黄臣伏闻朝廷见欲遣廸功郎刘蠡等使高丽臣虽不知遣蠡等所谋然今来柳悦等止是因其贾贩使密自刺敌动息以广耳目俟有实验然後赏之有利而无损禁令无得漏泄恐万一或得以为用即於今来使命并无相妨伏乞睿察

侍御史孙觌和戎劄子曰臣闻人主之行异布衣布衣者饰小行竞小廉自托於乡里人主惟天下安社稷固否耳陛下即大位坐席未暖而强敌犯阙长驱万里所过州县无一人婴其锋者中外之愤孰不欲一战驱之以为快然兹事体大陛下当饬将相大臣深思熟虑为万全之计差之毫厘便有莫大之悔遗社稷之忧不可忽也臣窃读国史见宝元康定间赵元昊为嫚书邀大名以怒朝廷规欲谴絶以激使其衆举朝忿然皆曰发兵坑小丑耳时吴育为谏官奏言承平日久将不知兵士不知战民不知劳若骤用之必有丧师蹶将之忧兵连民疲必有盗贼意外之患且当顺而抚之使未有以发得岁月之顷以其间选将择士坚城锐器为不可胜以待之虽元昊终於必叛而吾战守之具立矣疏入宰相张士逊见之大笑曰人言吴舍人患心风果然於是决意用兵所向辄败一方骚然大将刘平石元孙任福相继战没大盗王伦转掠江淮间契丹聚重兵境上邀请三关之地中国耗虚边民疲敝天子厌兵卒赐元昊夏国主如育初议今女真暴起灭契丹为北方大族非元昊小丑之比举国大入直抵京师又非元昊犯塞扰边之盗天子之郊宗庙社稷太上皇两宫在焉亦非战地至於将帅不才士卒骄惰军政隳坏器械朽钝财用空竭法度废缺又非仁宗皇帝之时臣熟思之莫如和戎为上策女真乘胜顿兵观阙之下彼见天子宫室城池苑囿之大而西兵日至正疑惧不测之时陛下戒诸将坚壁固守不施一镞不交一刃使野无所虏掠然後与之议和女真竦然听命卷甲而归足以为德矣以其暇日蒐择名将选练将士谨蓄积修法度成中国安强之势所谓屈於一时信於万世之下者也陛下受太上皇投艰之托至大至重岂若匹夫之勇小不忍遂校胜负於一掷之间耶伏望圣慈以赵元昊校北敌之强弱以宝元康?校今日之盛衰臣一人虽不能胜衆论而忧国之言或有合於吴育特赐采纳不胜幸甚

觌又论和戎劄子曰臣闻道有经有权事有常有变知道之权者能摧刚而为柔适事之变者亦转祸而为福今者强敌乘百战百胜之威合诸部控弦之士超邑越都鼔行而至直抵京室以为中国有人乎此臣区区之愚力排群议进和戎之策庶几甘言重币足以厌敌人贪暴之心纾一旦仓卒非常之变而後徐图天下国家善後之计其权固在於此也昔汉高帝仗一劒诛秦蹷楚以定天下而冒顿亦崛越於东方吕太后称制冒顿遣嫚书出恶言虐戏丑诋可谓甚矣当是时谋臣猛将如陈平周勃灌婴之俦固无恙而上将军樊哙请以十万衆横行匈奴中岂不壮?独季布以谓外域不足较耳得好言不足喜恶言不足怒第当自计利害何足与论是非吕后飜然称善诏大谒者张泽持书币奉车马报谢遂结和亲吕氏雅故本推毂高帝就天下而季布为任侠以勇名关中一言从容消弭兵端贷两国数百万生灵肝脑之祸非所谓大勇者乎岂若小丈夫悻悻然拊劒疾视斩头穴胷以报睚眦之怨者?臣又尝读国史澶渊之役诸道兵大会行在敌惧请和诸将争欲以兵会界河邀其归可剿杀无噍类也真宗皇帝曰如何杀得尽秖结怨为边患耳诏按兵勿战纵使归国自是诸将讙言秋高马肥复入寇矣或曰未也边储稍实复为盗粮矣真宗頋近臣曰将帅之臣平居无事瞋目抵掌欲赴功名临时便误事卿等岂不知此辈情状乃相为和附信其说耶陛下观今日之势为如何大将刘延庆屯重兵於燕山一夕无故拔寨而遁人马相藉躏蹄踵交道委弃金帛糓粟如山积敌人长驱万里无所忌惮职此之由也伏望圣慈监观炎汉之兴受命而帝群臣佐命百姓归仁之初真宗皇帝驾幸澶渊杀其骁将挞览兵威大振之时尚不忍计校一时小利摧刚为柔以为万世无疆之福固不俟臣谍谍渎乱圣听而予夺之计已默定於圣心矣

御史中丞廖刚状奏曰臣闻成大功者不谋於衆守大信者不怀其私国家昨遭艰危丧乱弗支淮北土疆悉非我有日者上天悔祸敌遣和使尽归河南陕西之地约以休兵陛下念生灵困苦之甚亟如其议谋国之计得矣讵容边吏以细故而摇其成?窃惟二三大将缮甲治兵雅有敌忾之志是诚可尚然今日之事方且以守为战以弱为强以不取为得此乌可以不知而或不能戒饬师徒谨固封守以听朝廷之命辄复招纳叛亡于彼之境是将以小而害大其不体国甚矣昔景德初旣与契丹盟于澶渊代州送投降奚契丹九人赴阙真宗诏以请盟後者付緫管司还之因诏缘边州军自今得契丹牛马并仰牒还其後又诏北界盗贼亡命至缘边州军者所在即捕还之盖不如是之严则不足以昭示大信而坚和议之约也臣?陛下亟降处分约束诸将自今毋或诱致彼界之民其有盗贼遭迫逐而入吾境者自合捕还毋得容匿敢有违者必寘之罪庶几二境交和而大计以定所系实不轻也

枢密行府参谋郑刚中请放西夏捕获人王枢等状奏曰臣准今年六月四日尚书省关备坐环庆路经略安抚使赵彬奏逐处申到西贼出没事奉圣旨令臣相度措置务要彼此情通各获安帖仍详具闻奏者臣契勘李世辅捉到西夏招抚使王枢见在四川宣抚司收管看养并据赵彬申到前後促获夏国一百九十四人送邠宁州庆阳府等处羁管臣相度关陕初复正与夏国为邻欲令将帅通书恐计议未必周尽而於国体有伤置而不问则彼此疑碍莫之或先情亦无自而通矣兼前项人留之无益於事还之则感恩荷德更相告谕理或有补臣愚欲望圣慈将王枢并赵彬羁管一百九十四人许臣呼至行府犒劳放还夏国不惟使外裔有感向之心实可以示朝廷广大之意如蒙允许乞作睿旨行下

王元渤论遏敌之策曰臣闻中国之於边方未易以力胜也能使边方之人自相攻讨则敌寇可遏矣西汉之属国都护东京之南单于与唐回鹘之师皆此道也金人用兵以来七年于兹而四夷之兵未闻效顺敌兵以是日炽中国以是日陵御遏之术未见其善必能合羣夷之情扞强梁之势然後敌寇可殄中国可安或曰中国之使外裔外裔之事中国各有常势胡可强议今中国之势既陵外裔之势方盛安能间激使相战争臣曰不然今者中国之财货子女奇技珍巧金人奄取而尽有之固诸国之所欲也使诸夷取之之谋利则中国啗之之术行况今四夷诸国一介未通在此者既不示以抚安之情在彼者安知其无向化之意臣谓宜常遣单使屡持尺书使知中国之势尚可振起若诸国有能助顺则金人行可破之何必輶轩旌旗然後增光远之华箱篚厚恩乃可明遣使之礼申包胥之救楚但哭秦庭烛之武之使秦不闻厚币此所谓不可不为者不可以不为而废功也事有不可为者固难以必为冒进亦有不可不为者安得以不为而废功

黄次山奏劄子曰窃闻明州申有高丽人金稚圭刘待举等附舶到州事契勘高丽自神宗以至前朝许之来贡赐书入学宴乐赓诗其甚至於临遣王人罢黜言者所以为之赐者甚宠而属意者亦深艰难以来首鼠两端坐观成败终赖谋臣献计勇士竭力乃能立国由此观之结纳远夷初未有益徒自取纷纷尔方今排决和议师律渐张若因循故事许至行朝必将托游说之词胁制人主使兵威自屈而和议复伸忠臣不得遂其谋烈士无所奋其勇从违之间利害不细昔刘琨欲结石勒勒答其赐而辞其言窃谓警报方严防秋正急当厚其赐币就彼遣还折冲消萌於计为得如有可采伏望敷奏施行

陈长方代人上殿劄子曰诗云迨天之未隂雨彻彼桑土绸缪牖户今女下民或敢侮余孔子曰为此诗者其知道乎能治其国家谁敢侮之臣伏见去岁僭叛之臣外连强敌陛下圣心果断元戎北指天威皇灵截然而下如雷如霆震惊异域故其诡谋奸计不日告穷然自敌师行遁已复半年臣辈远在阙庭之外庙谋胜筭有不及知而臣窃观金人缘自靖康所向必得去岁之举犹循故智不谓朝廷遣将四出六飞亲驾前控大江後隔长淮顿兵老师不能寸进是自金人犯顺以来未有若去岁少挫其锋者也大凡狃胜者耻於少衂好利则不惮兴师安知敌人不於秋高马肥之时犹思奋其螳臂臣愚深恐议者妄意敌情因此畏怯签军调发势难再举以悦耳谀佞之词上误国家大计欲望圣慈敦喻辅臣内严师律外饬诸将谨长江控带之方讲漕运挽输之画留司庶务斥候要经无不毕举素定以视敌人之进退如此则孔子所谓能治其国家孰敢侮之者臣於今见之矣

金国使人张通古在馆吏部员外郎许忻上疏极论和议不便曰臣两蒙召见擢寘文馆今兹复降睿旨引对令见陛下於多故之时欲来千虑一得之说以广聦明是臣图报万分之秋也故敢竭愚而效忠臣闻金使之来陛下以祖宗陵寝废祀徽宗皇帝显肃皇后梓宫在远母后春秋已高久阙晨昏之奉渊圣皇帝与天族还归无期欲屈己以就和遣使报聘兹事体大固已诏侍从台谏各具所见闻矣不知侍从台谏皆以为可乎抑亦可否杂进而陛下未有所择乎抑亦金已恭顺不复邀我以难行之礼乎是数者臣所不得而闻也请试别白利害为陛下详陈之夫金人始入宼也固尝云讲和矣靖康之初约肃王至大河而返已而挟之北行讫无音耗河朔千里焚掠无遗老稚系累而死者亿万计复破威胜隆德等州渊圣皇帝尝降诏书谓金人渝盟必不可守是岁又复深入朝廷制置失宜都城遂陷敌情狡甚惧我百万之衆必以死争也止我诸道勤王之师则又曰讲和矣乃邀渊圣出郊次邀徽宗继往追取宗族殆无虚日倾竭府库靡有孑遗公卿大臣类皆拘执然後伪立张邦昌而去则是金人所谓讲和者果可信乎此已然之祸陛下所亲见今徒以王伦缪悠之说遂诱致金人责我以必不可行之礼而陛下遂已屈已从之臣是以不觉涕泗之横流也而彼以诏谕江南为名而来则是飞尺书而下本朝岂讲和之谓?我躬受之真为臣妾矣陛下方寝苫枕块其忍下穹庐之拜乎臣窃料陛下必不忍为也万一奉其诏令则将变置吾之大臣分部吾之诸将邀求无厌靡有穷极当此之时陛下欲从之则无以立国不从之则复责我以违令其何以自处乎况风尘蹂践惊动我陵寝戕毁我宗庙劫迁我二帝据守我祖宗之地涂炭我祖宗之民而又徽宗皇帝显肃皇后銮舆不返遂致万国痛心是谓不共戴天之雠彼意我之必复此雠也未尝顷刻而忘图我岂一王伦能平?方王伦之为此行也虽闾巷之人亦知其取笑外夷为国生事今无故诱狂敌悖慢如此若犹倚信其说而不寝诚可恸哭使贾谊复生谓国有人乎?无人乎?古之外夷故有不得已而事之以皮币事之以珠玉事之以犬马者曷尝有受其诏惟外夷之欲是从如今日事?脱或包羞忍耻受其诏谕而彼所以许我者不复如约则徒受莫大之辱贻万世之讥纵使如约则是我今日所有土地先拱手而奉外夷矣祖宗在天之灵以谓如何徽宗皇帝显肃皇后不共戴天之雠遂不可复也岂不痛哉陛下其审思之断非圣心所能安也自金使及境以来内外惶惑倘或陛下终以王伦之说为不妄金人之诏为可从臣恐不惟堕外夷之奸计而意外之虞将有不可胜言者矣此衆所共晓陛下亦尝虑及於此乎国家两尝败外夷於淮甸虽未能克复中原之地而大江之南亦足支吾军声粗震国势粗定故金人因王伦之往复遣使来尝试朝廷我若从其所请正堕计中不从其欲且厚携我之金币而去亦何适而非彼之利?为今之计独有陛下幡然改虑而告中外以收人心谓祖宗陵寝废絶徽宗皇帝显肃皇后梓宫在远母后渊圣宗枝族属未还故遣使迎请冀遂南归今敌之来邀朝廷以必不可从之礼实王伦卖国之罪当行诛责以释天下之疑然後激厉诸将谨扞边陲无堕敌计进用忠正黜远奸衺以振纪纲以修政事务为实效不事虚名夕虑朝谋以图兴复庶乎可矣今金使虽已就馆谓当别议区处之宜臣闻万人所聚必有公言今在廷百执事之臣与中外一心皆以金人之诏为不可从公言如此陛下独不察乎若夫谓尼雅满之已死敌国内乱契丹林牙复立故今金主复与我平等语是皆行诈欵我师之计非臣所敢知也或者又谓金使在馆今稍?顺如臣之所闻又何其悖慢於前而遽设?顺於後敌情变诈百出岂宜惟听其甘言遂忘备豫之深待其祸乱之已至又无所及此诚切於事情今日之举存亡所系愚衷感发不能自已望鉴其惓惓之忠特垂采纳更与三二大臣熟议其便无贻异时之悔社稷天下幸甚

金人遣张通古萧哲来议和礼部侍郎兼侍讲尹焞上疏曰臣伏见本朝有辽金之祸亘古未闻中国无人致其猾乱昨者城下之战诡诈百出二帝北狩皇族播迁宗社之危已絶而续陛下即位以来十有二年虽中原未复仇敌未殄然而赖祖宗德泽之厚陛下勤抚之至亿兆之心无有离异前年徽宗皇帝宁德皇后崩问遽来莫究不豫之状天下之人痛心疾首而陛下方且屈意降志以迎奉梓宫请问讳日为事今又为此议则人心日去祖宗积累之业陛下十二年勤抚之功当决於此矣不识陛下亦尝深谋而熟虑乎抑在廷之臣不以告也礼曰父母之雠不共戴天兄弟之雠不反兵今陛下信仇敌之谲诈而觊其肯和以纾目前之急岂不失不共戴天不反兵之义乎又况使人之来以诏谕为名以割地为要今以不戴天之雠与之和臣切为陛下痛惜之或以金国内乱惧我袭已故为甘言以缓王师倘或果然尤当鼓士卒之心雪社稷之耻尚何和之为务金使至境诏欲屈已就和令侍从台谏条上吏部尚书张焘言金使之来欲议和好将归我梓宫归我渊圣归我母后归我宗社归我土地人民其意甚美其言甚甘庙堂以为信然而羣臣国人未敢以为信然也盖事关国体臣请推原天意为陛下陈之传曰天将兴之谁能废之臣考人事以验天意陛下飞龙济川天所命也敌骑屡犯行阙不能为虞甲寅一战败敌师丙辰再战却刘豫丁已郦琼虽叛实为伪齐废灭之资皆天所赞也是盖陛下躬履艰难侧身修行布德立政上副天意而天佑之之所致也臣以是知上天悔祸有期中兴不远矣?益自修自强以享天心以俟天时时之既至吉无不利则何战不胜何功不立今此和议姑为听之而必无信之可恃也彼使已及境势难固拒使其果愿和好如前所陈是天诱其衷必不复强我以难行之礼如其初无此心二三其说责我以必不可行之礼要我以必不可从之事其包藏何所不有便当以大义絶之谨边防厉将士相时而动愿断自渊衷毋取必於彼而取必於天而已乃若略国家之大耻置宗社之深雠躬率臣民屈膝于金而臣事之而觊和议之必成非臣所敢知也上览奏愀然变色曰卿言可谓忠然朕必不至为彼所绐方且熟议必非诈伪而後可从不然当再使审虚实拘其使人

魏矼上言曰臣素不熟敌情不知使人所需者何礼陛下所谓屈已者何事贼豫为金人所立为之北面陛下承祖宗基业天命所归何藉於金国乎传闻奉使之归谓金人悉从我所欲必无难行之礼以重困我陛下何过自取侮乎如或不可从之事傥轻许之他时反为所制号令废置将出其手一有不从便生兵隙予夺在彼失信在我非计之得也虽使还我空地如之何而可保虽欲寝兵如之何而可寝虽欲息民如之何而可息非计之得也陛下既欲为亲少屈更?审思天下治乱之机酌之羣情择其经久可行者行之其不可从者以国人之意拒之庶无後悔所谓国人者不过万民三军尔搢绅与万民一体大将与三军一体今陛下询于搢绅民情大可见矣欲望速召大将各带近上统制官数人同来详加访问以塞他日意外之忧大将以为不可则其气益坚何忧此敌

户部侍郎李弥逊论和议不当先事致屈劄子曰臣昨对日面奉玉音训谕金人许归梓宫还母后兄弟宗族事臣不胜感叹欣幸之至数日以来窃闻朝廷计议礼仪未定兼使人之说多不可从臣以所闻反复思之有不可先事以致屈者?为陛下陈之仰惟陛下圣孝之至不頋万乘之尊求和息争而金人止以画地讲和为辞初不及母兄宗族也是岂可先事以致屈耶敌人狂悖吞噬欲盗混一之名故以陛下之所大欲邀陛下令信其空言遽从其请彼既得所欲则尚复何求而以土地宗族归陛下耶是又不可先事以致屈也金人敌国也卿士大夫国人所赖以为国者也陛下欲为亲而屈使梓宫至母后还犹有口实以慰国人今事未一得而坐失四海之心不可不虑是又不可先事以致屈也臣所陈三事於今日和议利害甚明甚切者傥陛下笃於爱亲尽排群议内怀欲速之心外示自弱之状以谓必先致屈而後和议可成臣恐啓敌人窥伺之意别生无厌事愈难从反害和议也臣?陛下厚礼使人馆之阙下先遣报谢使致所以谢之之礼因令致书道廷臣国人衆情未孚强以难从虑或生衅有害两国之欢请致梓宫母后兄弟宗族于近地卜日可迎然後议所以礼之则不失敌人之情而陛下之欲可得也臣自草莱累被亲擢沐天地之恩异於伦等蚤夜思所以上报陛下者唯尽忠而已苟或缄默顾避知而不言致陛下堕敌人之计失国人之心以贻後患则臣之罪不容诛矣故敢以狂愚上渎睿听伏望陛下少寛万死察其拳拳之忠而采择焉臣无任恐惧激切屏营之至

弥逊又答和议劄子曰准绍兴八年十一月十九日枢密院劄子三省枢密院同奉圣旨大金遣使至境朕以梓宫未还母后在远陵寝宫阙久稽泛扫兄弟宗族未得会聚南北军民十余年间不得休息意欲屈已就和在廷侍从台谏之臣其详思所宜条奏来上各限一日进入右劄付臣准此臣近於今月四日陛对尝具奏陈金人遣使请和事当缓而图之谋以致之必於有成至於先事致屈有大不可者伏蒙陛下聼纳以谓当然兹承温诏明谕圣意至於屈已就和臣仰体陛下孝慈哀痛有不得已者不知涕泗之下也陛下欲还梓宫迎母后修陵寝宗庙之奉复兄弟宗族之懽以与军民休息之期诚臣子之深?天下之至望也然敌情险诈奸谋诡计未易测度应之得其道则不必致屈而陛下之欲可得应之非其道则虽屈已从之求吾所欲未必可得而後日之患不可不虑也金人之扰中国十有余年纵横驰骋无不被其毒残我人民毁我城邑贪婪凶暴莫知穷极而一旦欲举土地宗族以与我是大可疑也谓其衆离势分为欵我之计则彼既弱矣尚何自屈之有?谓其币重言甘为诱我之策则屈已从之是堕其计中也或云来使之辞以谓酋主厌兵欲施大恩以释前日之怨包藏祸心万无是理设或有之但当复我土地归我宗族休兵息民不相侵伐而已何至先之以难从之礼责我必从而後议?陛下受其空言未有一毫之得乃欲轻祖宗之所付托屈身委命自同下国而尊奉之是倒持太阿以授之柄也授之以柄危国之道而谓之和可乎借使敌人姑从吾欲假以目前之安异时一有无厌之求意外之欲从之则害吾社稷之计不从则衅端复开矣是今日徒有屈身之辱而後患良未已也陛下痛念梓宫不返母后未还不顾一身之屈求和大敌彼乃先持割地之说以邀陛下使真得之陛下能与三军百执事共守之耶不过分兵遣将以疆理之尔是未必为我大利已能致陛下之屈则梓宫母后兄弟宗族相继以邀陛下何所不至必得其欲而後已其可不预防之耶国家之祸旷古罕闻陛下冒犯险艰取神器而有之四海之内欣戴圣德无有穷已者诚以祖宗流泽入人之深天下皆知忠於君上为不易之大节今陛下率在廷之臣以君敌国後何以责其尽忠?况三军之士四海之衆视朝廷以为祈向而强之以其所不欲一夫不从则有不可胜虑者矣是又大不可者臣所谓应之非其道则吾之所欲未必可得而後日之患不可不虑者此也臣愚切料金人之失在於疑尼雅满而废刘豫尼雅满疑则其国人之心离刘豫废则中原之人不附所以恐惧自疑为求和之计而敌性诡诞变诈欲以自盖尚持强大之势以惑我是不足畏也愿陛下深谋远虑缓而图之不待屈已就和而可以得圣心之所大欲苟内怀欲速之心外示深畏之迹寔啓其窥伺之意事未易可成也为今日计者莫若遣使境上从其割地之约俟其复我境土归我宗族则重币以报之必欲先屈我而後议其所以是将欺我也明矣则谢其使卑辞厚礼以遣之勿絶也陛下纵未遽兴天讨亦当申饬将帅厉兵秣马固守疆场俟衅而动然後修德布政下至诚恻怛之诏动人心激士气使人人皆有报雠强敌之志则国威日振戎事日修彼将闻风震讋求附之不暇陛下端拱南面梓宫可还母后可迎宗族境土可得而保一举而二善成不亦可乎臣所谓应之得其道则不必致屈而陛下之欲可得者此也陛下圣孝懿恭痛念宗社若以谓必先屈已而後和议可成则十年之间陛下之屈亦甚矣敌人所以报陛下者如何尚复可以有加耶怀王絶齐以和秦而商於之地终不可得太公吕后之归乃在项羽食尽少助之後果在於致屈以求之耶此又往古之明监也安危存亡之机实在於此伏惟圣虑详择之臣蒙被圣恩之厚迫於爱君敢竭其愚冒犯天听伏望陛下廓天地之量贷臣万死而取其一得焉天下幸甚臣不胜惶惧忠愤激切屏营之至谨録奏闻绍兴八年宰臣秦桧决策主和金使以诏谕江南为名中外汹汹枢密院编修官胡铨抗疏言曰臣谨按王伦本一狎邪小人市井无赖顷缘宰相无识遂举以使敌专务诈诞欺罔天听骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事金人南面称王自以为子孙帝王万世不拔之业一旦幡然改虑捽而缚之父子为虏商鉴不远而伦又欲陛下効之夫天下者祖宗之天下也陛下所居之位祖宗之位也柰何以祖宗之天下为金人之天下以祖宗之位为金人藩臣之位陛下一屈膝则祖宗庙社之灵尽沦异域祖宗数百年之赤子尽为臣妾朝廷宰执尽为陪臣天下士大夫皆当抑志降心听其指使异时敌人无厌之求安知不加我以无礼如刘豫也?夫三尺童子至无识也指仇讐而使之拜则怫然怒今金人则仇讐也堂堂大国相率而拜仇讐曾童孺之所羞而陛下忍为之耶伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此说啗陛下?然而卒无一验则敌之情伪已可知矣而陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令敌决可和尽如伦议天下後世谓陛下何如主况敌人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣向者陛下间关海道危如累卵当时尚不忍北面臣之况今国势稍张诸将尽锐士卒思奋只如顷者北兵陆梁伪豫入宼固尝败之於襄阳败之於淮上败之於涡口败之於淮隂校之往时蹈海之危固已万万傥不得已而至於用兵则我岂遽出敌人下?今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下为石晋近者礼部侍郎曾开等引古谊以折之桧乃厉声责曰侍郎知故事我独不知则桧之遂非愎谏已自可见而乃建白令台谏侍臣佥议可否是盖畏天下议已而令台谏侍臣共分谤耳有识之士皆以为朝廷无人吁可惜?孔子曰微管仲吾其被发左衽矣夫管仲覇者之佐耳尚能变左衽之区而为衣裳之会秦桧大国之相也反驱衣冠之俗而为左衽之乡则桧也不唯陛下之罪人实管仲之罪人矣孙近传会桧议遂得参知政事天下望治有如饥渇而近伴食中书漫不敢可否事桧曰敌可和近亦曰可和桧曰天子当拜近亦曰当拜臣尝至政事堂三发问而近不答但曰已令台谏侍从议矣呜呼参赞大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心?断三人头竿之藁街然後羁留敌使责以无礼徐兴问罪之师则三军之士不战而气自倍不然臣有赴东海而死尔宁能处小朝廷求活耶

高宗时金好成直秘阁湖南提刑辛次膺极陈其诈略曰臣昨在谏列尝有疏论金人变诈无常?陛下为宗社生灵深虑近观邸报枢密院编修官胡铨妄议和好历诋大臣除名远窜已而得铨书藁乃知朝廷遽欲屈已称藩臣未知其可大臣怀奸固位不恤国计媕娿趋和谬以为便臣不知天下之人以为便乎父之雠不与共戴天兄弟之雠不反兵弃雠释怨尽除前事降万乘之尊以求说於敌天下之人果能遂亡怨痛以从陛下之志乎书奏不报

高宗时直秘阁喻汝砺论和好上言曰古之人君恢然有帝王之度而其明哲英睿足以权天下强弱利害之势者西京之文帝东京之光武是也臣尝读两汉书有以少识文帝光武之用心啬於用兵而厚於惜天下之力所以为後世计至深远也汉遗单于书以尺一牍单于乃以尺二牍又印封皆同广长大倨傲其辞曰天地所生日月所置匈奴大单于文帝乃复夷然安之不异也未尝复加大名而胜之也光武用兵机速若神然天覆北部极容隐纳胷中旷然而外之於寒露不毛之地臧宫马武诵言而欲诛之帝惜其言弗用也由是观之是二圣人者其真有帝王之度?逮我巨宋道德寛大渊然有帝王之度者仁宗皇帝是也庆历中富弼以知制诰资政殿学士尚书户部侍郎使契丹刘六符馆之既谒其主退请崇侈弼乃委曲晓之敌谋遂折增岁赂二十万弼还复命仁宗宠嘉之以为枢密副使王拱辰之谗弼也败之曰弼第能弊中国以奉外国耳胡功之为仁祖委其语待弼滋厚遂升右府已而相之臣窃考汉家故事供给南单于费直岁一亿九十余万西域岁七千四百八十万永初中羌有桀心剥乱西鄙十有四年靡二百四十万亿永和之末复经七年八十余亿段纪明之平东羌也凡百八十战而费四十四亿由是论之王拱辰以增币为中国之弊是盖不知自汉以来屯戍转输岁与敌者其费可胜支?吴克齐子胥惧晋侯败楚子燮吊赵孟先楚信闻诸侯悼公和戎威伯中夏然则天下利害强弱之势不即其隐密之所而逆制之姑幸於一胜而忘其败姑恃其细娯而忽其大忧此固有天下之至禁也臣又尝考唐之中叶方镇狺然狃恩恃功侮嫚不忌唐之巨臣引兵而战魏博折镇冀临菑青然皆暂驯而复扰阳假而隂携困而不支唐日以微论者乃谓其源肇於天宝乾元之初其流漫於大历贞元之後自臣观之太宗所以为後世计者过也左举而颉利亡右举则高昌亡中举则吐谷浑薛延陀之衆亡唐之武威亦能振於天下矣廼复悉卒并军而身博之於辽水之上夫太宗侈於用兵而厚於费天下之力其毒延於代宗德宗之世日鬭天下之士而唐之谋臣不知所以解之也方镇之士复专兵一方共起而危唐而唐之谋臣不知所以禁之也唐日鬭天下之士以弊方镇方镇鬭河北之土而弊唐而唐日以微也臣故曰唐太宗所以为後世之计者过也故曰天生五材而用之力尽而弊之不可复振此有天下之至禁也臣切伏覩陛下讲信缔好以交两国之欢寝兵休士以重万民之命省征伐之用肥仁义之训绥静方国以承天休然则陛下之神谋昭鉴固知兵力之不可尽而思有以啬之也固知天下之力不可费而思有以息之也固知後世生事邀功之臣开边以羸中国而思有以戒之也然臣区区之愚尚有谒焉宋国不竞楚国请交羊祜务德吴人胥悦一境交和国家赖之伏?陛下饬边吏各守分界无隐奸无专利无邀功以仰副陛下睦邻好纾吾民之嘉惠永为万世不穷之休

宗正少卿史浩请安反侧劄子曰臣闻金人不道违天叛盟陛下至仁吊民伐罪干戈所指犀兕咸奔迩者变起萧墙刃戡酋首普天率土同知我宋之方兴掠地屠城正非今日之所急贵在先安於反侧乃能尽抚於流亡盖靳赛张中孚之徒徐文施宜生之辈若非海纳用彰旷荡之恩则必狐疑别立奸凶之主勿谓肉已登於几上其如敌尚在於舟中敢冀圣恩亟颁曲赦高其爵赏示以腹心使彼晓然而无他则必慤尔而弗叛中原之版地於是可复寰海之生灵於是可安傥不速赦诸人必定复生一敌时当其可间无容髪之机今舍弗为决有噬脐之悔臣识非通敏言又阔踈仰冀圣聦赦臣死罪

绍兴三年臣僚言武冈军溪峒旧尝集人户为义保盖其风土习俗服食器械悉同猺人故可为疆场扞蔽虽曰籍之於官然亦未尝远戍靖康间调之以勤王其後湖南盗起征敛百出义保无复旧制困苦不胜乃举其世业客依蛮峒听其繇役州县犹验旧籍催科胥隶及门则挈家远徙官失其税蛮獠日强兼武冈所属三县悉为猺人所有远戍之实已无而乡户弩手之名尚在岁取其直人户咨怨乞择本路监司详议以闻诏从之绍兴十四年十月湖南安抚使刘昉奏武冈军猺人有父子相杀者宜出兵助其父俾还省地上以问辅臣秦桧桧曰恐轻举生事帝曰恩威不可偏废可怀则示之以恩否则威之不侵省地则已或有所侵柰何不举俾知所畏哉

历代名臣奏议卷三百四十八








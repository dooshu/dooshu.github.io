○改元大历赦文

王者钦若昊天，诞受丕命，莫不协五纪而乘运，稽三微以体元。上齐璿衡，下立人极，乃颁历於惟岁，更覃恩於率土。朕嗣守鸿业，恭临宝位，顷以时当寇难，运属干戈，誓众兴师，为人除害。实赖宗社降福，寰宇小康，用兴淳朴之风，庶洽雍熙之化。乾坤敷祐，大庇生灵，文武协心，同力王室，岂朕薄德，而臻於此。乃者金革所聚，绵历岁时，征赋颇繁，人犹彫瘵。是用疢心疾首，当宁而兴，怀罪以在予，驭朽而贻惧。每思宏济之道，用拯黎元之弊。月缠星昴，律中黄锺，合天正之符，承日至之永。祥云在瞩，既当伯赵之司；惠泽布和，宜顺一阳之气。建元发号，革故维新，俾及履长之节，用深行庆之典，可大赦天下。其永泰二年宜改为大历元年。

自大历元年十一月十二日昧爽已前，大辟罪已下，已发觉未发觉，已结正未结正，系囚见徒，罪无轻重，常赦所不免者，咸赦除之。长吏犯赃，不在免限。夫从简之道，《大易》至言，薄赋之规，前王令范。朕志遵俭约，务欲息人，徵敛无期，诚为劳弊。天下百姓，除正租庸及军器所须外，不承正敕，一切不得辄有科率。

国以人为本，人以农为业。顷繇师旅，征税殷繁，编户流离，田畴荒废。永言牧宰，政切亲人。其刺史县令，宜以招辑户口，垦田多少，用为殿最。每年终委本道按察使节度等使案覆闻奏，如课绩尤异，当加超擢；或政理无闻，必置科贬。兆亡失业，萍泛无依，特宜招抚，使安乡井。其逃户复业者，宜给复三年。如百姓先货卖田宅尽者，宜委州县取逃死户口田宅，量丁口充给，仍仰县令亲至乡村，安存处置，务从乐业，以赡资粮。

王畿之间，赋敛尤重，百役供亿，当甚艰辛，哀我疲人，良深悯念。盍彻之税，著自《周经》，示便於人，何必行古，其什一税宜停。周徵俊造，汉辟贤良，垂之典谟，永代作则。天下有安贫乐道，孝弟力田，未经荐用者，委所在长官具以名闻奏，朕当亲自策试，量才叙用。其立仗将士等，定赐物五万匹。五岳四渎，名山大川，祀典攸存，神理昭著，宜以礼致祭。


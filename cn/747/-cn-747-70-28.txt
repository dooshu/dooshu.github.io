○讨李同捷诏

王者之御天下也，推其至诚，格以大顺；臣子之奉君父也，效以奔走，竭其忠贞。故能上下交感，家邦用宁。其有专上周旋，干纪悖戾，怠弃彝典，矫诬当时，固人神之所不容，古今未能赦者也。

朕以菲德，祗荷鸿业，将跻俗於至厚之域，致人於无过之地，永用劳虑，恻然疚怀。李同捷幸席旧勋，不思缵绪，斩麻未几，私行墨縗，毒杀忠良，扰惑部校，稽之国宪，难逭常刑。朕以顷在先朝，已稽中旨，实遵成命，未议改图。庶乎舞阶以服有苗，因垒而降崇国，使臣旁午，优诏指明。而又越留务之权，授之戎帅；拔负海之地，置之中华。推恩含垢，斯亦至矣。而同捷益怀迷执，闭境练兵，大诟邻封，拒捍中使，遐迩愤怒，中外惊嗟。叛命既彰，大义当绝，事非获已，良用怃然。其李同捷在身官爵并削夺。

朕以沧景之地，凶魁窃据，今若怒兹小丑，遽至大刑，虑金革一挥，玉石同碎，吊人之义，深置未安。宜令四面节度使，各蓄兵锋，共固疆守，绝其窥伺之路，抚其离叛之人，严戈矛之备以待其穷，据山川之要以张我武。如叛徒惊扰，潜有侵轶，当随机御遏，以自保完，勿使凌犯为虞，堤防或弛。其沧景将士，如有能奋扬忠义，执戮渠魁者，先是六品已下官者，便授三品正员官，其先是五品已上官者，节级超奖。仍赐庄宅各一区，钱二万贯文，并列加宠任。如能率所管兵马以州郡来降者，超三资与官，便授岳牧，赐钱一万贯。以城镇来降者，超两资与官，仍赐钱五千贯。以一身降者，亦与改转，仍赐钱帛。其同捷如能知义悔过，束身归朝，并与洗雪，仍加宠奖。若不能悛悟，自取诛夷，罪止一身，其馀胁汙，一切不问。

於戏！佳兵者，圣祖之所诫；文德者，前哲之所崇。肆予寡昧，敢忘丕训。然以齐庶方者号令，立人纪者君臣，斯制苟渝，大伦安设？是用绝其奔轶，诫以申严，伫无战於文告，庶有瘳於迷复，特此来远，谅非初心。布告内外，咸使知悉。


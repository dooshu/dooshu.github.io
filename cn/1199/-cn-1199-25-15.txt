銅柱

崑崙之山。有銅柱焉。其高入天。所謂天柱也。圍三千里。周圓如削。下有囘屋。方八丈。僊人九府治之。上有大鳥。名曰希有。南向張左翼。覆東王公。右翼覆西王母。背上小處無羽。一萬九千里。西王母歲登翼上。之東王公也。故其柱銘曰。崑崙銅柱。其高入天。員周如削。膚體美焉。其鳥銘曰。有鳥希有。碌赤煌煌。不鳴不食。東覆東王。公西覆西王母。王母欲東。登之自通。陰陽相須。唯會益工。






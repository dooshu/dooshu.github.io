卷610_16【太湖诗·包山祠】  皮日休

白云最深处，像设盈岩堂。村祭足茗粣，水奠多桃浆。

箘竿突古砌，薜荔绷颓墙。炉灰寂不然，风送杉桂香。

积雨晦州里，流波漂稻粱。恭惟大司谏，悯此如发狂。

命予传明祷，祗事实不遑。一奠若肸蚃，再祝如激扬。

出庙未半日，隔云逢澹光。山雙山雙雨点少，渐收羽林枪。

忽然山家犬，起吠白日傍。公心与神志，相向如玄黄。

我愿作一疏，奏之于穹苍。留神千万祀，永福吴封疆。


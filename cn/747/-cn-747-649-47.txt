○李归仙兼镇州右司马制

敕：成德军节度衙前马步都知兵马使检校右散骑常侍使持节澶州刺史兼御史大夫充本州防御使李归仙：去岁成德换帅之际，人皆效忠，惟尔职在辕门，位兼符竹，功实居最，议当甄升。而宏正以收长亲人，遥领非便。司武故事，兼可理戎，并仍帖秩之荣，式遂上台之请。可检校右散骑常侍兼镇州右司马替元阙兼御史大夫，馀如故。


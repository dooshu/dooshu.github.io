灵璧县知县马公墓志铭

济南之邹平有以好古力学闻者曰马君宛斯讳驌宛斯其字一字骢御举顺治巳亥进士谒选居京邸用才望与顺天乡试同考官所拔皆知名推官淮安寻奉裁改知灵璧县四年卒官灵士民皆哭且号于上曰愿世世奉祀于是得部檄祠名宦将葬于某所其弟诸生駉抱兄所着之书造门请曰公昔视二东学先伯氏尝获交于夫子既习其学行其不可无以显诸幽君少孤頴敏强记涉目经史辄仿古为图画考制度殚精研确上下羣籍于左氏春秋为尤癖爰以叙事易编年引端竟绪条贯如一传谓之左传事纬凡数万言巳又取太古以来下及亡秦合经史诸子鈎括裁纂佐以图考参以外録谓之绎史凡数十万言为书百六十卷需次家居又集十三代玮书篇帙倍富今绎史刻行于世起自上古迄于秦代叙家盛称其邈思闳览蒐举衆家使秦火焚阙之余茫茫坠绪灿然复着与未焚无异绎史一编当与七略四部杜典郑志诸书争胜而有加殆前此所未有也君既以此自娯不问家槖出而为吏所至号亷能治淮甫三月数有平反为灵璧蠲荒灾除陋弊刻石县门岁省民力亡算流亡复业者数千家故灵人至今痛之君生明天啓辛酉正月十一日享年五十四卒于今康熙癸丑七月辛未疾将革惟语子弟以事纬玮书二编未镂版为遗憾言讫而游其先世自枣强徙邹平父献明公绩学补诸生早世大父肖南公推财让善里中称德门焉初娶成孺人俭勤恪顺妇职具宜先廿五年卒君悼之曰是于我有助他日必无异穴今以之袝葬继室瞿孺人其副李氏成生子二镶邑廪生次璲女子一人适长山进士李予之李生子三瓒邑庠生次瑜玥孙男廷镳廷铎廷鉽廷监凡四人君始终嗜书远近赴吊皆谓先生勤学好问着书满家再仕五年讫无长物援古人私谥之例以谥之曰文介先生铭曰

有荼弗吐君所自处氓集于枯喣以甘雨仕矣弥学手亡废书三皇百氏以佃以渔於乎其所志者永存而所啬者万古之须臾


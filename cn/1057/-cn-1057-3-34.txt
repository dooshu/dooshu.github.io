兰溪

 (1)


兰溪春尽碧泱泱 (2) ，映水兰花雨发香 (3) 。楚国大夫憔悴日 (4) ，应寻此路去潇湘 (5) 。

(1) 原注：在蕲州西。○《水经注·江水篇》：“江水又东右得兰溪水，口并江浦也。”《唐书·地理志》：“蕲州蕲水本浠水，武德四年，更名兰溪。天宝元年，又更名。”《太平寰宇记》：“蕲水县兰溪水，源出箬竹山，其侧多兰，唐武德初，县指此为名。”《能改斋漫录》：“杜牧之守黄州，作此诗，黄承兰溪下流故耳。”按：浠水，《宋书·州郡志》作“希水”，希、浠同也。《旧唐志》作“沛”，盖字误。又兰溪更名蕲水，《元和志》作“天宝六年”，当亦字误。

(2) 《诗》：“维水泱泱。”《古今诗话》：“兰溪自黄州麻城出，东南流入大江，水极清冷。杜牧之诗‘兰溪春尽水泱泱’是也。”

(3) 《本草集解》：“兰有数种：兰草、泽兰生水旁。山兰，即兰草之生山中者。兰花亦生山中，与山兰迥别。兰花生近处者，叶如麦门冬而春花，生福建者，叶如菅茅而秋花。黄山谷所谓一干一花为兰，一干数花为蕙者，盖因不识兰草、蕙草，遂以兰花强生分别也。”《水经注·资水篇》：“都梁县西有小山，山上有渟水，既清且浅，其中悉生兰草，绿叶紫茎，芳风藻川，兰馨远馥。”

(4) 《史记·屈原传》：“屈原至于江滨，披发行吟泽畔，颜色憔悴，形容枯槁。渔父见而问之曰：‘子非三闾大夫欤？’”

(5) 《史记·屈原传》：“浩浩沅湘兮，分流汩兮，修路幽拂兮，道远忽兮。”《诗话总龟》引《零陵总记》：“潇水在永州西三十步，自道州营道县九疑山中，亦名营水。湘水在永州北十里，出自桂林阳海山中，经灵渠北流至零陵北，与潇水合。二水皆清泚一色，高秋八九月，虽丈余可以见底。自零陵合流，谓之潇湘，经衡阳，抵长沙，入洞庭。”






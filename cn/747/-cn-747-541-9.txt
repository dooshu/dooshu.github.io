○为人作谢防秋回赐将士等物状

右件将士，中使朱孝诚监领，某月日平安到太原，其赏物并敕给付讫。臣伏以受命以行，人臣之节斯著；及期而代，君父之仁已深。陛下爱育武夫，绥怀猛士。采薇遣戍，既霈挟纩之恩；出车劳旋，又有分缣之泽。才识家而兢入，俄拜赐以嵩呼。尽忘征役之劳，固感生成之德。况臣叨居将帅，获沐恩波。所守有限，不获陈谢。


初夏杂咏

挥袖谢人间，一窗如海宽。



鹿麛为老伴，松屑当朝餐。

自悟达生理，尽容非意干。



却嫌孤寂甚，支灶学烧丹。



初夏杂咏

病退身仍健，年侵趣更高。



芳醪溢蛮榼，短褐束郿绦。



本不营三窟，何由挫一毫。

烟帆几时挂？

长啸破秋涛。



初夏杂咏

屐路缘虚壁，棋轩枕小滩。

玄言不媿籍，熟睡却输抟。



咄咄书常嬾，便便腹本宽。



山园时节好，杏子已微丹。



初夏杂咏

去日惊钻燧，穷途困负薪。



故人天末远，薄俗眼边新。



踽踽飘零客，悠悠剩长身。

寸心知已矣，端欲为谁陈？



初夏杂咏

昔日江湖上，飘然无定居。



频倾京口酒，亦食武昌鱼。

北首心空壮，东归愤不摅。



岂知牙齿落，送老一茆庐。




12　荀卿爲蘭陵令今之地　誤以南蘭陵爲楚蘭陵


荀卿爲蘭陵令。案：史記荀卿傳：「荀卿乃適楚，春申君以爲蘭陵令。」縣在漢屬東海郡，見漢書地理志。今沂州承縣。誠齋延陵懷古有蘭陵令一章，蓋誤以南蘭陵爲楚之蘭陵也。古靈閻按：「古靈，陳襄號。」〇全云：「安定弟子。」詩亦誤。

【閻按】魏地形志：「蘭陵郡蘭陵縣有荀卿冢。」與史記「卒，因葬蘭陵」合。

【全云】疑是淮陰之蘭陵，當再考。

【集證】晉地理志：「元康元年，分東海，置蘭陵郡。永嘉之亂，淪没石氏。元帝渡江後，幽、冀諸州流人相率過江、淮，帝並僑立郡縣以司牧之。置南東海、南琅邪、南東平、南蘭陵等郡。」按：今山東兖州府嶧縣，漢蘭陵。唐省入承縣，楚之蘭陵也。江蘇常州府武進縣西北有蘭陵廢城，此南蘭陵也。

【元圻案】楊萬里，字廷秀，自號誠齋，吉水人。官至寶謨閣學士致仕。及韓侂胄用事，召之不至。開禧出師，不食而死，謚文節。事蹟具宋史儒林傳。著誠齋集一百三十卷。〇書録解題别集類中：「古靈集二十五卷，樞密直學士長樂陳襄述古撰。襄在經筵，薦司馬光而下三十三人，皆顯於時。集序，李忠定綱作也。」






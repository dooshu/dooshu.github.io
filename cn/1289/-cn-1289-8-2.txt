经络受病入肠胃五脏积发伏梁息贲肥气痞气奔豚第二


〔一〕黄帝问曰：百病始生，三部之气，所伤各异，愿闻其会。岐伯对曰：喜怒不节则伤于脏，脏伤则病起于阴，清湿袭虚则病起于下，风雨袭虚则病起于上，是谓三部。至其淫泆，不可胜数。

风雨寒热不得虚邪，不能独伤人，卒然逢疾风暴雨而不病者，盖无虚邪，不能独伤，此必因虚邪之风，与其身形，两虚相得，乃客其形。两实相逢，众人肉坚。其中于虚邪也，因其天时，与其躬身，参以虚实，大病乃成。气有定舍，因处为名，上下内外，分为三真。是故虚邪之中人也，始于皮肤，皮肤缓则腠理开，腠理开则邪从毛发入，毛发入则稍深，稍深则毛发立，洒然，皮肤痛。留而不去则传舍于络，在络之时，通于肌肉，其病时痛时息，大经乃代。留而不去，传舍于经，在经之时，洒淅善惊。留而不去，传舍于俞，在俞之时，六经不通，四节即痛，腰脊乃强。留而不去，伏舍于伏冲之脉，在伏冲之脉时，身体重痛。留而不去，传舍于肠胃，在肠胃之时，贲响腹胀，多寒则肠鸣，飧泄不化，多热则溏出糜。留而不去，传舍于肠胃之外，募原之间，留著于脉，稽留而不去，息而成积，或著孙络，或著脉络，或著经脉，或著俞脉，或著于伏冲之脉，或著于膂筋，或著于肠胃之募原，上连于缓筋，邪气淫泆，不可胜论。

其著孙络之脉而成积，往来上下，擘音拍，破尽也 乎《素问》作手 孙络之居也，浮而缓，不能拘积而止之，故往来移行，肠胃之外，凑渗注灌，濯濯有音，有寒则腹釆满雷引，故时切痛。其著于阳明之经，则夹脐而居，饱则益大，饥则益小。其著于缓筋也，似阳明之积，饱则痛，饥则安。其著于肠胃之募原也，痛而外连于缓筋也，饱则安，饥则痛。其著于伏冲之脉者，揣之应手而动，发手则热气下于两股，如汤沃之状。其著于膂筋在肠后者，饥则积见，饱则积不见，按之弗得。其著于俞脉者，闭塞不通，津液不下，而空窍干。此邪气之从外入内，从上下者也。

问曰：积之始生至其已成，奈何？对曰：积之始也，得寒乃生，厥止乃成积。问曰：其成奈何？对曰：厥气生足溢《灵枢》作足俯 ，足溢生胫寒，胫寒则脉血凝泣，寒热上下入于肠胃，入于肠胃则釆胀，外之汁沫迫聚不得散，日以成积。卒然盛食多饮则脉满，起居不节，用力过度则络脉伤，阳络伤则血外溢，溢则衄血；阴络伤则血内溢，溢则便血。肠外之络伤则血溢于肠外，肠外有寒，汁沫与血相搏，则并合凝聚，不得散而成积矣。卒然中于寒，若内伤于忧恐，则气上逆，气上逆则穴腧不通，温气不行，凝血蕴裹而不散，津液凝涩，著而不去，而积皆成矣。

问曰：其生于阴者奈何？对曰：忧思伤心，重寒伤肺，忿怒伤肝。醉饱入房，汗出当风则伤脾；用力过度，入房汗出浴水则伤肾。此内外三部之所生病也。察其所痛，以知其应，有余不足，当补则补，当泻则泻，无逆天时，是谓至治。

〔二〕问曰：人之善病肠中积者，何以候之？对曰：皮薄而不泽，肉不坚而淖泽，如此则肠胃恶，恶则邪气留止，积聚乃作。肠胃之积，寒温不次，邪气乃一本作稍 止，至其蓄积留止，大聚乃起。

〔三〕问曰：病有身体腰髀股 皆肿，环脐而痛，是谓何病？对曰：名曰伏梁。此风根也，不可动，动之为水溺涩之病。病有少腹盛，左右上下皆有根者，名曰伏梁也。裹大脓血，居肠胃之外，不可治；治之，每切按之致死。此下则因阴，必下脓血，上则迫胃脘，生膈夹一本作依 胃脘内痈，此久病也，难治。居脐上为逆，居脐下为顺，勿动亟夺，其气溢《素问》作泄 于大肠，而著于肓，肓之原在脐下，故环脐而痛也。

〔四〕《八十一难》曰：心之积名曰伏梁，起于脐上，上至心下，大如臂，久久不愈，病烦心，心痛。以秋庚辛日得之，肾病传心，心当传肺，肺以秋旺，不受邪，因留结为积。

又曰：肺之积名曰息贲，在右胁下，覆大如杯，久久不愈，病洒洒恶寒，气逆喘咳，发肺痈。以春甲乙日得之，心病传肺，肺当传肝，肝以春旺，不受邪，因留结为积。

〔五〕问曰：病胁下满，气逆，行三二岁不已，是为何病？对曰：病名息贲，此不妨于食，不可灸刺，积为导引服药，药不能独治也。

〔六〕《八十一难》曰：肝之积名曰肥气，在左胁下，如覆杯，有头足如龟鳖状，久久不愈，发咳逆，痎疟，连岁月不已。以季夏戊己日得之，肺病传肝，肝当传脾，脾以季夏旺，不受邪，因留结为积。此与息贲略同。

又曰：脾之积名曰痞气，在胃脘，覆大如盘，久久不愈，病四肢不收，发黄疸，饮食不为肌肤。以冬壬癸日得之，肝病传脾，脾当传肾，肾以冬旺，不受邪，因留结为积。

又曰：肾之积名曰贲豚，发于少腹，上至心下，若豚状，或上或下无时，久不已，令人喘逆，骨痿少气。以夏丙丁日得之，脾病传肾，肾当传心，心以夏旺，不受邪，因留结为积也。

〔七〕息贲，时唾血，巨阙主之。

腹中积，上下行，悬枢主之。

疝积胸中痛，不得穷屈，天容主之。

暴心腹痛，疝积时发，上冲心，云门主之。

心下大坚，肓门、期门及中脘主之。

脐疝绕脐痛，冲胸不得息，灸脐中。

贲豚气上，腹釆坚痛引阴中，不得小便，两丸骞，阴交主之。

脐下疝绕脐痛，石门主之。

奔豚气上，腹釆痛，口强不能言，茎肿先引腰，后引小腹，腰髋少腹坚痛，下引阴中，不得小便，两丸骞，石门主之。

奔豚，寒气入小腹，时欲呕，伤中溺血，小便数，腰背脐痛引阴，腹中窘急欲凑，后泄不止，关元主之。

奔豚上抢心，甚则不得息，忽忽少气，尸厥，心烦痛，饥不能食，善寒中腹胀，引 而痛，小腹与脊相控暴痛，时窘之后，中极主之。

腹中积聚，时切痛，商一作肓 曲主之。

脐下积，疝瘕，胞中有血，四满主之。

脐疝绕脐而痛，时上冲心，天枢主之。

气疝烦呕，面肿，奔豚，天枢主之。

奔豚，卵上入，痛引茎，归来主之。

奔豚上下，期门主之。

息奔，胁下气上下，胸中有热，期门主之。

疝瘕，髀中急痛，循胁上下抢心，腹痛积聚，府舍主之。

奔豚，腹肿，章门主之。

少腹积聚，劳宫主之。

环脐痛，阴骞，两丸缩，腹坚痛不得卧，太冲主之。

寒疝，下至腹腠膝腰痛如清水，大腹一作小腹 诸疝，按之下至膝上伏兔中寒，疝痛腹胀满，痿厥少气，阴市主之。

大疝腹坚，丘墟主之。






○代李尚书进画马屏风状

右，臣近得前件马样，以其图写，诸家稍殊，试为短屏，备以文采。观其体闲色浮，气逸神骏，练影吴浦，指山川而不摇，花攒上林，若雨露之新洗，或屈膝千里，或长鸣九霄，昔以负图为宝，今愿捍蔽成功，形影不殊，效用何别。谨裁成十二扇，随状奉进。若以时从启闭，犹足靖於尘埃，倘将用以驰驱，庶可效其筋力。辄敢轻冒，战惧伏深。


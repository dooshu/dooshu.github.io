75　張嵲讀管子知功業所本　管子書多古字　注管子甚陋例　管子乃尹知章注非房注


張巨山何云：「巨山名嵲。」讀管子曰：「讀心術、白心、内業諸篇，知其功業之所本，然後知世之知管子者殊淺也。書多古字，如『況』作『兄』，『釋』作『澤』，此類甚衆。召忽曰：『百歲之後，吾君下世，犯吾君命，而廢吾所立，奪吾糾也，雖得天下，吾不生也，兄與我齊國之政也。』而注乃謂召忽謂管仲爲兄。大匡篇。『澤命不渝』，而注乃以爲『澤恩之命』，小問篇。甚陋，不可徧舉。」愚謂管子乃尹知章注，今本云房玄齡，非也。

【閻按】張巨山，名嵲，襄陽人。官敷文閣待制。見宋史列傳第二百四文苑七。

【元圻案】書録解題：「張巨山集三十卷。嵲爲司勳郎官。金人再取河南，秦相惶恐，上章引伊尹『善無常主』及『周任不能者止』之文以自解，嵲之筆也。秦德之，遂擢修注掌制。」今四庫書目作紫薇集，蓋從宋史藝文志。〇唐書儒學傳：「尹知章，絳州翼城人。馬懷素緒定秘書，知章是正文字。於易、老、莊書尤懸解。」〇管子註，唐志、宋崇文總目皆作尹知章，陳氏書録作房玄齡。鄭樵通志又云：「尹知章注十九卷，房玄齡注二十卷。」晁氏讀書志以爲房玄齡注，尹知章所託。今攷房、尹本傳皆不載其注管子，或亦不出於尹手，未可知也。






◇碎珠赋

宝月生焉，越浦隋川，标魏之美，擅楚之贤。既登席而趋丽，亦缀履而升妍，岂衔恩以赴时，独佩皎而腾天。瀛淮激电，甘海震雷，明珠碎矣。于川之隈，视员流而失转，见折水之丧回，谢骊宫之瑞饰，粉灵蚌之神胎。若有人兮声芒昧，芳徽断兮明珠碎，明珠碎兮怆何宣，珠之形兮（《艺文类聚》作「珠兮珠兮」）不复全。抚陆离之琼佩，吊幽翳之金筵。岂照车与睿烛，但黄尘及寒烟。聊歌曰：玉山之津兮已濡，幽兰之草兮亦舒。又闻珩璧之独照，不见掌上之明珠。已矣哉，若使青云之可尚，当与碎珠而同栖。（《初学记》二十七，又略见《艺文类聚》八十四。）


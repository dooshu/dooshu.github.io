○福寧州論

八閩之地。二面當海者二。□泉是也。一面當海者二福漳是也。寇閩要衝。晉江之深扈獺窟。興化之衝心平海。龍谿之海門。漳浦之島尾。南靖之九龍寨溪皆是也。然莫有如福寧州之尤險者。葢大地情勢。自西北而東南。至于福建盡之矣。而福寧尤在福建之東南。突出海中。如人吐舌然。其左為甌括海居東面。其右為福興海居南面。按其形勢實為可虞福寧獨當東南北三面之海。倭舶入寇。必先犯此。賴有烽火官并五哨外衞僅可以支持水寨之設。職此之故也。舊寨在州東北五六十里。三沙海面。永樂初所置。抽用福州中左二衞。福寧衞。大金千戶所軍守之。秦嶼羅浮官并洋胥属焉。正統間焦宏倡議風濤難泊徙今松山之下。必復舊而後可。


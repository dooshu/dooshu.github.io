宋神宗詔禁中不得牧豭豘因悟太祖遠略

陳瑩中為予言：神宗皇帝一日行後苑，見牧豭豘者，問何所用。牧者對曰：「自祖宗以來，長令畜之，自稚養以至大，則殺之，又養稚者。前朝不敢易，亦不知果安用？」神宗沉思久之，詔付所司，禁中不得復畜。數月，衛士忽獲妖人，急欲血澆之，禁中卒不能致。神宗方悟太祖遠略亦及此。


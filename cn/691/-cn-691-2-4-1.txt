◎冥判

吾乡杨允清邑侯（金华），与先祖资政公交好，其父有活无常之称（凡当冥司差役者名为活无常，或曰走无常）。家大人少时，常因侍侧，泥邑侯问鬼神情状，邑侯曰："窃闻人间居室处处有鬼，鬼所最畏者三种人，一为节妇，二为营兵，三为醉汉。骤遇之而不及避，其魂必被冲散。盖节妇之正气，营兵之悍气，醉汉之旺气，皆足以冲之也。"又言近日有某甲在舟中，忽有自后呼之者，则其邻也。甲曰："忆汝已死，何事至此？"鬼曰："我因客死，魂游甚苦，欲附尔归耳。"甲素相熟，不怖，竟使登舟闲谈久之。问阴间最重何事？鬼曰："最重是吃牛肉，吃牛之人，吉神避之，恶煞随之。戒牛之人，吉神随之，恶煞避之。"甲曰："信如汝言，我从今誓不食牛矣。"有顷，鬼忽大哭，甲问何故？鬼曰："本欲附归，忽见福禄寿三星拥护尔身，我不敢近，归不成矣。"踉跄登岸而去。


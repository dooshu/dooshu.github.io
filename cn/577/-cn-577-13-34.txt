行次盐亭县聊题四韵奉简严遂州蓬州两使君咨议诸昆季

行次盐亭县聊题四韵奉简严遂州蓬州两使君咨议诸昆季〔一〕


马首见盐亭，高山拥县青。云溪花淡淡一云漠漠，春郭水泠泠。全蜀多名士，严家聚德星。长歌意无极，好为老夫听。

《寰宇记》：盐亭县因井为名。负戴山在县西一里，高二里，自剑门南来，过剑州，入当县，龙盘虎踞，起伏四百余里，至此却蹲。山有飞龙泉，喷下南流，入梓潼江，水色清泠，其味甘美，时以为琼浆水。

〔一〕严君：《旧书》：严震，梓州盐亭人。屡出家财以助军，授州长史王府咨议参军。严武移西川，署为押衙。砺，震之宗人也。《寰宇记》：严震及弟砺二墓，在负戴山下，去县西一里。






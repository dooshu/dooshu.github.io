卷七十六

钦定四库全书

怀麓堂集卷七十六

明　李东阳　撰

文後稿十六

墓表

明故南京户部郎中致仕进阶中宪大夫罗公墓表

吾郡有耆德之士曰中宪罗公予盖及见焉修眉广颡朴中茂外伟然长者也自致政归十余年卜筑府城中端居简出优游自适飨子孙之奉卒不失其正以终呜呼今安复有斯人哉罗氏之先出吉安巇下後徙家长沙今之茶陵州自宋以来多显者公高祖十九府君为元国子生其季子曰丙翁丙翁之季子曰汶在国初为燕山护卫断事承勅理寃狱活四十余人断事之季子曰懋公父也公讳琥字彦武生而孑立无兄弟以孝闻茶陵时为县以县学生膺贡升国监以楷书选入中书録文武官诰勅正统已未授南阳府通判督赋有法承檄捕盗盗皆就获辩其诬者五人纵遣之孙公原贞为河南参政檄劝糓麦二十余万以备赈贷宋参政琰檄抚流民二万余户附籍诸县民甚安之余肃愍公为兵部侍郎廵抚河南檄筑封丘堤疏黄河八十余里下张秋入於运河三载考绩乞归省母又檄运京储边饷若干石丁内艰归州县请留之制弗许景泰庚午服阕改衢州府会有剧贼时孙公为兵部尚书轩公輗为都御史皆在两浙檄公领兵三千驻遂昌诸县获其党三十余人以功赐金帛诸物秩满九载超擢为南京户部郎中部檄勘官屋钞直监收京储造茶盐印契诸事事皆集值尚书阙署掌部事诸司皆受令焉复满九载自通判至是其考最之辞皆备极奬许与其大者则有公亷端慎之称将大擢以子镡膺贡监举乡荐乃谢事归後以诏例进阶中宪大夫鍳举进士为给事中为参议皆及见之卒之年九十有四弘治癸丑十一月七日也明年某月葬於某山之原配谭氏封宜人贰室郑氏以子贵从夫阶赠宜人子九鍪铠镡钿銎鍳銮□崟早卒镡奉新县丞鍳命为陕西右布政使余皆以输粟为义官孙三十一庭椿松栢桂槐楠梅梓梧榴相樟杞杨□树橹棐榆梁椅柰材杰柷彬槿梅栋杏柯椿桂梓亦义官曾孙十有五熿炜熇炳灿燿燔焲焕燮焯灯烱某玄孙几女一孙女二十有二曾孙十有几玄孙女若干昔李迁哲男女第宅聨接十余里子孙参见或忘其年各据簿以审公之嗣续殆或近之东阳生晚耳目所逮匪直一郡求之四方指不能以再屈也况经术相绍簪组交映而布政君之清谨恒固显庸未艾足以振起而扬厉之哉然则公虽没而其荣名盛业所以为不朽者固在是足为乡後进者劝而非徒以夀考嗣续为也布政君与予交厚且久奉四川参政唐君震状请表公墓数岁弗能复会唐君亦已夀终状所书子孙复增於旧则据今所增者书之以俟其後云

鄂阳阡表

平潮鄂阳山之原屠氏墓在焉盖自成化丙午屠府君葬於是时府君以子勲贵再封为刑部郎中以卒勲方为南京大理右寺丞例未及葬祭後十有余年当弘治已未屠母乃卒勲已为刑部左侍郎赠府君如其官而母以独存故自宜人加封为太淑人太淑人秩三品例得赐祭与葬葬所治封筑器数之等皆加於旧而府君以合葬故与有荣焉於是勲之官宠日盛家教益有徵府君之恩数固待於是而後备然刑家之义统於所尊必重为表襮不可独为母道勲乃録诰命之词谕祭之文刻石於墓以昭示来裔而鄂阳之阡始显其在嘉兴郡地若是者或有之而县境所在则未始有也按府君之遗行有三曰事病母抚孤侄拯急难母杨淑人病疡久躬自舐濯庐於墓侧三年兄枢之卒也以其子焕代役京师及焕壮未有嗣又给田置媵得子二人兄祀赖以不絶句容商徐氏者为盗所踣濒死水际为解缚易服以火熨之而苏酬以百金竟弗纳其贤如此太淑人之行有二曰狥姑难曰睦夫党姑之病有盗入其室左右扶抱以衣物慰遣之盗亦感叹不敢逼而去恒居与妯娌齿动先退让谓府君言必举世俗异姓败家事以为鍳人亦以此贤之呜呼夫与妇殊道而异施若府君及太淑人之行固各有所处而教子之方贻後之计无不同者勲之以文学致身以行检守官以才望受简任皆其徵也然则荣封显恤生有宠没有耀长存而不朽者固亦有由矣哉

翰林吴封君墓表

吴县天平山龙冈之原为封翰林编修吴君葬地实君所自卜者弘治戊申葬厥配司孺人而虚其圹之半越十有三年庚申君以夀终其子一鹏卜明年辛酉九月某日启圹而窆从治命也君讳行字仲恒世为长洲着姓祖讳敬考讳宗皆隐於农君少时父客死母周氏亦卒家遂落君内负干力奋自树植徙居苏城朝夕拮据积二十余年始复故业且寖加裕焉顾乐义举遇邻党贫乏辄为解槖逋不能偿者或折其劵至有急复周之他如建桥浚井凡可为物济者为之无所让教子专用儒业及一鹏举进士入翰林获沾锡命每戒以积学修行谆谆书札间不厌也性度豁逹尤喜游眺与徐侍郎公肃友善尝从至京师游玉泉诸山信宿而返家居山水间登覧不辍未病一月忽买舟徧抵乡邑与亲友叙旧故至徐公谈笑竟日若与诀别者比归疾作且呼酒徧饮家人复自引满合歌以侑觞遂沐浴更新衣以夙所治歛具授其孙曰吾且逝矣明日乃属纩其终始不乱如此可谓贤矣司孺人亦常熟令族生有内德能勤与俭其始归值君贫时协力治业以底於成一鹏尝溺水几殆孺人投水中抱出之爱不弛教每佐君督课一鹏或购书归取直值君他出孺人辄易他物酬之客至躬治馈具留与论议惟恐其去若父葬母馈及二弟之婚皆与有力然请必君出弗敢专也故君恒宜之一鹏亦赖以有立乡之称内德者盖不能释云一鹏念秋试时不获视母含歛及闻父病将请告而讣已至痛不自置乃图为不朽计奉其同官周朝振状乞予予校艺礼闱得一鹏奇其文又奉诏授业见其雅洁可爱重亦尝一再接君知家学之有徵也故为之表

明故广东布政司右参政戴师文墓表

成化戊戌予同考礼部得师文卷心异之曰是必博学多才之士比揭榜戴姓豪名浙江人退访之方石谢先生曰吾乡名後进也廷试之日方石实受卷见其策亦大奇之登二甲进士优等後累官至参政以卒方石方家居为着墓志且以书要予表其墓道之石其父亦予京闱所取士知安州将告归遣使申请而方石适被召入国学重为速予予值有哭子之恸痛稍定於师文重有感不能置也按戴氏出台之黄岩宋石屏先生九灵之後历宋元为文献着姓再徙温岭今分隶太平太平亦台属县也师文之大父讳圭隐处不仕父名通宿学不售实以经业教师文师文贵请以其官封之不受竟自取乡贡母陈氏累封为宜人师文年二十举於乡将试礼部其父少之不遣行久乃得遣遂聨捷授兵部武库主事主隶役出纳数年稍迁员外郎亦未有以自见擢职方郎中主营镇战守官士调遣之务会边报旁午夙夜综画应答如响尚书以下皆倚重之不欲使居外资望既积擢广东右参政以去时年三十有六而已而舆议犹若以为诎师文益殚志虑思有以救弊拯困未及一施而遽以疾卒大夫士闻者无不叹且惜之不独於知者为然师文嗜问学自为举业已窥见古诗文机格时有所出入既优仕加意研究深得肯綮间以所着质予予益以信知之非诬师文卒乃见其所谓赘言録者中间有检饬自励语期无负方石先生及予盖师文视予犹其视方石也嗟乎考校之职得一士焉辄藉以自慰且期其有所建立以相引重有士如师文者其文章行业皆足以大显於世而竟弗究以死岂不重可惜哉然师文之名托诸方石固足以不朽然图显録而互见者宜表之不可无乃叙而表之曰广东右参政戴师文之墓

遗善处士顾公墓表

遗善处士顾公讳显字文显松江华亭人遗善其所自号人遂以是称之公既没且久其子封翰林编修琼欲白其潜德未果其孙侍读清尝撰述为状比以母丧归因请於予将刻石表诸墓道成父志也公端重有则童时学乡校不烦其师性孝爱父晩岁喜宾客每先童治具夜归必洁枕席候之门至则扶掖以入既寝然後退虽盛寒暑不废也姑之夫赘於家视其二子不异同气共案而食者五十年後欲分所有且自名便利如其欲予之邻人侵所居地见而不问家人以为言曰尔曹第努力彼能侵之其子孙未必能守也已而果然配沈氏早卒公年仅踰三十旁无媵侍或讽令继娶曰吾既有二子矣若娶而不爱徒伤吾心躬自抚鞠终身不再议清甫能言即教以方数居近市有争闘屠杀者辄携而避之及诸孙列侍默授书史诵康节诫子辞曰吾愿汝辈为上品人尤乐与人善闻人过则掩覆之惟谩诈殄暴者辄诮让不少贷乡後进皆有所畏法焉平生惟一再入城目不识官府耳不听淫乐手不执铢两纎啬之物口不道市井机械之言身不蹈危险戮辱凡不义之事虽閲世甚久际物甚衆而秉彛之懿固未丧也盖清之自述云尔夫人之有庸言恒行闾阎畎亩之子弟不能知知之不能传虽士大夫家亦或然然礼所谓弗明弗仁者盖专责之士大夫其他则不暇责也若词臣史氏之施於人者发潜阐秘往往有之而於其祖或不及焉何心哉清以文学名家庭轨范皆得於濡染薰炙之间其辞核而理可据信也且语以大孝为扬名次不辱又次能养则懿行雅操荣名宠锡如清也者岂徒以藻翰为哉予稔知清因获识封君性行端厚已徵家教沿流溯源有不得不归之公者及考其实固治世之逸民畿邦之遗老也是虽生不宾於乡没不祭於社而勒名纪行为後来表式亦独非史氏之所有事哉

明周府封丘王教授赠承德郎户部主事李君墓表

庆阳李君惟中以教授卒於家友都御史杨公应宁为铭以葬而墓道未表後君以子梦阳贵赠承德郎户部主事梦阳乃请於予且出其所自为状梦阳学於杨公又予礼部所举士其视予犹视杨公也故予虽未识君而亦不得而辞焉按李氏出开封扶沟君祖讳恩从外舅戍庆阳死事边徼考讳忠有隐德妣某氏以节称於乡君讳正惟中字也生而庄重自负或诱以非道辄内愧累日家本饶父好施而贫居勤苦力学为文章敏赡过人试有司久弗售循次应贡以亲老授学职为阜平县训导俗野不学君严为诲廸越五年士习勃然若丕变者而君以家艰去擢周府封丘王教授王雅重之数日不接必问曰李先生无恙否有疾则躬往临视以为常王素严重久寖和昜议者以为辅导之助前後四十年官虽不显而随所受任以职务自饬固如此世之人苟不获显位辄自厌弃不复有所振厉观於君亦可以少省矣国朝之制凡藩府官不得为内朝卿士惟身没而子贵者则得封君之学未究於用而用之教子梦阳以文学发首解登甲科砥砺名行表然见郎署君预被封锡获报於身後其视诸所自得之也一间耳然则有子而不知教者亦独不以君为法哉以是表於君墓亦乡邦之劝也君配孺人高氏赤城农家女严明有内则既归君薪水舂?绩紝澣濯之事无一不亲事姑极孝敬或不怿则率诸幼罗跪曲为愉悦必意释乃已此其贤克称为妇者故并书之孺人以就养卒於京师梦阳扶柩过河南殡於城北越二年君启王得假以丧归道得疾至陕增剧抵庆阳六日而卒

明故赠翰林院编修蒋君墓表

全州之望曰蒋氏蒋氏之彦曰封君讳良字希玉高祖荣卿曾祖志敏祖贯举湖广乡贡官至刑部员外郎考安隐於乡君生而多疾祖母蒙母滕更相保抱赖以有成年十六为州学生端雅好学提学官至以友呼之为昜其旧字後所称者是也正统丁卯举广西乡贡屡试礼部辄弗利卒国子业天顺丁丑谒选吏部授云南河西知县县多夷獠好恶无常性君壹事抚化不任鞭朴平赋役循田野教民力作越数年增户四之一修建学舍增弟子员亲据案讲说诱使为文艺自是始有登科第者尤善制强梗有寸白里多不逞武断乡曲持官税不时纳君械治其尤者数人余歛不敢肆官长有迂视之者至是始叹服焉九载将上计耆老数十辈投牒借留之布政按察亟为草奏奏且上君念母老欲归觐以情告乃止於是备録状奏驿致之以示褒奬既上吏部改广东都指挥使司副断事品均而职散类左迁者人为之不平君自若也凡狱涉民事者时承檄治之亦为尽力未尝自弛间谳狱於韶闻母丧归归数月而卒弘治辛亥以子冕初命赠文林郎翰林院编修君仕虽不显卒以子贵於位不称德之义固亦有徵哉君事父愉婉在官得异味必思其母以世业让二弟其自奉计口置田所得俸稍嬴辄散诸婣族旧故及凡贫乏者人有过务为掩覆虽犯不与校读书求大义为诗裁取适意不事雕绘而教子务通博以古文草篆为法病革时召冢子昇于外手书数十字遗之命酒三釂朗吟古诗二句即就枕翛然而逝盖其心宇清泰故至死不乱如此然则其所养者可知己

明故封徵仕郎刑科给事中锺君墓表

岭海间多幽人逸士顾僻在南服去京师远甚非有所凭藉或老死岩穴名不逹於朝者若锺封君松雪翁者非其子兵科给事中渤之贤人莫之知也君卒渤介其同官王工科文哲造予请为文表墓自述父德哀咽不能辞文哲为毕其说曰封君讳铎字文振广东东莞人也生而頴异好学学举子方弱冠州县荐以应试其父不欲使去左右君素孝谨因叹曰仕以为亲亲弗乐将焉用仕遂弃不复业家居色养外内无间言比其以贫故出游江湖过豫章下金陵徧於吴越之墟挟所有为贾服计铢累寸积家日以益裕已而归曰吾非好游者也每读书为歌诗多所自得尤究心小学一书人欲淑其子弟者延至家塾则欣然就之诱导不倦其教子尤肃尝手抄经义数百篇授渤曰吾志在此今以畀汝矣渤既举进士获以初命封君徵仕郎刑科给事中君益谦慎自视与韦布无异且戒其族姓曰鱼盐之利小民所恃为命者慎勿夺之邻邑有荒地数百亩可渠而为田君集衆力图之垂成而争者至君遽以让之其人偿半直君悉分於衆一无所取至於恤孤拯难恒汲汲若弗及然故乡人皆以长者称之其崇尚礼义不自矜溢如此然犹有世德焉君考讳玘号横溪素履恬靖年七十未尝至公府祖讳定安号守骥先生始迁横塘尝分田赡族煮茗以饮行者大父讳立成侨居良平时已以善闻其庆泽所由来远矣退次第其言为状以致予予怃然叹曰乡之评自古有之盖耳目所逮毫髪不容遁然孔子论好恶於乡人之善不善固有所择苟其所不合虽不为所好无损也文哲为谏官方以论议荣辱天下非阿所好者矧其指事核实凿凿可据信哉

毛间翁墓表

苏之太仓州有百岁翁毛姓讳弼字惟忠晩自号为间翁人亦翁之翁生而质美不假问学慎身寡欲无伪言饰行宅心夷旷待物以和遇横逆未始与较虽贫居能以所受田让其兄尝独处有少妇来奔正色叱之後三十年其配王孺人始以告其家乡人莫之知也成化丁未诏民年八十以上赐冠服及肉帛翁实应格或讽令稍增年至九十冀多得帛翁曰朝廷施不报之德又欺而取之何心哉此二事皆君子之所用其心者使出为世用则其所操执所施措必非负国与民者也教其子昇曰汝为商以供吾养遂致洗腆安其高年昇亦简易俭约读书好礼後以子贵累赠奉政大夫左春坊右庶子兼翰林侍读人皆称之曰此毛间翁之子也教其孙澄曰汝为士以亢吾宗澄状元及第累官右庶子兼侍读赐四品服直经帷修国史以学行称於时人皆曰此毛间翁之孙也州之始建翁实应?为乡饮大宾及澄归省值翁夀期大夫士为赋颂以相艶慕故翁之名老而益彰盖不独於乡为然弘治辛酉十一月日南至无疾而终葬於州城北陈泾之南翁所作夀藏王孺人先卒且葬至是祔焉翁惟一子三女五孙某某曾孙八某某玄孙二某某於戏古之论夀者必归之世运盖虽其人之善有不能以独致者我太祖除残定乱疮痍之民死而复苏大宗始奠大业暨於宣庙翁尝由京师瞻辇毂预闻刑赏之大累朝以来休养生息以至今日庶富之效极矣而翁随际其盛身不出乡闾足不至公室秤尺之具不经於目甲兵敲扑之声不入於耳安居色养全而归之箕子所谓攸好德考终命邵子所谓生太平世老太平世者殆兼之矣是非间气之所萃故欤太仓本崑山地有周夀谊者生於宋季入国朝洪武初为乡饮宾至百有余岁而卒郡志书之以为奇事後之夀者固多其至百者惟翁一人而已然周虽终始盛世而壮长於改革之时宜无以自乐者其子孙亦未甚显况贤且贵如毛氏者哉揭名着行附诸贵德尚齿之义诚不可冺没於後澄以礼部之举予实校其文比奔母丧有事於墓念祖德未表请予文刻於墓道乃按其所自为而志复论其大者如此云

怀麓堂集卷七十六








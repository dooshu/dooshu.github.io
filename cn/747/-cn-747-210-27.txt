○为司刑袁卿让官表

臣某言：伏奉某月日敕，授臣某官，拜宠光，魂首飞越。中谢。臣闻王者敬慎，懋在典刑，天下允平，取兹廷尉，苟非其任，法不虚行。臣本庸微，名术无纪，皆缘际会，昭遇盛明，谬得扬历簪徽，陪奉鸳鹭，绸缪荣禄，荏苒平时。毫发之功，无闻於官守；素餐之责，每积於公朝。何尝不悚迫惟忧，夙夜畏，而天恩方被，宠命仍加，复蒙玺诰之荣，骤绾银章之贵，永言非据，稽首知惭。伏惟陛下恭已受图，任贤兴化，方其合符皇极，代理天工，臣亦何人，敢妨贤路？伏见某官弱冠登仕，早有能名，每以清白洗心，不为寒温变节。诚数腺加天宠，职察司，必能利用文明，哀矜庶狱，弼成五教，无谢於虞臣；典载三坟，允谐於周议。愚臣暗昧，不识大猷，请乞以所授官让与某官，庶使官允其才，名不失实，圣明有得人之盛，愚臣无冒贵之讥。实在圣慈，鉴非虚谬。


善珍


善珍字藏叟，福建泉州人，曾主持杭州径山寺。景炎二年（1277）卒，年八十四。著藏叟摘稿，日本存刻本。

浪淘沙

寄剑阁

相对两衰翁。身似枯蓬。分飞吹聚谢天风。零落交游无一个，五十年中。

生客语藏锋。不答阳聋。心期难话与儿童。其结庵招猿鹤侣，烟锁云封。

又

九日登钓台怀思溪旧游

七十二年翁。曾客吴中。清游占断水晶宫。几度藕花归棹晚，月渚烟钟。

追记已陈踪。回首空濛。凭高荒草夕阳同。欲同谢公歌舞地，落叶鸣蛩。

望梅词

寸阴堪惜。趁身强健去，结茅苍壁。错料事，临老方知，国师与高僧，二途俱失。识字吟诗，敌不得、死生何益。看寒山着语，李杜也输，莫道元白。

千年过如瞬息。共飞鸿缥缈，沉没空碧。问懒瓒、因甚遭逢，芋魁亦联翩，著名金石。遗臭流芳，老子勿、许多心力。旋消磨、数百瓮齑，掩关入寂。








【赠文叔良】

〖《搜神记》曰：文颖。字叔良。南阳人。为荆州从事。〗

翩翩者鸿。率彼江滨。君子于征。爰聘西邻。临此洪渚。伊思梁岷。尔行孔邈。如何忽勤。君子敬始。慎尔所主。谋言必贤。（六臣本《文选》注云。五臣作贞。）错说申辅。延陵有作。侨（六臣本《文选》作乔。注云。五臣作侨字。）肸是与。先民遗迹。来世之矩。既慎尔主。亦迪知几。探情以华。睹著知微。视明听聪。靡事不惟。董褐荷名。胡宁不师。众不可盖。无尚我言。梧宫致辩。齐楚构患。成功有要。在众思欢。人之多忌。掩之实难。瞻彼黑水。滔滔其流。江汉有卷。允来厥休。二邦若否。职汝之由。缅彼行人。鲜克弗留。尚哉君子。异于（李善本《文选》作于异。）他仇。人谁不勤。无厚我忧。惟诗作赠。敢咏在舟。（○《文选》二十三。《诗纪》十五。）


【长安少年行】

长安好（文苑作妙。《御览》作美。）少年。骢马铁连钱。陈王装脑勒。（文苑作马脑。）晋後（《御览》作帝。）铸金鞭。步摇如飞燕。宝剑（《初学记》作剑锷。《御览》同。文苑云。一作剑锷。）似舒莲。去来新市侧。（《初学记》作北。文苑、《御览》同。）遨游大道边。道边一（《初学记》作三。）老翁。颜鬓如（《初学记》作似。文苑同。）衰蓬。自言居（《初学记》作生。文苑同。）汉世。少小见豪雄。五侯俱拜爵。（《初学记》作曰拜。文苑作日。注。一作拜爵。又作曰拜。）七贵各论功。建章通（《初学记》、文苑作连。）北阙。复道度（《初学记》作应。文苑同。又注。一作度。）南宫。太後居长乐。天子出回（《初学记》作禁。）中。（文苑作回中。）玉辇迎飞燕。金山赏邓通。一朝复一日。忽见朝市（《初学记》作市朝。文苑同。）空。扶桑无复海。昆山倒向东。少年何假（《初学记》作暇。）问。□龄值（《初学记》作遇。文苑同。又注。一作值。）福终。子孙冥灭尽。乡闾（文苑作里。注云。一作闾。）复不（文苑作不复。）同。（《初学记》作不复通。）泪尽眼方暗。髀伤耳自聋。杖策寻遗老。歌啸（文苑作笑。）咏悲翁。遭随各（《初学记》作今。）有遇。非敢访童蒙。（○《初学记》十九。文苑英华百九十四作少年行。《乐府诗集》六十六。《诗纪》百一。又《类聚》三十三作长安少年诗。引钱、鞭、莲、边四韵。《御览》三百八十引钱、鞭、莲、边四韵。）


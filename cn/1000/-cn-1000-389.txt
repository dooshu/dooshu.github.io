袁说友　霞山叶学谕家梅下饮二首

岁阑何地看梅花，霜日新晴晚更嘉。

古观去寻寒士屋，山园来近旧人家。

香传细密闻仍久，影倒高深落又斜。

同是溪南閒澹者，暂时相赏醉无哗。

袁说友

袁说友　霞山叶学谕家梅下饮二首

不待梅梢三两花，任他酒薄漫肴嘉。

恍然灵运穿林屐，妙矣王维入画家。

静听喔咿鸡唱晓，明分疏落雁行斜。

醉吟却是寻芳客，借取残冬一笑哗。

袁说友


第六十九回　旋风鬼来证冤枉



断云：



贞节诉冤夫枉死，包公鞠断动神明。



旋风且入空窑内，律决黄宽正典刑。



话说广州肇庆府城，陈、邵二姓最为盛族。陈长者有子名龙，邵秀有子名厚郎。陈龙聪俊而家贫，厚郎奸滑而富实。二人幼年同窗读书，皆未议婚。城东刘胜原是宦族，有女惇娘，容貌端庄，温柔敦重，父爱之，常教女讲《古今烈妇传》，惇娘明敏，一闻父说便晓大意。年方十五，诗词歌赋述之，脍炙人口，所以远近争欲求聘。一日，其父与族兄商议云：「惇娘年已及笄，来议亲者无数，我欲择一佳婿，不论其人贫富，只未知谁可以许否？」兄答云：「古人择姻惟取婿之贤行，不以富贵论也。在城闻得那陈长者有子名龙，人物轩昂，勤学诗书。虽则目前家寒，谅此人久后必当发达。贤弟不嫌，我愿为媒，作成这段姻缘。」胜云：「是人吾亦闻知，待回归，与女议之。若其欢允，再无疑矣。」即辞兄回家，见妻张氏说将惇娘嫁陈某之事，张氏答云：「此事由尔主张，不必问我。」胜云：「尔可将此意密道惇娘，试其意向如何？」及母遇暇，以适陈子之事道知，惇娘亦闻其人，虽则面不敢许，而心深慕之矣。未过一月，邵宅命里妪来刘家议亲。刘胜之心，只向陈某家，推托小女尚幼，待来年议之未迟。里妪去后，刘胜密遣族兄往陈家通意。陈长者贫，遂不敢应承。刘某道：「吾弟以令郎才俊轩昂，故愿以女适从，贫富非所论也。但肯许允，即择日过门。」陈长者再不推阻，遂应命许婚。刘某归达其弟，言陈长者愿与其子毕姻之事。胜大喜，唤着裁缝，即为陈龙做好新衣服数件，只待择取吉日送女惇娘过门。



是时，邵某听说刘家之女许配陈子，深怀其恨，道：「我先令里妪议亲，故推女未年长，却便许适陈家，此耻不忿，必寻个事陷之。」次日来见其友董先，说与：「刘胜太欺人。其女我往议亲，却推阻不允，今反适与陈家之子为婿。此耻何堪？特来与贤契商议，要寻个事害他，须教我个机会，久不负忘。」董先听罢，笑道：「足下岂不闻谚语有云：『一家有女百家求。』彼既有心向陈家，将女儿许嫁便罢。君乃富足之家，令郎岂怕没有好姻缘，苦要与人结仇乎？」邵某不悦，乃云：「往日与贤弟相知，观今之言是有违矣。务必教我一个计策，不然吾即请教他人。」董某没奈何，只得说与：「陈家原是辽东卫军，久失在伍，若是发配，正应陈长者之子当行，除究此事，则能违其愿，使不行成婚矣。」邵秀大喜，即辞董某而去，次日，具状于本司，首告陈某逃军之由。官府审理其事，册籍已除军名，无所根勘，将停其讼。邵秀家富有钱，上下买嘱吏胥攒成，有司反复原籍验之，果是逃军，乃拘陈某证审。陈之父子不能辩理，当发配充卫，正应陈龙该行。军批已出，父子相抱而泣。龙曰：「遭值不幸，家贫亲老，况儿又有远役此去，惟虑父母无依，放心不下。」长者云：「虽则我年衰迈，亲戚尚有，旦暮必来看顾；只尔命薄，未完刘家之亲，不知此去还有相会日否？」龙曰：「儿访得来，正因此亲事致恨于仇家，受这大祸，亲事尚敢望哉！」父子叹气一宵。次日，龙之亲戚闻得，都来赠行。龙以亲老嘱托众人，径辞而别。有诗为证：



夜半鸡声促晓行，家贫亲老怎堪行。



长安道上依稀柳，多少离人恨不平。



比及刘家得知陈某遭配之事，而抑所望，嗟吁不已。惇娘于闺中知之，心如刀割，恨不及见陈郎一面。每对菱花，幽情别恨，难以语人。因书红笺数首以自怨。诗云：



其一：



牡丹红靓海棠红，妾在深闺子役东。



国色天香谁是主，教人错恨五更风。



其二：



许君窗下结姻缘，回首东风倍惘然。



已被赤绳先系定，谁知空负一红笺。



其三：



好事缘何苦不全，君受奇祸妾忧煎。



玉萧已负生前约，金镜偏数别处圆。



次年春，城里大疫，刘女父母双亡，费用已尽，家业消乏，房屋亦转卖他人。悼娘孤苦无依，投赖父娣姑家居住。姑怜念之，爱如己生。尝有人来其家与惇娘议亲，姑未知其意向，因以言试云：「尔之父母已丧，身无所倚，先许陈氏之子，今从军远方，音耗不通，未知是生是死，当绝念矣。况汝青年，何不凭我再嫁一郎君，以图终身之计，岂不胜独守空房，寂寞岁月者乎？」惇娘听罢，泣谓姑云：「我听得来，陈郎遭祸，本为我身上起。使女儿再嫁他人，是背之不义。姑若怜我，女儿甘守姑家，以待陈郎之转。遇有不幸，遂结来世姻缘，如再许他适，宁就死路，决不相从矣。」姑见其贞烈，再不说及此事。自是惇娘于姑家，谨慎紧密守着闺门，不遇姑所唤，半迹不出厅堂，人亦少见面。



是年十月，海寇作乱，大兵临城，各家避难迁徙，惇娘与姑亦逃难于远方。明年海寇宁息，民乃复业。比及惇娘与姑回时，室厅被寇烧毁。荒残不堪居住，二人就租平阳驿傍房舍安下。未一月，适有官家子黄宽骑马行过驿前，正值惇娘在灶边吹火。宽见其容貌秀丽，便问左右居人，是谁家之女。有人识者，近前告以城里刘某之女，遭乱寄居于此。宽知其故，次日令人来议亲。惇娘不允。宽以官势压之，务要强婚，来议者不息。其姑惊惧，谓惇娘云：「彼父为官，势力又大，若不许嫁，如何能够在此停泊。」惇娘云：「彼要强婚，儿有死而已。眼前姑且许他待过六十日，父母孝服完满，便议过门。须缓缓退之。」姑依其言，直对来议者说知。议亲人回报于宽，宽喜道：「便等六十日何妨。」遂停其事。



忽一日，有三个军家，行到驿中歇下，二军人炊饮，一军人倚驿栏而坐。适惇娘见之，入谓姑云：「驿中有军来到，姑试问之从那处来，若是陈郎所在，亦随访个消息。」姑即出，向军人问云：「尔等是何卫来此？」一军应云：「从辽东卫来，要赴信州投文书。」姑听说声道着辽东，便问：「辽东卫有陈某尔识之否？」陈某听罢，即向前揖云：「妈妈何以识着陈某？」姑云：「陈某是妾侄女之夫，曾许嫁于他，未毕婚而别，故识之矣。」陈某云：「今令侄女适人否？」姑云：「专待陈郎回来，不肯嫁人。」陈某忽汪然泪下，云：「要见陈某，我便是也。」姑大惊，即引入与惇娘道知。惇娘不信，出见问其当初事情，陈某将前事说了一遍，方信是真，二人相抱而哭。二军伙问其故，自相喜曰：「此千里之缘，岂偶然哉！我二人带来盘缠若干，即备筵席，与陈某今宵毕礼。」于是整顿杯盘。二军待之舍外，陈某、惇娘并姑三人饮于舍里。酒阑人散，陈龙与惇娘进入房中，解衣就寝，诉其衷情，不胜凄楚。次日，二军伙谓陈某云：「君初毕婚不可轻离，待我二人自去投文书，回来相邀，与娘子同赴辽东，永谐鱼水之欢。」言罢径去。于是陈某留止舍中。与惇娘相亲才二十日，黄宽知觉陈某回来，恐他亲事不成，即遣仆从到舍中捉至其家，以其逃军，遂杖杀之，密令将尸身藏于瓦窑中。次日，令人来逼惇娘过门。娘忧虑无地，及闻其夫被宽所害，就于房中自隘。姑见而救之，云：「想陈某与尔只有这几日姻缘，今既死矣，当绝念，嫁与黄公子便了，何用自苦如此。」惇娘云：「女儿务要报夫之冤，与他同死，宁肯再嫁仇人乎？」其姑苦劝不从。正没奈何，忽驿卒报开封府包大尹委任本府之职，今晚来到，准备迎接。惇娘闻之，拱手谢天云：「吾夫之冤可雪矣！」即具状迎包公马头陈告。包带进府衙，审实惇娘口词。惇娘悲哭，将前事逐一诉知。拯即差公牌拘黄宽到衙根勘。黄宽力争不肯招认。拯思道：「既谋死人，须得尸首验之，彼方肯服；若失此对证，怎得明白？」正迟疑间，忽案前一阵狂风过处，那阵风好古怪。正是：



拔木飞砂神鬼哭，冤魂灵气逐将来。



拯见风起得怪异，遂喝声道：「若是冤枉，可随公牌而去。」道罢，那阵风从拯之座前复绕三匝。有值堂公牌张龙、赵虎，即随风出城二十里，直旋入瓦窑里而没。张龙、赵虎进窑中看时，见芦草遮着一男子尸身，面色尚未变。乃回报于拯。拯命人抬得入衙来，令惇娘认之。惇娘一见是其夫尸身，抱而痛哭。及验身上伤痕，乃是当日被黄宽不停打死之伤。拯再勘问，黄宽不能隐，遂招服焉。拯叠成文案，问宽偿命，追钱埋殡，着惇娘交领；复根究出邵秀买嘱吏胥陷害之情，决配远方充军；惇娘令亲人收管，每月官给库钱若干赡养。拯初任本府，判讫此事，得其明决，肇庆百姓，无不仰敬，称以为神。




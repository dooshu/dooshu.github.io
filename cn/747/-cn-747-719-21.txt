○授李门下侍郎平章事制

门下。凝成庶政，必属於长材；经制四方，是资於硕望。况参酌理本，燮和化源，苟非杰贤，孰允斯任。爰立旧德，将谐具瞻。淮南节度副大使知节度事管内支度营田观察处置等使银青光禄大夫检校尚书左仆射兼扬州大都督府长史御史大夫上柱国江夏县开国侯食邑一千户李，性惟直方，器本宏固。冲敏足以成务，通明可以质疑。怀匡主之忠规，蕴经邦之远略。历居雄镇，累服大寮。台阁藩方，动留成式。资为重望，绰有馀材。必能翼宣鸿猷，导迎嘉祉。是用徵拜，陟于黄枢。竭尔︳谟，司我号令，法期画一，俗俾康宁，寅亮庶工，属在良弼。可守门下侍郎同中书门下平章事，散官勋赐如故。


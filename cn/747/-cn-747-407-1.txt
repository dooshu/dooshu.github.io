○对劳农有阙判

〈冬劳农，大酋有阙，主司纠劾。诉称：六物未备。〉

昔在后稷躬稼，宣王命籍，用天之道，因地之利，率先以劝，敦本斯在。是候春初飞，饣盍彼南亩，秋蝉已噪，获乎东皋。顺月令以迎猫，伫星回而合蜡，八政罔忒，九职攸序。搜粟多乎敖廪，曲农蓄於京坻，以备荒札将御凶馑。而穰田满篝，岂用淳于之哂；载肴入野，常闻王丹之劳。惟彼大酋，是称司酝，徒学杜康之艺，有愆仪狄之职。陶器必良，工善其事，火齐式序，职司其忧。和羹既用於盐梅，合礼必资於麴蘖。六物未备，胡不及言，三农既休，忽此阙礼，使上农空迷於帝力，大酋合於国章。

张仲甫

仲甫，天宝时人。


●卷五十三　职官考七

○御史台

御史之名，《周官》有之，盖掌赞书而授法令，非今任也（王有命，则赞为之辞，写其理之法令，命来受者即授之）。战国时亦有御史，秦渑池之会，各命书其事，又淳于髡谓齐王曰"御史在后"，则皆记事之职也。至秦、汉为纠察之任（秦以御史监郡。汉初，叔孙通新定礼仪，以"御史执法，举不如仪者辄引而去"是也）。所居之署，汉谓之御史府，亦谓之御史大夫寺（汉御史大夫寺在大司马门内，无塾，其门署用梓板不偸色，题曰御史大夫寺），亦谓之宪台。成帝时，御史府吏舍百馀区，井水皆竭；又其府中列柏树，常有野乌数千栖宿其上，晨去暮来，号曰"朝夕乌"，乌去不来者数月，长老异之。後果废御史大夫为大司空，是其徵也。後汉以来，谓之御史台，亦谓之兰台寺（颜师古曰："官曹通名为寺。"後汉赵岐本名嘉，以生於御史台，因字台卿。又应劭《官仪》曰："廷尉案责上御史台。"又谢灵运《晋书》曰："汉尚书为中台，御史为宪台，谒者为外台，是谓三台。"後汉蔡邕以侍御史转持书御史，迁尚书，三日之间周迁三台）。梁及後魏、北齐或谓之南台（北齐王高澄用崔暹为御史中尉，宋游道为尚书左丞，谓之曰："卿一人处南台，一人处北省，当使天下肃然。"）。後魏之制，有公事，百官朝会，名簿自尚书令、仆以下悉送南台（後魏临洮王举哀，兼上尚书左仆射元顺不肯送名，又不送簿，中尉举弹之。顺奏曰："尚书百揆之本，令、仆纳言之责，不宜下隶中尉，送名御史。"诏许之。後元子思为御史中尉，朔朝，台移尚书索应朝名帐，尚书郎裴献伯移注云："按蔡氏《汉仪》，御史中尉逢台郎於复道，中尉下避执板，郎中车上举手礼之。以此而言，明非敌体。"子思奏曰："臣按《汉书》，御史中丞为独坐；又按《魏书》曰，崔琰既为中丞，百寮震恐，则中丞不揖省郎亦已久矣，宪台不属都坐亦非今日，又按孝文帝《职令》，朝会失时则御史弹之。若不送名，到否何验？献伯等乱常变纪，请付法。"诏曰："国异政，不可据以古事。检孝文帝旧格以闻。寻从子思奏）。後周曰司宪，属秋官府。隋及唐皆曰御史台。龙朔二年改为宪台，咸亨元年复旧。门北辟，主阴杀也（按北齐杨楞伽《邺都故事》云："御史台在宫阙西南，其门北开，取冬杀之义。"斯事久矣。今东都台门所以不北向者，盖欲变古之制，或建造者不习故事耳。龙朔中，改司经局为柱坊，置司直，为东宫之宪府，亦开北门，以象御史台，其例明矣。或云，隋初移长安城造御史台，时以兵部尚书李员通检校御史大夫，欲於尚书省近，故开北门。此说则非也）。故御史为风霜之任，弹纠不法，百僚震恐，官之雄峻，莫之比焉。旧制但闻风弹事，提纲而已（旧例，御史台不受诉讼，有通辞状者，立於台门候御史，御史竟往门外收采之，可弹者，略其姓名，皆云"风闻访知"。永徽中，崔义元为大夫，始定受事御史，人知一日，劾状题告人姓名或诉讼之事）。其鞫案禁系，则委之大理。贞观末，御史中丞李乾祐以囚自大理来往滋其奸故，又按事入法，多为大理所反，乃奏於台中置东、西二狱，以自系劾。开元中，大夫崔隐甫复奏罢之。其後罕有闻风弹举之事，多受辞讼，推覆理尽，然後弹之。将有弹奏，则先牒监门禁止，勿许其入（按《宋书》云"二台劾奏，符光禄加禁止，不得入殿省"，是其先例。光禄主殿门）。武太后时，改御史台为肃政台，凡置左、右肃政二台，别置大夫、中丞各一人，侍御史、殿中、监察各二十人（又置肃政台使六人，受俸於本官，略与御史同。寻罢之），左以察朝廷，右以澄郡县。时议以右多名流，左多寒刻，其迁登南省者，右殆倍焉，以其不陵朝贵故也。二台迭相纠正，而左加敬惮。龙朔以後，去肃政之名，但为左、右御史台（初置两台，每年春、秋发使，春曰风俗，秋曰廉察。令地官尚书韦秋质为条例，删定为四十八条，以察州县。延载以後，奉敕乃巡，不每年出使也）。睿宗即位，诏二台并察京师。资位既等，竞为弹纠，百僚被察，殆不堪命。太极元年，以尚书省悉隶左台。月余，右台复请分绾尚书西行事。左台大夫窦怀贞乃表请依贞观故事，遂废右台，而本御史台官复旧，废台之官并隶焉（其左台本御史台也，又别置右台。右台地即今太仆寺是也，本隋长秋监地，武太后改为司宫台，移於街北，遂以其地置右台。右台既废，以其地为御史台使院，开元八年，移太仆寺於此）。大夫一人，中丞二人，侍御史四人，殿中侍御史六人，监察御史十人，主簿一人。内供奉里行者，各如正员之半（太宗朝始有里行之名，高宗时方置内供奉及里行官，皆非正官也。开元初，又置御史里使及侍御史里使、殿中里使、监察里使等官，并无定员，让与里行同。穆思泰、元光谦、吕太一、翟章并为里使，寻省。建中三年九月，御史台请置推官二人，常与本推御史同推覆。奉敕依）。其属有三院：一曰台院，侍御史隶焉；二曰殿院，殿中侍御史隶焉；三曰察院，监察御史隶焉。凡冤而无告者，三司诘之。三司，谓御史大夫、中书、门下也。大事奏裁，小事专达。凡有弹劾，御史以白大夫，大事以方幅，小事署名而已。有制覆囚，则与刑部尚书平阅。行幸，乘辂车为导。朝会，则率其属正百官之班序。

宋仍唐制，有三院。大夫无正员，止为兼官。中丞除正员外或带他官者，尚书则曰某官兼御史中丞，丞、郎则曰御史中丞兼某官，给事中、谏议则曰某官权御史中丞事。次有知杂御史一员，副中丞判台事。三院多出外任，风宪之职用他官领之。太平兴国三年，以张巽为监察御史，正名举职自此始也。唐制，御史不专言职。至天禧中，始置言事御史。唐朝有御史里行。至景祐中始置，以处御史之官卑者。唐仪，台案有六监司。元丰三年，李定请复六察，於是以御史专领六察（元丰三年，御史台言："请以吏部及审官东西院、二班院隶吏察，户部、三司及司农寺隶户察，刑部、大理寺、审刑院隶刑察，兵部、武学隶兵察，礼祠部、太常寺隶礼察，少府、将作等隶工察。"从之）。其後大正官名，不除大夫，检校官带宪衔者亦除去（自国初至元丰中，检校官多带宪衔，有检校御史大夫者，至是亦罢之）。以中丞为长，知杂御史为侍御史，言事官为殿中侍御史，六察官为监察御史。旧以中丞兼检理使，殿中侍御史兼左、右巡使（左、右巡使分纠不如法者，文官违失，右巡主之；武官违失，左巡主之），监察御史兼监察使，至是使名悉罢。

容斋洪氏《随笔》曰："嘉祐六年，司马公以修起居注同知谏院，上章乞立宗室为继嗣。对毕，诣中书，略为宰相韩公言其旨。韩公摄飨明堂，殿中侍御史陈洙监祭，公问洙：'闻殿院与司马舍人甚熟。'洙咎以'顷年曾同为直讲'。又问：'近日曾闻其上殿言何事？'洙答以'彼此台谏官不相往来，不知言何事'。此一项温公私记之甚详。然则国朝故实，台谏官元不相见。故赵清献公为御史，论陈恭公，而范蜀公以谏官与之争。元丰中，又不许两省官相往来，鲜于子骏乞罢此禁。元祐中，谏官刘器之、梁况之等论蔡新州，而御史中丞以下皆以无章疏罢黜。靖康时，谏议大夫冯澥论时政失当，为侍御史李光所驳。今两者合为一府，居同门，出同幕，与故事异。"又曰："台、谏不相见，已书於《续笔》中，其分职不同，各自有故实。元丰中，赵彦若为谏议大夫，论大臣不以道德承圣化，而专任小数，与群有司校计短长，失具瞻体。因言门下侍郎章子厚、左丞王安礼不宜处位。神宗以彦若侵御史论事，左转秘书监。盖许其论议，而责其弹击为非也。元祐初，孙觉为谏议大夫，是时谏官、御史论事有分限，毋得越职。觉请申《唐六典》及天禧诏书，凡发令造事之未便，皆得奏陈。然国史所载，御史掌纠察官邪，肃正纪纲，谏官掌规谏讽谕，凡朝政阙失，大臣至百官任非其人，三省至百司事有失当，皆得谏正，则盖许之矣。唐人朝制，大率重谏官而薄御史。中丞温造道遇左补阙李虞，恚不避，捕从者笞辱。左拾遗舒元褒等建言：'故事，供奉官惟宰相外无屈避。造弃蔑典礼，辱天子侍臣。遗、补虽卑，侍臣也；中丞虽高，法吏也。侍臣见陵，法吏自恣，请得论罪。'乃诏台官、供奉官共道路，听先後行，相值则揖。然则居此二雄职者，在唐日了不相谋云。"

中兴前，又有三京留司御史台，管句台事各一人，以朝官以上充。掌拜表行香，纠举违失。

石林叶氏曰："两京留台皆有公宇，其榜曰御史台。旧为前执政重臣休老养疾之地，故例不事事。皇祐间，吴正肃公为西京留台，独举其职。时张尧佐以宣徽使知河南府，郡政不当，有诉於台者，正肃即为移文诘之。尧佐皇恐奉行，不敢异。其後司马温公熙宁、元丰间相继为者十七年，虽不甚预府事，然亦守其法令甚严，如国忌行香等，班列有不肃，亦必绳治。自创置宫观後，重臣不复为，率用常调庶官，比宫观给使请俸差优尔。朝廷既但以此为恩，故来者奔走府廷，殆与属吏无异矣。"

○御史大夫

御史大夫，秦官（侍御史之率，故称大夫）。汉因之，位上卿、银印青绶，掌副丞相。故事，选郡守相高第为御史大夫，任职者为丞相（《汉旧仪》："拜御史大夫为丞相，左右前後将军赞，五官中郎将授印。拜御史大夫，二千石赞，左右郎将授印。"）。成帝绥和元年，更名大司空（成帝欲修璧雍，通三公官，故改御史大夫为大司空），金印紫绶，秩比丞相（御史大夫月俸四万）。哀帝建平二年，朱博奏请罢大司空，以御史大夫为百僚师，帝从之，遂复为御史大夫，皆宰相之任（事具《宰相篇》）。元寿二年，复为大司空。凡为御史大夫，而丞相次也，其心冀幸丞相物故（物，无也。故，事也。言无所复能於事），或乃阴私相毁害，欲代之（见《史记》。又曰：郑弘为大夫，守之数年不得。匡衡居之，未满而丞相死，即代之）。後汉初，废御史大夫（更始至长安，以隗嚣为御史大夫。建元元年，光武东巡泰山，以张纯视御史大夫，从封禅，礼毕罢）。至建安十三年，罢三公官，始复置之，以郗虑居焉（华歆亦为之），不领中丞，置长史一人。魏黄初二年又改御史大夫为司空，末年复有大夫。而吴有左、右焉（《晋书》曰"魏以司空何曾为晋国丞相，以王沈为御史大夫"是也。吴孙休以丁密、孟宗为左、右御史大夫）。晋初省之。此皆为三公，非今御史大夫也（今御史大夫，即汉以来御史中丞是也。後代或置大夫，皆中丞之互名，非汉曰大夫之任。惟刘聪僭号，置御史大夫亚於三公，颇似汉制也）。唐制，大夫一人，正三品，其属有三院（见《御史台门》）。大事奏裁，小事专达。凡有弹劾，御史以白大夫，大事以方幅，小事署名而已（韦思谦为御史大夫，性謇谔，颜色庄重不可犯，见王公未尝屈礼。或以为讥，答曰："耳目官固当特立，雕鹗鹰鸇岂众禽之偶？奈何屈而狎之！"御史大夫李承嘉尝召诸御史责曰："近日御史言事不白大夫，礼乎？"萧至忠曰："故事，台官无长官。御史人君耳目，比肩事主，得自弹事。若先白大夫而许，则弹大夫者不知白谁也！"）。

宋不除大夫，以中丞为台长（自国初至元丰中，检校官多带宪许，有检校御史大夫者。官制行，并除去）。元丰更官制，神宗欲以司马光为之，宰相蔡确、王珪以为不可，遂止，卒不除人。

石林叶氏论（见《散骑》）。

○中丞

初，汉御史大夫有两丞，一曰御史丞，一曰中丞，亦谓中丞为御史中执法（汉高帝诏征贤良，御史大夫下相国，相国下诸侯王，御史中执法下郡守。晋灼曰：中执法乃中丞也）。中丞，在殿中兰台，掌图籍秘书（汉中丞有石室以藏秘书、图谶之属。以其居殿中，故曰中丞），外督部刺史，内领侍御史十五员，受公卿奏事，举劾案章，盖居殿中察举非法也。及御史大夫转为大司空，而中丞出外为御史台率，即今之御史大夫任也（自此以後，并如今御史大夫也）。《周官》小宰之职，掌建邦之宫刑，以理王宫之政令，凡宫之纠禁，又其任也（《周礼》"少宰"注曰：若今御史中丞。）初，御史大夫更名大司空，置长吏，而中丞官职如故。武帝时，以中丞督司隶，司隶督丞相，丞相督司直，司直督刺史，刺史督二千石下至黑绶（汉中丞，故二千石为之，或选侍御史高第执宪中司，出为二千石）。哀帝元寿二年，御史中丞更名御史长史。至後汉光武复改为中丞。两梁冠、铜印青绶。与尚书令、司隶校尉，朝会皆专席而坐，京师号为"三独坐"，言其尊也。凡中丞以下，并文官，属少府（以下谓侍御、侍书等官）。魏初改中丞为宫正，举鲍勋为之，百僚严惮（陈群及司马宣王举勋为之）。後复为中丞。晋亦因汉，以中丞为台主，与司隶分督百僚，自皇太子以下无所不纠。初不得纠尚书，後亦纠之（晋傅咸奏云："司隶、中丞得纠太子，而不得纠尚书，臣所未譬。"朝廷无以易之。又刘暾字长叔，兼中丞，奏免尚书仆射等十馀人，朝廷嘉之，遂以即真。晋元帝即尊号，省司直，置中丞，皇太子以下悉得纠劾之）。中丞专纠行马内，司隶专纠行马外，虽制如是，然亦更奏众官，实无其限（王恬字元愉，为中丞。简文初即位，未解严，大司马桓温屯中台，夜吹警角。恬奏劾温大不敬，请理罪。明日桓温见奏事，叹曰："儿乃敢弹我，真可畏也。"）。宋中丞一人，每月二十五日绕行宫垣白壁（《汉志》：执金吾每月一日绕行宫城。宜是省金吾，此事并中丞也）。铜印墨绶，进贤两梁冠，佩水苍玉，介帻，绛朝服（《职官录》：兼青绶）。孝武帝孝建二年制，中丞与尚书令分道，虽丞、郎下朝相值，亦得断之，馀内外众官皆受停驻（宋文帝元嘉十三年，有司奏："御史中丞刘式之仪：'每至出行，未知制与何官分道。旧科法唯称中丞专道，传诏众官，应诏者得行，制令无分别他官之文。皇太子不宜与众同例，中丞应与分道。扬州刺史、丹阳尹、建康令并是京辇土地之主，或检校非违，或赴救水火，事应神速，不宜稽驻，并合分道。又寻六门则为行马之内，且禁卫非违，并由二卫及领军，未详京尹、建康令门内之从及公事，亦得与中丞分道与否？'其六门内，既非郡县部界，即不合依门外也。"）。齐中丞职无不察，专道而行，驺辐禁呵，加以声色，武将相逢，辄致侵犯，若有卤簿，至相殴击（齐沈冲与兄渊、淡三人并历中丞）。至梁国初建，又置御史大夫。天监元年，复曰中丞。中丞一人，掌督司百僚。皇太子以下，其在宫门行马内违法者皆纠弹之；虽在行马外而监司不纠，亦得奏之。专道而行，逢尚书丞、郎，亦得停驻。其尚书令、仆、御史中丞，各给威仪十人，其八人武冠绛韝（音沟），执青仪囊，题云"宜官告"，以受辞讼；一人缃衣，执鞭杖，依行列行；七人唱呼入殿，引喤至阶；一人执仪囊，不喤。自齐、梁皆谓中丞为南司（梁江淹字文通，为中丞。齐明帝曰："今君为南司，足以肃震百寮也。"淹乃弹中书令谢朏等以久疾不预山陵公事。又奏收梁、益二州刺史赃贿，付廷尉理罪。临海、永嘉二太守及诸郡二千石、大县长官等多被劾理，内外肃然。明帝曰："君可谓近世独出。"旧制，仆射、中丞坐位东、西相向。元日大会，张绾为中丞，兄绩为仆射，及百司就列，兄弟并道驺分趋两涂，前代未有，时人荣之。喤音横）。陈因梁制（陈徐陵为中丞，奏弹司空安城王顼，导从南台官属，列奏案而入，陈主为敛容正坐。陵进读奏，时安城王在殿上侍立，陵命殿中侍御史引下，遂劾免之）。江左中丞虽亦一时髦彦，然膏梁名士犹不乐（王球从弟僧朗除御史中丞，球谓曰："汝为此官，不复成膏梁矣。"齐王僧虔迁御史中丞。甲族由来多不居宪职，王氏分枝居乌衣者，为官微减。僧虔为此官，乃曰："此是乌衣诸郎坐处，我亦可试为耳。"）。後魏为御史中尉，督司百寮。其出入，千步清道，与皇太子分路，王公百辟咸使逊避，其馀百僚下马弛车止路傍，其违缓者以棒棒之。其後，洛阳令得与分道（元志为洛阳令，与中尉李彪争路，俱入见。彪曰："御史中尉辟乘华羽盖，驻论道剑鼓，安有洛阳令与臣抗衡？"志曰："臣神州县主。普天之下，谁非编民？岂有俯同众官，趋避中尉！"孝文遂令分路）。自东魏徙邺，无复此制。北齐武成以其子琅琊王俨兼为御史中丞，欲雄宠之，复兴旧制。俨出北宫，凡京畿之步骑，领军之官属，中丞之威仪，司徒之卤簿，莫不毕备（时俨总领四职）。武成观之，遣中使驰马趣仗，不得入，自言奉敕，赤棒应声碎其鞍，马腾人颠，观者倾京邑（北齐高恭之字道穆，为御史中丞。帝姊寿阳公主行犯清路，执以赤棒，卒呵之，不止。道穆令卒棒破其车，主泣诉於帝。帝不责穆，谓之曰："家姊行路相犯，极以为愧。"）。後周有司宪中大夫二人，掌司寇之法，辨国之五禁，亦其任也。及隋以国讳，改中丞为大夫。唐因隋，亦曰大夫。龙朔二年，改为大司宪，咸亨初复旧。武太后改置左、右肃政台，御史大夫各一人，太极初复旧。掌肃清风俗，弹纠内外，总判台事。自周隋以来，无仪卫之重令，行出道路，以私骑匹马从之而已（故事，侍御史以下与大夫抗礼。光宅元年九月，韦思谦除左肃政大夫，遂坐受拜。或以为言，谦曰："国家班列，自有差等，难以姑息。"其後，大夫又与之抗礼。至开元十八年，有敕申明隔品致敬，其礼由之不改。至二十四年六月，李適之为大夫，又坐受拜。其後有与之抗礼，至今不改。故事，大夫与监察竞为官政，略无承禀。至开元十四年，崔隐甫为大夫，一切督责之，事无大小，悉令咨决。稍有忤竟，列其罪，前後贬黜者过半，群僚侧目。上尝谓曰："卿为大夫，深副朕委。"）。唐中丞二人，正四品下，贰大夫，掌纠正百官罪恶。

宋承唐制，无大夫，以中丞为台长，无正员，以两省、给、谏权。自中丞以下，掌纠绳内外百官奸慝，肃清朝廷纲纪。大事廷辨，小事奏弹。凡除中丞而官未至者，自正言而上，皆除右谏议大夫权。熙宁初，言者以为躐等，乃诏以本官职兼权（熙宁五年，以知杂侍御史邓绾为中丞，初除谏议大夫，王安石言，疑近制，除待制或可，乃以绾为龙图阁待制权御史中丞。中丞不迁谏议大夫自绾始。九年，邓润甫自正言、知制诰为中丞，以宰相属官不可长宪府，於是复迁右谏议大夫权。元丰五年，以承议郎徐禧为知制诰权中丞。禧言："中丞纠弹之官，赴舍人院行词，疑若未安。"会官制行，罢知制诰，禧乃以本官试中丞）。中丞职任雄峻，南渡初除官最多，隆兴後被擢者少。淳熙十年，黄洽复为之。又三年，再命蒋继周。时施师点在政府，有咄咄逼人之疑。嘉定六年，除章良能。初，王宾以中丞兼侍讲。绍兴十二年，万俟离又以中丞兼侍读，由是言路始兼经筵（祖宗时，台谏例不兼讲读，盖以宰执间侍经筵，避嫌也。神宗命吕正献，亦止命时赴讲筵。中兴後兼者三人，皆出上意。绍兴时，万俟离、罗汝檝以中丞、谏议兼，盖以秦桧之弟若孙相继为说书，便於传导。桧死，遂罢兼。庆元後，台丞、谏长暨副端、正言、司谏以上，无不预经筵者）。旧《台令》，两院御史每上、下半年分诣三省、枢密院，取索诸房文字点检，监察御史轮诣尚书六曹按察。凡奉行稽违、付受差失，咸得纠弹。渡江後，稍阙不举。绍兴三年，因御史台主簿陈祖礼有言，始复其旧。

容斋洪氏《随笔》论中丞、学士迁除（见《翰林学士门》）。

○持书侍御史

御史中丞，旧持书侍御史也。初，汉宣帝元凤中，感路温舒尚德缓刑之言，季秋後请谳。时帝幸宣室斋居而决事，令侍御史二人持书。持书御史起於此也。後因别置，冠法冠，有印绶，与符节郎共平廷尉奏事，罪当轻重。後汉亦二人，铜印青绶，选明法律者为之（蔡质《汉仪》曰："选御史高第者补之。"）。凡天下诸谳疑事，掌以法律当其是非。自桓帝之後，无所平理，苟充其位而已。魏置持书执法掌奏劾，而持书侍御史掌律令，二官俱置（《宋志》曰："魏置御史八人，有持书曹掌度支运，课第曹常考课，不知馀复何曹。"）。晋置四人，太始四年又置黄沙狱持书侍御史一人，秩与中丞同，掌诏狱及廷尉不当者皆理之。後并江南，遂省黄沙持书侍御史。及太康中，又省持书御史二员。魏、晋以来，持书侍御史分掌侍御史所掌诸曹，若尚书二丞。宋代掌举劾。齐、梁并同，皆统侍御史。自宋、齐以来，此官不重，自郎官转持书者谓之南奔（梁谢畿卿自尚书三公侍郎为持书侍御史，颇失志，多陈疾，台事略不复理是也）。梁天监初，始重其选，车前依尚书二丞给三驺，执盛印青囊，旧事纠弹官印绶在前故也。後魏掌纠禁内朝会失时，服章违错，飨宴、会见，悉所监之。北齐亦有焉。後周有司宪上士二人，亦其任也。隋又为持书侍御史，台中簿领悉以主之。至唐永徽初高宗即位，以国讳故，改持书侍御史为御史中丞。龙朔二年，改为司宪大夫。咸亨元年，复为中丞，二人，亦时有内供奉（本有一人，圣历中加一人，寻省，先天中复置），职副大夫，通判台事（开元二十一年三月、置京畿都采访处置使，以中丞为之）。

○侍御史

侍御史，於周为柱下史，老聃尝为之。及秦时，张苍为御史，主柱下方书，亦其任也。又云苍为柱下御史，明习天下图书计史籍（见《史记》如淳曰："方，板也，谓事在板上也。秦以上置柱下史，苍为御史，主柱下事。或曰主四方文书也。"又《职官录》曰："秦改御史为柱下史。"）。一名柱後史，谓以铁为柱，言其审固不挠也（一云冠法冠，一名柱後惠文，以铁为柱也。法冠者，《秦事》云："始皇灭楚，以其君冠赐御史，亦名獬豸冠。獬豸，兽名，一角，以触不直也，故执法者冠之。"）。亦为侍御史。汉因之，凡置十五员（又《汉旧仪》曰："汉御史员四十五人，皆六百石。其十五人依绛，给事殿中为侍御史，宿庐在石渠门外，二人尚玺，四人持书给事，二人侍前，中丞一人领。录二十人留寺，理百官事）。侍御史，御史大夫自调更告入归官，比丞相掾史，史白录（白录，著录而已）。惠帝初，遣御史监三辅郡，其後又置监御史（《汉官仪》曰："侍御史出督州郡盗贼、运漕军粮。言督军粮侍御史。至後汉复有护漕都尉官，建武七年省。"晋太元六年，又置督运御史官）。其举郡国孝廉，第四科云"有能按章覆问，文中御史"（严延年迁侍御史，劾霍光专废立）。武帝时，侍御史又有绣衣直指者，出讨奸猾，理大狱，而不常置（直指而行，无苟私也。衣以绣者，尊宠之也。江充拜直指绣衣使，督三辅盗贼，禁察逾侈。时近臣多奢僭，充皆举劾，请没人车马，令身侍北军击匈奴。奏可。贵戚皇恐，见上叩头，愿得入钱赎罪。又王贺字翁孺，武帝时为绣衣御史，逐捕群盗，皆纵而不诛。暴胜之亦为之。至後汉谯元为绣衣御史，持节分行天下，观览风俗，所至专行诛赏。沈约云，绣衣御史，光武省，顺帝复置，魏罢之）。後汉亦有侍御史员，察举非法，受公卿郡吏奏事，有违失举劾之。凡郊庙之祀及大朝会、大封拜，则一人监威仪，有违失则劾奏。以公府掾属高弟补之，或故牧守、议郎、郎中为之，唯德所在。初上称守，满岁拜真，出剧为刺史、二千石，平迁补县令。见中丞，执板揖，顺帝复绝他选，专用宰士，有三阙，三府各一，举劾案章，事无大小，尚书受成而已，威烈赫奕，莫之敢犯。真御史、守中丞、持书，服其冠绂，上事言守，关、移称真。又按二汉侍御史所掌，凡有五曹：一曰令曹（掌律令），二曰印曹（掌刻印），三曰供曹（掌斋记），四曰尉马曹（掌厩马），五曰乘曹（掌车驾）。豹尾之内，便为禁省（後汉桓典为侍御史，执政无所避，常乘骢马，京都畏之，为之语曰："行行且止，避骢马御史。"又张纲为侍御史，顺帝汉安时，遣八使按行风俗，唯纲最年少官卑，馀皆宿儒重位，同日受命，各之所部。纲独埋其车输於洛阳都亭，曰："豺狼当道，安问狐狸！"遂奏大将军梁冀兄弟罪恶。又陈翔字子麟，拜侍御史。正旦朝贺，大将军梁冀威仪不整，翔奏请收冀理罪，时人奇之。又杨秉字叔节，拜侍御史，京师咸称其有宰相之才）。魏置御史八人。当大会殿中，御史簪曰笔，侧陛而坐，帝问左右："此何官？何主？"辛毗曰："此谓御史，旧时簪笔以奏不法。何当如今者，直备位，但眊笔耳。"晋时侍御史九人，颇用郡守为之（《山公启事》曰："旧侍御史颇用郡守，今散二千石有才能尚少者可用不？"诏使八座详之。眊音饵）。品同持书，而有十三曹（十三曹者，谓吏曹、课第曹、直事曹、印曹、中都督曹、外都督曹、媒曹、符节曹、水曹、中垒曹、营军曹、法曹、算曹。及江左初，省课第曹，置库曹，掌厩牧牛马市租。後分库曹，置左库、外左库二曹）。宋代多并诸曹，凡十御史焉。自汉以来，皆朝服、法冠（晋武库失火，尚书郭彰与侍御史刘暾典知脩复。彰以后亲轻傲，以功程之间呵暾曰："我不能截卿角邪？"以御史著法冠，有两角故也。暾厉色曰："天子法冠，而欲截角！"命纸笔奏之。暾音他昆反）。齐有十人，梁、陈皆九人，居曹纠察不法。至後魏，御史甚重，必以对策高第者补之。侍御史与殿中侍御史，昼则外台受事，夜则番直内台。御史旧式，不随台主简代。延昌中，王显有宠於宣武，为御史中尉，始请革选。此後踵其事，每一中尉，则更简代御史。北齐设有八人，亦重其选。後周有司宪中士，则亦其任也。隋置侍御史八人。自开皇之前，犹踵後魏革选；自开皇之後，始自吏部选用，不由台主，仍依旧入直禁中。大业中，始罢御史直宿台内，文簿皆持书主之，侍御史但侍从纠察而已，由是资位少减焉。唐自贞观初以法理天下，尤重宪官，故御史复为雄要（贞观十一年，吴王恪好畋猎，损居人田苗，侍御史柳范奏弹之。太宗因谓侍臣曰："权万纪事我儿，不能匡正，其罪合死。"范进曰："房元龄事陛下，犹不能谏止畋猎，岂可独坐万纪乎？"）。其将除拜，皆吏部与台长官、宰相议定，然後依选例补奏。其内诏别拜者，不在其限。麟德以来，用人尤重，选授之命不由铨管。及李义府掌大选，宠任既重，始得补之。自义府之後，无出於吏部者。侍御史凡四员（本二员，显庆中加二员。韦仁约曰："御史衔命出使，不能动摇山岳、震摄州县，诚旷职耳！"）内供奉二员（侍御史内供奉与殿中御史内供奉、监察御史里行，其制并同，皆无职田、庶仆。台例，占阙者得职田、庶仆；无阙可占，则岁两时请地子於太仓，每月受俸及庶仆於太府）。掌纠察内外，受制出使，分判台事；又分直朝堂，与给事中、中书舍人同受表理冤讼，迭知一日，谓之"三司受事"。其事有大者，则诏下尚书刑部、御史台、大理寺同按之，亦谓此为"三司推事"（後汉永安中，侍御史寒朗共三府按楚狱，亦令三司之例）。武太后时，刑狱滋章，凡二台御史多苛刻无恩，以诛暴为事，猜阻倾夺，更相陵构，此其为弊也。神龙以来稍革之，其後名流谨选，侔於贞观、永徽矣。侍御史之职有四，谓推（推者，掌推鞫也）、弹（掌弹举）、公廨（知公廨事）、杂事（台事悉总判之），定殿中监察以下职事及进名、改转，台内之事悉主之，号为"台端"，他人称之曰"端公"。其知杂事者，谓之"杂端"，最为雄剧。食坐之南设横榻，谓之"南床"，殿中、监察不得坐（亦谓之"痴床"，言处其上者皆骄傲自得，使人如痴，是故谓之"痴床"）。凡侍御史之例，不出累月则迁登南省，故号为"南床"。百日察其行步出入，揖让去就，殿中以下皆禀而随之，先後亏失者有罚。其太极以前二台朝列之制，侍御史与殿中随仗入，分居两行（东行在侍中、黄门侍郎、给事中後，起居郎、常侍、正谏议大夫、御史中丞下。西行在中书令、侍郎、舍人後，起居舍人、常侍、谏议大夫、御史中丞大夫下）。承诏者各五日，有旨召御史，不呼名，则承诏者出（承诏御史旧在西，开元初仍制在东）。侍御史或阙，则假殿中承之（自至德以来，诸道使府参佐，多以省郎及御史为之，谓之外台，则皆检校、里行及内供奉，或兼或摄。诸使官亦然）。故事，御史台不受讼，有诉可闻者，略其姓名，託以风闻。其後，御史疾恶者少，通状壅绝。开元十四年，乃定授事御史一人知其日劾状，题告事人姓名。其後，宰相以御史权重，建议弹奏先白中丞、大夫，复通状中书门下，然後得奏。自是御史之任轻矣。建中元年，以侍御史分掌公廨、推、弹，自是杂端之议轻矣。元和八年，命四推御史受事，周而复始，罢东西分日之限（旧御史遭长官於涂，皆免帽降乘，长官戢辔，辞而止焉。乾封中，王立本为侍御史，意气颇高，涂逢长官，端揖而已。自是诸人或降而立，或一足至地，或侧鞍弛镫，轻重无常。开元以来，但举鞭耸揖而已）。

宋仍唐制，侍御史贰中丞，隶台院。天禧中，置言事御史，後久不除，庆历五年复置。今御史台中丞厅之南，有谏官御史厅，盖御史得兼谏职也。

○殿中侍御史

殿中侍御史。魏兰台遣二御史居殿中察非法，即殿中侍御史之始也。晋置四人，江左多置二人（宋徐爰自殿中侍御史转南台侍御史）。梁有四人，掌殿内禁卫内事。後魏、北齐有之。隋初改曰殿内侍御史，置十二人，至炀帝省。唐置六员（初有二员，贞观二十二年增二员，开元中加二员），内供奉三员。初掌驾出於卤簿内纠察非违，馀同侍御史，唯不判事。咸通以前，迁转及职事与侍御史相亚。自开元初以来，权归侍御史，而迁转犹同。兼知库藏出纳及宫门内事，分知左、右巡，京畿诸州、诸卫兵禁隶焉，弹举违失，号为"副端"。閤门之外，百僚班序有离立失列、言嚣而不肃者，则纠罚之。其正冬大会，则戴元豸，乘马加饰（大夫、中丞加金勒珂佩），具服上殿，供奉左右。或阙，则吏部以他官摄之。其郊祀、巡幸，大备卤簿，出入由旌门者，监其队伍。初，武太后时，有殿中里行及员外殿中御史官，或有起家为之而即真者。神龙以来，无监察则有里行。

宋制，殿中侍御史二人，正七品。掌言事，分纠大朝会及朔望、六参官班序。旧制，侍御史兼知杂事，殿中侍御史兼左、右巡使，监察御史兼察使。官卑而入殿中、监察御史者，谓之里行。元丰八年，诏殿中侍御史兼察事，监察御史兼言事。

石林叶氏曰："唐三院御史，谓侍御史与殿中侍御史、监察御史也。侍御史所居曰台院，殿中曰殿院，监察曰察院，此其公宇之号，非官称也。侍御史自称端公，知杂事则称杂端，而殿中、监察称曰侍御。近世殿院、察院乃以名其官，盖失之矣。而侍御史复不称台院，止曰侍御，端公、杂端但私以相号，而不见於通称，各从其所沿袭而已。"

○监察侍御史

监察御史。初，秦以御史监理诸郡，谓之监察史。汉时罢其名。至晋太元中，始置检校御史，以吴混之为之，掌行马外事（《晋志》云：古司隶官知行马外事。晋过江，罢司隶官，故置检校御史，专掌行马外事），亦兰台之职也（又有禁防御史）。宋、齐以来无闻焉。後魏太和末亦置此官，宿直外台，不得入宿内省。北齐置检校御史十二人，後周司宪旅下士八人，盖亦其职也。隋开皇二年，改检校御史为监察御史，凡十二人。炀帝增置十六员，掌出使检校。唐置监察御史十员（初有四员，贞观二十二年加二员，显庆中加二员，开元中加二员），里行五员。掌内外纠察，并监祭祀及监诸军、出使等。监察御史职知朝堂，正门无籍，非因奏事，不得入至殿庭。在西凤阙南，侍殿中侍御史以上从观象门出，若从天降。至开元七年三月，敕并令随仗入閤（隋末亦遣御史监军。垂拱三年十一月，凤閤侍郎韦方质奏言："旧制有御史监军，今未差遣，恐亏失节度。"武太后曰："将出师，君授之以斧钺，阃外之事皆使裁之。始间比来御史监军，乃有控制，军中大小之事皆须承禀，非所以委专征也。以卑制尊，理便不可。"不许）。罪人当笞於朝者，亦监之。分为左、右巡，纠察违失。以承天朱雀街为界，每月一代。将晦，即巡刑部、大理东西徒坊、金吾及县狱。若蒐狩，则监围，察断绝失禽者，量宜劾奏（景龙三年，监察御史崔琬弹奏宰相宗楚客、纪处讷等骄恣跋扈，请收劾之。旧制，大臣有被御史弹者，皆俯偻趋出，待罪朝堂。今楚客等瞋目作色，称以忠鲠被诬。中宗令琬与楚客约为兄弟，时人窃号为"和事天子"）。开元初，革以殿中掌左、右巡，监察或权掌之，非本任也。职务繁杂，百司畏惧，其选拜多自京畿县尉（京畿即赤县也）。又有监察御史里行者，太宗置，自马周始焉（始马周以布衣，有诏令於监察御史里行，遂以为名。後高宗时，王立本自忻州定襄县尉为之。凡里行，皆受俸於本官，多复本官者。自王大宾後，罢本官俸，方有即真者）。武太后时，复有员外监察、试监察，或有起家为之而即真者。又有台使八人，俸亦於本官请，馀并同监察（时人呼为六相）。吏部式其试监察。神龙以来无复员外及试，但有里行。凡诸内供奉及里行，其员数各居正官之半，惟俸禄有差，职事与正同。唐监察御史後增至十五人，正八品下。掌分察百寮，巡按州县，狱讼、军戎、祭祀、营作、太府出纳皆莅焉；知朝堂左右厢及百司纲目。几十道巡按，以判官二人为佐，务繁则有支使。其一察官人善恶；其二察户口流散，籍帐隐没、赋役不均；其三察农桑不勤，仓库减耗；其四察妖猾盗贼，不事生业，为私蠹害；其五察德行孝弟，茂才异数，藏器晦迹应时用者；其六察黠吏豪宗兼并纵暴，贫弱冤苦不能自申者。凡战伐大克获，则数俘馘，审功赏，然後奏之。屯田、铸钱、岭南黔府选补，亦视功过纠察。决囚徒，则与中书舍人、金吾将军莅之。国忌斋，则与殿中侍御史分察寺观。莅宴射、习射及大祠、中祠，视不如仪者以闻。初，开元中，兼巡传驿，至二十五年，以监察御史检校两京馆驿。大历十四年，两京以御史一人知驿，号馆驿使。监察御史分察尚书省六司，繇下第一人为始，出使亦然。兴元元年，以第一人察吏部、礼部，兼监察使；第二人察兵部、工部，兼馆驿使；第三人察户部、刑部。岁终议殿最。元和中，以新人不出使无以观能否，乃命专察尚书省，号曰六察官。开元十九年，以监察御史二人莅太仓、左藏库。三院御史，皆初领繁剧外府推事。其後，以殿中侍御史上一人为监太仓使，第二人为监左藏库使。凡诸使下三院御史内供奉，其班居正台监察御史之上。

宋初，御史多出外任，风宪之职以他官领之。太平兴国三年，诏本司自荐属官，俾正名举职。天禧元年，诏别置御史六员，不兼他职，月须一员奏事，专任弹举，有急务听非时入对。以殿中丞刘平为监察御史，用新诏也。嘉祐四年，中丞韩绛请置里行，从之。熙宁三年，除秀州军事推官李定权监察御史里行，用选人为御史自定始也。宋敏求缴词头，云："去岁骤用京官，今又幕职官便昇朝著峻，处纠绳之地，臣恐未厌众议。"元丰五年，诏秘书、殿中、内侍省不隶六察，如有违慢，委言事御史弹奏。七年，大正官名，以言事官为殿中侍御史；六察官为监察御史，掌吏户礼兵刑工之事、在京百司，而察其谬误。八年，诏监察御史兼言事，殿中侍御史兼察事。徽宗时，如辟雍大成府等学、太官局、翰林仪鸾司、东西上閤门、客省引进、四方馆，皆不隶台察。崇宁间，大臣欲其便已，而南台御史亦有不言事者。自大观臣僚申请，而殿中六尚、辟雍大成府等学、太官局、翰林仪鸾司皆隶六察。自余应求有言，而东西上閤门、客省引进、四方馆复隶御史。自胡舜陟申请，而本台始增入御史言事之文。乾道二年，诏："自今非曾经两任县令，不得除监察御史，著为条令。"庆元二年，侍御史黄黼言："御史台有三院，其一为监察御史，高宗时尝置六员，孝宗尝置三员。今分察之任止二人，乞增置一员。"从之。以後常置二员。

容斋洪氏《随笔》曰："御史许风闻论事，相承有此言，而不究所从来。以予考之，盖自晋、宋以下如北。齐沈约为御史中丞，奏弹王源曰：'风闻东海王源。'苏冕《会要》云：'故事，御史台无受词讼之例，有词状在门，御史采状有可弹者，即略其姓名，皆云风闻访知。其後疾恶公方者少，递相推倚，通状人颇壅滞。开元十四年，始定受事御史，人知一日，劾状遂题告事人名，乖自古风闻之义。'然则向之所行，今日之短卷阳也。二字本见《尉佗传》。"

又曰："唐元和中，御史中丞王播奏：'监察御史旧例，在任二十五月转准具员不加，今请仍旧。其殿中侍御史旧十二月转具员加至十八月，今请减至十五月。侍御史旧十月转加至十三月，今请减至十二月。'从之。按唐世台官虽职在抨弹，然进退从违皆出宰相，不若今之雄紧。观其迁叙定限可知矣。国朝未改官制之前，任监察满四年而转殿中，又四年转侍御史，四年解台职，始转司封员外郎。元丰五年以後，升沈迥别矣。"

○主簿

主簿。汉有御史主簿（张忠为御史大夫，署孙宝为主簿），自魏、晋以来无闻。至隋大业三年，御史台始置主簿二人（隋兼置录事员二人）。至唐置一员，掌付事句稽，省署抄目，监印，给纸笔。其俸禄与殿中御史同。武德末，杜淹为大夫，以吏部主事林怀信为之。贞观中，自张弘济为此官之後，遂为美职。管辖台中杂务、公廨、厨库，检督令史、奴婢、配勋、散官职事。每食，则执黄卷，书其谴罚（录事以下小吏各有差）。

宋御史台置推直官二人，专治狱事。凡推直有四推，曰台一推，台二推，殿一推，殿二推。主簿一人，掌受事发辰，句检稽失，兼簿书钱榖之事。元丰官制行，定员分职，里行、推直悉罢。检法官掌检详法律（元祐三年，改为主簿；绍圣三年，董敦逸奏复置），主簿掌句稽簿书，各一人。绍兴初，诏检法、主簿特令殿中侍御史奏辟。绍熙中，侍御史林大中以论事不合去，所奏辟检法官李谦、主簿彭龟年亦乞同罢。嘉定元年，刘渠除检法官，范之柔除主簿，以後二职皆阙。








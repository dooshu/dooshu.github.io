东坡题潭帖

《潭州石刻法帖》十卷，盖钱希白所镌，最为善本。吾乡程钦之待制，以元符三年帅桂林，东坡自儋耳移合浦，得观其藏帖，每册各题其末。第二卷云：“唐太宗作诗至多，亦有徐、庾风气，而世不传，独于《初学记》时时见之。”第四卷云：“吴道子始见张僧繇画，曰：‘浪得名耳！’已而坐卧其下，三日不能去。庾征西初不服逸少，有家鸡野骛之论，后乃以为伯英再生。今观其书，乃不逮子敬远甚，正可比羊欣耳。”第六卷云：“‘宰相安和，殷生无恙。’宰相当是简文帝，殷生则渊源也邪？”第八卷云：“希白作字，自有江左风味，故长沙法帖比淳化待诏所摹为胜，世俗不察，争访阁下本，误矣。此逸少一卷，尤妙。庚辰七夕，合浦官舍借观。”第九卷云：“谢安问献之：‘君书何如尊公？’答曰：‘故自不同。’安曰：‘外人不尔。’曰：‘人那得知！’”已上所书，今麻沙所刊《大全集·志林》中或有之。案瘐亮及弟翼俱为征西将军，坡所引者翼也。坡又有诗曰：“暮年却得庾安西，自厌家鸡题六纸。”盖指翼前所历官云。此帖今藏予家。


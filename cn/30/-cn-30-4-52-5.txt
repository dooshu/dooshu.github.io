周全


周全，其先汝宁光州人。仕宋为武翼大夫、广南西路马步军副总管。至元十二年，丞相伯颜总兵下江南，全率众来归，遂以行省檄遥授衡州知州。是年秋七月，入觐，赐金符，授明威将军，遥授泉州知州，兼管军千户。冬十月，从元帅宋都下江西诸城邑。明年，进兵福建，宋制置使黄万石降。冬十月，从大军征广东，十一月，至韶州城下，严攻具，率勇士先登，与宋兵合战，斩馘甚众，杀其安抚使熊飞。十二月，以游骑巡广中，过灵星海石门，敌势甚张，全奋戈杀敌，乘胜夺其旗鼓，火其船。及诸军下广州，全功居多。十四年，从攻广西静江府，宋安抚李梦龙率众来降。其有负固不下者，悉战败之，夺敌舰以千计，杀敌溺死者无算，两广以平。第功，赐虎符，授管军总管。十五年，盗据赣州崖石山寨，全率兵讨平之，焚其寨。十七年，进广威将军、管军副万户，镇守龙兴。二十年，以疾去官。大德九年，卒，赠怀远大将军、南安寨兵万户府万户、轻车都尉，追封汝南郡侯。子祖瑞，袭职。






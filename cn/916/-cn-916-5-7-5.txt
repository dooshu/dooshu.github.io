【代东门行】

伤禽恶（《类聚》作见。）弦惊。（本集云。一作惊弦。）倦客恶离声。离声断客情。宾御皆涕零。涕零心断绝。将去复还诀。一息不相知。保况异乡别。遥遥征驾远。杳杳白（《文选》作落。《类聚》、文章正宗同。乐府云。一作落。）日晚。居人掩闺卧。行子夜（《类聚》作野。）中（《诗纪》云。作中夜。）饭。野风吹秋（乐府作草。《诗纪》同。）木。行子心肠断。食梅常苦酸。衣葛常苦寒。丝竹徒满座。忧人不解颜。长歌欲自慰。弥起长恨端。（○《文选》二十作东门行。本集三。《乐府诗集》三十七作东门行。《诗纪》五十。又《类聚》四十一作驱马上东门行。所引缺断一韵。）


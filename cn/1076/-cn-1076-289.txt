卷二百八十九

钦定四库全书

历代名臣奏议卷二百八十九

明　杨士奇等　撰

外戚

宋仁宗天圣七年羣牧判官龎籍上奏曰帝王行法必从近始使左右贵戚畏而不犯犯而不舍则天下孰敢轻重哉夫左右之臣贵密之戚出入禁闼绸缪宠遇凡常之见所望惟恩望恩不已骄怨渐积诸葛亮所谓宠之以位位极则贱顺之以恩恩极则慢夫有贱位之心继以慢恩之意未有不猖獗踰检纵肆无惮者矣过恶既盈然後寘之文法此前代之亡身覆族者皆由骄之太过制之不早故也所谓将欲福之适足祸之不若以义而断其恩以法而制其渐知有过不舍则大过不生矣知无故不赏则侥望自息矣诸葛亮所谓威之以法法行则知恩限之以爵爵加则知荣是也使其操履自守常有惧祸之心宠渥所被必怀感恩之意永保元吉与国同休岂非王者待左右亲戚之至仁乎孰若养成痈疽使至决溃也臣顷为开封府兵曹参军伏见王世融因殴本府客司军将仇保法当赎铜特?勒任且仇保京府一走吏耳世融贵戚之子也陛下责其横恣越法停官此实国家用法之至当而保全戚里之深心也若陛下制驭左右贵戚皆如世融则何患法不行而人不畏乎况此数年事耳固未忘於圣心近闻作坊料物库监官连宫掖之戚侵盗官物事发而逃三司案捕之次降旨不令穷究此非臣本职得自风传万一有之未为美事陛下何不使推穷其事付之於法俟其知过後或因赦文稍加收叙或以衣食豢养不使任职若因而悛改是陛下再造其身也此乃公法不屈私恩亦隆臣切惑圣断异於曩时也计过则此重而彼轻也论属则彼亲而此?也议罪则彼加法而此贷刑也臣恐中外有或效之者绳之以法是同罪异罚矣因而寛之是法宪废矣昔汉武时隆宪公主病因以金千斤钱千万为子昭平君豫赎死罪上许之隆虑公主卒昭平君骄醉杀人廷尉请论武帝曰法令者先帝所造也用弟故而诬先帝之法吾何面目入高庙乎又下负万民乃可其奏哀不能自止且隆虑帝妹也昭平帝婿也复已许其赎死而终不贷贳者盖食言之媿小而废法之失大也故臣愿陛下谨法制以齐中外也

景佑三年右司谏供谏职韩琦上奏曰臣历观方牍槩见后党率从凭藉罕务检修是故抑其势则获安纵其欲则招祸矧属圣神御宇慈爱及亲既务全恩诚宜杜渐臣窃以新授成州防御使杨景宗起於寒悴本无勲绩特缘戚里遂冒贵阶洊警盗於列城复緫戎於要地肆情犯法所在奏论矜贷寔多豪暴无改近者庄惠皇太后上僊乘驿归阙所宜哀号夙夜以极追怀而乃未及解装遽思广第丁谓故宅晋已赐给制度宏壮宇室延袤都畿之下鲜克伦比况乎左右民舍己从安处一旦骤令移徙不容寻卜所居遂至毁击闾阎惊驱老幼悉令暴露咸使怨嗟复近於殿廷恣其忿诮辄成喧厉必达上聦恭惟密禁至严清光甚迩臣下所履局蹐为常在於宫掖之间犹无畏忌使之州郡之内孰遏侵陵苟不举劾其非诫勉於後是使无知之性居职任寖为小过谓亲宠而不问稔成巨慝岂宪律之当舍是则有渐而故滋其蔓推恩而不保其终徒恻上仁足伤醲化臣欲乞诏下有司明按其罪或屈法以俾之向善或申罚以惩其不恭尽系宸衷少塞舆议臣猥参谏职但罄所闻固不敢乘隙以倾人相时而言事盖欲陛下全外族而隆孝治存国体也

庆历四年右司谏供谏职余靖上奏曰臣窃闻已降敕命差职方员外郎张尧佐提点府界诸县镇公事外议皆言尧佐识见浅近依托後宫嫔嫱之势已得内降指挥改赐章服又从内批与省府差遣大臣依违不能坚执遂与府界提点伏惟陛下损节浮费放减後宫絶斜封之官无私谒之宠此皆日来亲行至美之事安得更使人言籍籍如此臣深为陛下惜之大凡嫔御亲姻但多与财帛足表恩意至如尧佐进士出身自当随其才望与之差遣何必躐等待之以腾物议府界提点比省府判官固是降等其如吕公弼亦是辞三司判官就此差遣未及半年早已迁陟议者不论其才但言是故相之子所以进用太速将来尧佐若循此例昇进外议亦只谓是斜封私谒之类窃恐上累圣德若陛下必欲爱之不若与有职田一近郡正以表陛下屈己从人之德於尧佐资序亦无所损也

八年殿中侍御史何郯上奏曰臣伏覩近日后族戚里非次改官稍多朝廷爵赏本以宠待劳臣非素有勲绩即须循年考今横恩过宠轻授无度窃恐近戚之家迭相攀援人怀异望若各从所求即是名器高下皆以恩授陛下至公在御凡一爵赏皆循典制推此恩泽必是近岁戚姻入内有所干求圣心念亲亲之故不欲拒絶所以致冒赏贪进之人衆而烦黩圣听况旧有条约皇亲命妇不许因入内投进文字求内批指挥差遣及非次改转恩泽如有内批指挥即令枢密院进呈具此条贯执奏不得辄便施行朝廷着令如此明白臣下尚不遵此若从而遂之即是启侥幸之门塞公平之路此风寖行为害不细伏望圣慈以义断恩特赐指挥其近戚干求非次改转恩泽一切止絶所贵重惜爵秩以允公议

皇佑元年郯又奏曰臣伏闻祖宗典故宗室姻戚未尝委之典禁兵及任要官近年因李昭亮授管干殿前马步军都指挥使公事郭承佑相继被用遂成此例缘自先朝至今宗室诸院尚未有预领民事者今以兵权付之近戚窃恐竞相扳援渐干国政至公任使虽无亲?然於防微杜渐之道固为远虑伏望诏中书门下枢密院稽求列圣故事自今与宗室连姻臣僚更不得除授典掌侍卫及枢要之任仍立为永制以絶後来非冀之人

三年郯出知汉州又奏曰臣伏见三司使礼部侍郎张尧佐庆历三年冬从开州来是时犹作南宫散郎自顷至今不五六年间遂历尽要近廼尹京邑乃司计籍缘尧佐虽由进士登第历官无他过然骤被宠用人情皆以止缘後宫之亲非复以才能许之况三司使位望任使为二府之亚跂步便至今尧佐充三司使已踰年若大飨讫事衆议谓陛下以醻劳为名必当进用尧佐在两府果如衆议命行之日言事之臣必以死争当是之时陛下欲决用尧佐则当黜言者听用言者即须罢尧佐酌之两涂必难并立然用尧佐而黜言者则累德听言者而罢尧佐则伤恩累德则损归圣躬伤恩则怨起近戚欲圣躬无所损外戚无所怨莫如富贵尧佐而不假之以权如李用和处之正得宜也前古近戚成败之间其鉴不远崇宠过当则不免祸咎抑损得所则必能安全祸咎安全不唯其家系之抑亦国随而兴衰也此书传所载不可悉数陛下聪明固宜监观往事以为社稷之计前岁陛下备礼册命贵妃外廷纷纭已有物议然臣当时未尝论列者盖以天子列嫔妃之位明有典章若不干预政事置亦无害今用尧佐至三司使已是预政事况於进处二府则天下之议当以为如何尧佐进用与否固亦未测陛下之意然而已进用而後言纵能追罢其人臣颇获直名於陛下已损盛德固莫若先事而言冀陛下审处其事使无过差则君臣上下之道两得之矣臣以言责在陛下左右周旋四五年但事干朝廷大体及大奸大蠧无不论列蒙陛下多赐采纳今以亲老方将外补唯於尧佐一事心知不可而遂不建一言则异时臣负怀情不尽之责故於将行不敢默默而复布腹心焉伏望陛下幸采臣章俯从公议不徇一时之爱以全千古之名则虽尽南山之竹不足载德美之盛与夫宠一人而失天下之心者不可同日而语也皇佑间知谏院钱彦达上奏曰臣风闻合门使李璋欲除军中职名窃以李璋本由戚属恩泽入官三五年间坐跻显仕未补边防经历事任加以人才懦弱别无勲劳委之师旅未协公议安危之本所系非轻且诸将有久戍沙漠早立勲绩者及外戚贵属在李璋上者引李璋为比乞军中职名则朝廷何以却之与之则恩赏失宜不与之则中心觖望可否之际措置颇难且李璋既主兵马即须出屯疆场素无韬略之藴训练之严万一胡人小出斯人何以扞御本谓爱之寔害之也或朝廷以李璋戚属宜加恩礼不若俟其少有勲劳擢进官资则事体两全名实相副欲乞出自圣意特赐寖罢李璋管军指挥庶合中外公议

知谏院包拯上奏曰臣伏覩陛下即位仅三十年奉承祖宗谟训未有反道败德之事陛下固知之乃五六年超擢张尧佐羣臣皆切议于下然而迹其过不在陛下在女谒近习及执政大臣也何以言之盖女谒近习动伺陛下之所为知陛下继嗣未立而有所私莫不潜有趋向而附结之执政大臣不思规陛下以大义乃从谀顺指高官要职惟恐尧佐不满其意使陛下有私昵後宫之过也此岂爱君之心哉且以本朝故事言之昭宪皇太后诞生祖宗有基命之烈其诸弟杜审肇辈穷老才有得一节度使者雷有终以工部侍郎讨平西川得宣徽使李至於先朝有东宫之旧自工部尚书参知政事才用为武胜军节度使钱若水任枢密副使李士衡以尚书左丞为三司使以及陛下之朝李维为翰林学士承旨刑部尚书陈尧咨为翰林学士知开封府并止换观察使夏竦立两府自三司使户部尚书止得散节度使後二年方加宣徽使郑戬亦曾任枢密副使以资政殿大学士知并州後方加宣徽使又一年乃除节度使今尧佐谓之亲则孰若杜审肇兄弟乎谓之贤而功孰若雷有终李至钱若水乎而宣徽节度使并以与之若非内外协应蒙惑攘窃宁至此哉尧佐叨据如此慙羞不知真清朝之秽汚白昼之魑魅也况下制之日阳精闇塞氛雾继起天道固於人事不远伏望陛下断以大义稍割爱情追寝尧佐过越之恩必不得已宣徽节度使择与其一仍罢羣牧制置使之命俾之外郡以安全之如此则仰合天意俯顺人情而重新盛德矣

拯又奏曰臣等伏见张尧佐除授宣徽南院使制命复下物议腾沸况臣等以言为职岂敢私自顾虑各为身谋哉直以诞告再行若固守前议复乞追夺於朝廷事体亦似未安所以进退惶惑不即论列虽然事体有必须裁制者不可不深察臣等不得不极陈也张尧佐怙恩宠之厚侥求觊望不知纪极始欲得宣徽使今讫行前命付与之矣虽出领外镇将来必求入觐即图本院供职以至使相重任名器之大者尽可皆缘恩私无求而不获必快己欲以熏灼天下此不可不深察也伏望思已然之失为杜渐之制特降诏旨申勅中书门下谕以尧佐比缘恩私不次超擢享此名位已为过越将来更不令处使相之任及不许本院供职仍趣赴河阳任所庶几压塞人情防杜闲隙臣等不胜为国纳忠激切之至

拯又奏曰臣等伏以陛下凡事克己鲜有过举止於尧佐厚甚不无衆口交非若厌物情理须裁抑然自去冬力争此事幸赐开纳天下皆仰圣度能虚怀而徇谏也今来重申前命所以不即论列乞行追夺者盖为朝廷曲全事体耳其如大恩不可频假羣心不可固违假之频则损威违之固则兆乱伏望以国家至计为念检会臣等前後劄子必赐施行不胜恳激之极

御史中丞王举正上奏曰臣伏覩张尧佐优异之恩无有其比窃以尧佐素乏材能徒以夤缘後宫侥幸骤进国家计府须材以办经费尧佐猥尸其职中外咸谓非据近者台谏继有论列陛下虽罢其任使而复加崇宠转踰于前并授四使又赐二子科名贤愚一词无不嗟骇夫爵赏名数天下之公器不当以後宫?戚庸常之材过授宠渥使忠臣义士无所激劝且尧佐居职物论纷纭固当引分辞避而晏然恃赖曾无一言自陈叨窃居位日觊大用及异恩既出复托以假告未只受其意尚若不足继有邀求不?君命莫甚於此者昔汉元帝时冯野王以昭仪之兄在位多举其行能帝曰吾用野王後世必谓我私後宫亲戚本朝太宗皇帝孙妃之父止授南班散秩盖保全後宫戚属不令事势僭盛以取颠覆伏望陛下远鉴前古美事近守太宗皇帝圣范追取尧佐新命除与一郡以熄中外之议伏以陛下自临驭以来孜孜勤政无有失德今忽行此事有损圣明若滥赏必行则朝纲威柄由此隳紊四方骇任人之失二鄙萌轻国之心臣方叨司宪适覩除命事干国体不敢缄默望圣慈开纳速降指挥或臣言之不行即乞罢臣宪司出补远郡

举正又奏曰臣近以张尧佐再除宣徽使三尝论奏且人君御天下惟爵赏为大公受授非当则天下窃议尧佐本常才但以夤缘後宫叨据非分自去年冬罢三司使除宣徽使制命方出中外莫不骇听其时臣与谏官御史至留班欲廷议而争之寻罢宣徽使尚忝节度名品今四方多虞灾异数见若非奨擢有功任用贤直则何以上答天戒下慰民望哉尧佐自罢宣徽使方逾半年端坐京师以尸厚禄今复授之盖增鄙诮此乃执政不念祖宗基业之重顺顔固宠不能执奏制命既行有损圣德若陛下不纳臣尽忠爱君之请必行尧佐滥赏窃位之典即乞黜臣以诫不识忌讳愚直之人

殿中丞同知礼院司马光上奏曰臣闻明主劳心力以求谏和顔色而受之士犹畏懦而不敢进又况震之以威压之以重而望忠臣之至直言之入难矣臣之不忠言之不直而天下安万事治者未之有也臣窃见台谏官屡以张尧佐事上言而陛下执之益坚拒之益固前日台谏官等守合请对陛下却而不纳中外之人莫不骇愕以为异事昔汉元帝欲用冯昭仪兄野王为御史大夫既而疑曰吾恐後世谓吾私於後宫遂不用今尧佐有野王之嫌而无其才陛下不次用之数年间自散郎至宣徽使彼虽实有可称天下之人安可家至户晓使谓陛下不私後宫哉抑又闻之人有种瓜而甚爱之者盛夏日方中而灌之瓜不旋踵而萎种而爱之非不勤也然灌之不以其时适所以败之也今陛下贵用尧佐远过其分天下已侧目扼腕而疾之又复摧折忠谏以重其罪是正日中而灌瓜也臣窃为尧佐寒心而陛下独不为之深思远虑哉非独如是而已前者台谏官不得对之日隂雾冥冥跬步相失寒冰着木终日不解臣谨按洪范五行传听之不聪是谓不谋厥咎急厥罚常寒又按京房书谓之蒙气此皆隂气太盛壅蔽阳明上下否塞疑惑不决之象天意昭然有如教语行道之人皆知其异陛下纯孝严恭天命容纳直言深明得失此非臣之谀乃天下所共知也独奈何以尧佐之故忽天戒而不顾弃人言而不从轻祖宗之爵禄违古今之明鉴书之简策使天下之人有以议圣德之万一或累於光融高大之美此臣所以日夜痛心疾首寝不能安食不能饱深为陛下重惜者也臣闻臣之事君犹子事父也岂有父获大谤於外而子不以告且不谏哉惟陛下亟召谏臣使竭其所闻采纳其言而慰安其意以厌上天之心解外廷之惑辟忠谠之路塞宠幸之门则天下欢然歌颂盛德岂有穷哉昔汉明帝作德阳殿锺离意谏即时罢之後乃复作殿成谓羣臣曰锺离尚书在此殿不成矣然明帝非不欲为殿也所以屈意罢之者欲全谏臣之节而开直言之端也今台谏官前後言尧佐者数矣陛下曾不留神省察少为裁减以慰其心夫人主所欲为人臣岂能强变之哉頋自今以往事复有大於尧佐者在列之臣噤嘿拱手视之而已矣此非朝廷之福也不然羣臣犹朽木陛下犹雷电安可以力校哉惟陛下察之而已矣

光又论李玮知卫州状曰右臣窃闻驸马都尉李玮出知卫州兖国公主入居禁中玮所生母杨氏归玮兄璋之宅其公主宅只应人等悉令散遣外议籍籍无不恠愕?以陛下始者追念章懿太后选玮使之尚主欲以申固姻戚富贵其家今以公主之故使李氏母子离析家事流落大小忧讋殆不聊生岂始所以结婚之意哉近者章懿太后忌日陛下阅奁中之故物思平生之居处独能无雨露之感凄怆之心乎臣愚以为陛下宜且留李玮在京师其公主宅只应人等除作过者远加窜逐出外其余并令如旧储偫什物皆垵堵不移以俟岁月之间徐以义理晓谕公主庶几回意易虑率德遵礼复归本宅则中外之情无不释然不然公主必无复归李氏之志者则今日致此衆议纷纭烦渎圣听皆由公主纵恣胷臆无所畏惮数违君父之命陵蔑夫家岂可使李玮独蒙斥逐出外而公主爵邑请受全无贬损非所以示天下至公之道也

嘉佑元年知谏院范镇上奏曰臣伏见驸马都尉李玮家指使小底已及四五十人至今不住传宣差送又门下出入举人皆豪室子弟侥幸无赖者又修建主第功役过甚?以陛下只有公主一人其驸马所宜爱之纳之於善不可陷之於不善今李玮年少正当向学而多使侥幸无赖之人在其左右修建居室复大僭侈非所谓纳之於善也欲乞指挥约定指使小底人数量留外其余人放令逐便所有出入举人亦宜慎选免致将来侥求恩泽别招人言仍定居室之制以防僭侈之萌此皆爱惜李玮之事?惟必赐施行

四年江休复上奏曰臣伏见陛下躬亲大袷之礼只见祖宗之灵所以崇祖妣之恩识昭穆之叙凡在宗属莫不助祭至於配祔之坐母后之家年祀浸深子孙替坠荐奠之际其何以慰神灵之想哉臣窃见汉章帝诏曰四时陵庙无人助祭先后者朕甚伤之此肃宗所以发德音也今骏奔在庙者不过一二近戚至於杜贺之家宋符之族兴微绍絶未有闻焉唐开元初除昭成皇后四从叔太子洗马仍令检校本宗子弟此亦前代之令典也昭宪皇太后诞育二圣为一代姜任今子弟失序宅宇荡析唐旌直言尚犹赎第还付其家矧先后之近属乎臣谓宜因祫享大庆应先后之家子孙替坠者纠合资赡随材擢叙量其厚薄逓加恩恤臣苟有所见不敢缄默

五年知制诰杨畋上奏曰臣窃观祖宗故事郭进戍西山董遵晦姚内斌守环庆与强寇对垒十余年未尝有转官之宠盖谨重名器必须平寇难静边隅然後俾之迁授今李珣等无尺寸裨补之功特以外戚故除之臣恐天下谓陛下忽祖宗谨重名器之训开亲戚侥幸之门曲缘私恩轻用王爵後有扞寇立功者复以何官而赏之是以不敢命词

七年御史中丞王畴上奏曰臣闻为国之要号令必信赏罚必当而後治若号令虽具而不行爵赏虽行而不中欲求贵幸敛缩纪纲振举不可得已近制武臣刺史以上非有功不得迁此寔陛下谨守祖宗故事欲使爵赏之柄不滥而不私也今刘永年特以章献太后故过推恩泽使余人不得援例抑以条例为不足守而朝廷可以自作而自废耶法令因公於一人而作之又私於一人而废之何以取信於天下苟谓永年久次而当迁则刺史以上岂更无一人岁月稍深於永年者今日指挥但使孤寒之人隔在恩外不得与永年为比岂至公之意乎

英宗治平元年知谏院司马光上奏曰臣窃闻陛下欲加曹佾使相皇太后再三不许又闻有圣旨令皇后本家分析亲的骨肉闻奏亦与推恩臣愚以为皇太后既深执谦逊抑损外亲则后族亦恐未宜褒进伏望陛下宣谕两府后族恩泽并未可施行且俟他时徐议其事一则示人子恭孝之心不敢使后族先於母党二则示人君即政之初不可以爵禄待贤之具独私椒房之亲其於圣德益有光荣

神宗时知谏院杨绘上奏曰臣窃以人主之於恩命不可不谨其源其源一开攀援其例者数十年犹泛滥而不可止矣向氏之宗於陛下为后族也高氏之宗於陛下为母族也曹氏之宗於陛下为祖母族也伏覩差防御使向传范知澶州未行间外皆传向传范营亷车之命干东平之守臣独不信之未几果有改差虽不转观察使果知郓州兼一路安抚使之任臣诚不谙国朝典故然耳目所接近制未省有防御使知郓州者亦罕记有防御使兼一路安抚使者如果无之则是为不次之恩矣陛下始即位一年而后族中已有不次为雄职者若更五七年不惟向氏之宗而已矣设高氏之宗有至防御使者攀今日之例而乞之陛下其得不从乎或不从之是厚於后族而不厚於母族矣曹氏之宗有至防御使者攀今日之例而乞之则陛下又不可以不从也如此则天下如郓州者凡几郡兼安抚使凡几州而可以为外戚之地乎外戚之任皆据要藩於理得为便乎若曰传范之用自以才者则他人何肯自谓不才乎臣忝谏职其敢畏避而不言也伏乞陛下谨其源塞其例勿徇一时之易而难於五七载之後幸甚

哲宗元佑四年中书舍人曾肇上奏曰臣伏覩内降指挥皇太妃亲属滑州韦城县百姓侯偁昨因断扑酒务少欠下官中课利并本息钱等认纳前界少欠钱可与均作七年送纳所有已拘收抵当契书子利等并特先次给於本人余人不得援例仍与免差人监催臣窃伏思皇帝陛下太皇太后陛下以百姓侯偁是皇太妃亲属之故特为寛展纳钱年限给还契书子利等在於县官事至为末然此令既行窃恐因缘戚属转相扳援日月积累寖紊朝政长干请之风开侥幸之路故先王立事必虑其敝忠臣事君常谏其渐盖以此也况皇太妃位号隆重海内承仰必不肯以私亲小故侵隳纪纲尘玷德美盖是廹於人情有不得已者然臣窃谓皇太妃傥哀彼困穷予之金帛可也恐不足以上烦诏令启此幸门使天下闻之有以窥测此臣尤为皇太妃爱惜事体也伏望圣慈详思臣言如万有一得宜及指挥未出犹可追还庶使道路之人无所窃议增广宫闱盛德所补不细传曰君子之爱人也以德细人之爱人也以姑息臣心无他窃抱惓惓爱君之忠不敢为姑息而已唯圣明照察幸甚

谏议大夫范祖禹上奏曰臣窃闻韩嘉彦已选尚公主此先帝遗意而陛下成之韩琦勲在王室其子尚主天下之人谁曰不宜此於太皇太后陛下为至慈在皇帝陛下为至孝然臣伏见国朝以来祖宗诸公主婚姻之家皆无预政事者今嘉彦己选定宣系而忠彦执政此非祖宗故事不可为子孙法使後世姻戚预政自陛下始臣窃惜之陛下一言一动当以祖宗为法况执政系安危治乱最为大事一开此例後不可止陛下自听政以来於亲戚无毫髪之私天下之人无不服陛下之至公今独於韩琦如此非以报功也陛下念琦之功富贵其家可也至於执政必选天下之望不可专以勲旧如是赵普曹彬子孙何尝执政岂是祖宗不念功乎自用忠彦以来外议籍籍至今未已今国家既与之为婚罢之有名陛下欲富贵之但使曾历执政与之前执政官无所不可若必待其有过然後黜之则已伤恩是欲厚韩琦之家反薄之也不若保全忠彦无使至於满盈颠覆臣今已蒙除新职罢言职不当更论执政然臣前上殿已尝面论今又变祖宗故事所系甚大虽欲去职不敢不为陛下一言臣与忠彦是亲素无嫌隙但不忍上负陛下任使不欲陛下有所不知耳今在朝廷之人多出於韩琦之门虽忠彦不协人望以琦之故皆莫肯言亦乞陛下知察祖宗以来无强族根据朝廷今忠彦执政弟尚公主恐权戚大甚宜防其渐

绍圣元年吏部侍郎彭汝砺上奏曰臣闻治国者自家始治家者自夫妇始夫夫妇妇天地之道也隂阳之义也夫妇之分不正欲其家治家之政不行欲其国治未之有也周之王姬下嫁於诸侯车服不系其夫犹执妇道以成肃雍之德诗人美之曰曷不肃雝王姬之车言王姬车服之盛宜以贵骄人而犹执妇道乃所以为美也其事在下然本乃在乎上故其诗曰平王之孙齐侯之子惟有平德故其人化之而有所不能踰惟有齐德故其人畏之而有所不敢违周之盛盖始乎此夫夫妇妇父子君臣其义一也今嘉彦以不能下长公主而废是妇得以胜夫矣妇得以胜夫是子可以胜父臣可以胜君其源一开其流有至於不可塞此不可不慎比闻朝廷无故而除三团练今又以私事而窜一都尉人皆以为政在房闼矣赏罚天之命也故虽朝廷之大人君之尊有不得而专之者天命何在至公而已诗曰无曰高高在上陟降厥士日监在兹事至微者天犹监之况其大者乎此不可不畏或曰皇帝陛下仁孝深至出於天性内思所以致皇太妃之敬外思所以致长公主之爱故有此行遣臣闻以其道事其亲之谓孝以其义而爱其骨肉之谓仁今使妇得以蒙其夫则人伦誖於上风俗坏於下必非皇太妃所欲为者也今虽能逐一嘉彦然使谤议归於朝廷讥诮行於後世所谓爱之适所以伤之也夫妇之情贵贱一也故虽有朝夕之小隙实未伤终身之大爱此惟陛下有以矜而察之而已夫天下至大一安一危指顾之间而已今陛下欲拂於亲而安行之大臣不敢拂陛下而顺承之如此而欲安天下国家未之有也惟陛下慎之母忽

元符三年御史中丞丰稷上钦圣皇后疏曰臣窃观自古母后临朝危社稷乱天下载在史册可考而知手书还政未有如圣母退抑谦逊之盛德可为万世法谏官陈瓘何从而知尚与政事臣尝具奏非宫省亲近之臣即外戚招权者妄传於外臣今外则唯闻向宗回宗良藉势妄作欺惑於人内则唯闻张琳裴彦臣等凶谄焰炽翰林学士承旨蔡京交通其间宫禁预政之言中外喧传人谁不知谏官陈瓘不胜哀愤独先抗章冀开寤二圣之心臣愚欲乞戒饬外家窜逐琳等黜京於外圣母燕处宫闱清心养性小大之事不关睿虑安享圣子晨昏之奉四海之养恬澹无为以永万夀两宫和乐朝廷清明非特援立功德辉映古今抑亦合易之谦卦天道亏盈益谦鬼神害盈福谦之义坐致五福流令闻於无穷岂不至善至美乎臣自踈远伏遇垂帘拔擢至此不敢缄默孤负明恩惓惓愚诚?乞俯垂听察

哲宗时陈次升上奏曰臣窃闻以堆垜场赐孟在为宅者恭惟皇后配俪宸极母仪天下赐父之第谁曰不宜然堆垜场密通宫禁其方在东其卦属震东方青龙之宅也震长子位也常人之家犹忌侵犯况国家社稷之重乎兼圣嗣未立长子之位臣庶居之尤非所宜熙宁间欲就彼建东西府日者言其不便先帝罢之今若赐在为宅则在之宅居其东禁城居其西以尊卑言之则未顺以隂阳言之则失宜况祖宗以来所赐戚里第未有如此近者亦防微杜渐之意也伏望圣慈别赐在宅先来所赐堆垜场指挥乞行追寝

徽宗即位初右正言陈瓘上奏曰臣闻知几而预戒则君无过举先事而早谏则臣无智名君明臣良上下两得治道所以隆也臣以驽散之材冒处言职适遭明圣之主窃慕良臣之义事有临机不当默者安可有待不早言乎宋有天下一百四十一年矣太平之久尧舜三代乃至汉唐皆不及也譬如安乐之人年过百岁犹当兢兢畏慎护养元气无使疾恙乘间而入则愈老愈健永保康宁之福矣祖宗以圣继圣古无有也母后继有圣德亦古无有也天覆地载一健一顺万物生成各遂其性至神考而治道益隆至皇太后而家道盖光可谓盛之极矣盛必有衰安可不预戒乎汉之衰也以外家太盛人不敢言以至亡国陛下守祖宗之成法监衰汉之覆辙宋德方隆内外无患然以臣所闻宜预戒者有一事焉恐陛下未知也恐皇太后未知也向宗良兄弟交通宾客漏泄机密陛下知乎皇太后知乎皇太后功隆德备格于皇天陛下极天下养未足以报维使我宋固万年不拔之基外家享与国无穷之福然後足以为报汉唐母后称制有至终身或欲威福之柄久出于己或因左右之请贪恋权势惟我皇太后恬寂足以外威福严明足以戢左右不待袝庙果於还政事光前古名垂後世陛下所以报皇太后者宜如何哉臣恐假借外家不足以为报也廼者还政以前陛下欲除向宗良等开府仪同三司将锁学士院矣而皇太后诏寝此命中外传闻咨嗟叹仰知皇太后以撝谦为德而陛下以养志为孝也汉章帝欲加恩三舅马后曰吾观富贵之家禄位重叠犹实之木其根必伤何必营外家之封违慈母之拳拳至孝之行安亲为主此吾家之事故得专之吾当含饴弄孙不能复关政矣於是章帝不封其舅今皇太后盛德全备与天同功非马后之比臣之所言但欲有补於外家而已想亦皇太后之所乐闻也若不达圣母之心而自为猜嫌之虑当言不言臣所不忍臣谓马后之所以诏其子章帝之所以顺其亲内慈外孝两得之矣陛下及皇太后前日之事撝谦养志正与此同天下之所以服也汉哀帝之初急封诸舅孔光谏曰天下者陛下之家也肺腑何患不富贵不宜仓猝若是其不久长矣帝以逼於傅太后不能从也今皇太后诏寝成命不待孔光之言陛下恭禀慈训遂无仓猝之举此乃前古难行之事於今见之皇太后之圣德可胜言乎陛下所以报皇太后者宜如何哉臣恐假借外家不足以为报也陛下虽受天眷命历数在躬然而力摧异议独定大策者皇太后也盖有功於陛下者天及皇太后而已天道公而不私陛下之所以报天者宜如何哉皇太后为而不恃功成不居陛下之所以报皇太后者宜如何哉陛下以道制情无一毫之私则可以服人之心服人之心则可以得天之心得天之心则可以合皇太后之意矣神考之所以报慈圣者用此道也治平之未韩琦为相中外协心定策为易前日之事章惇秉政首唱异议定策为难然则皇太后之功比之慈圣又为光矣陛下之所以报皇太后者宜如何哉唐之衰也天以定策之功付于矜伐之臣於是责报不已而有负心门生之语主道之强弱可见於此矣今者功出圣母国本既正唯陛下永思所以图报而已大公之报报之上也假借外家岂足以为报乎宗良兄弟依倚国恩凭藉慈?夸有目前之荣盛不念倚伏之可畏所与游者连及侍从希宠之士愿出其门裴彦臣无甚干才但能交通内外漏泄机密遂使物议籍籍或者以谓万几之事黜陟差除皇太后至今与也良由中外关通未有禁戒故好事之人得以溢传耳若非皇太后明谕圣意严加约束则籍籍之口未易塞也仁宗笃於舅家尤以李玮为贤诏玮举官为将领玮言家有宾客之禁无以知士人之贤否仁宗特许玮见宾客而命日抄所见宾客名氏以闻盖仁宗之所以保全外家者委曲周旋至於如此神宗敬厚曹佾加以王爵然而佾口不敢荐一人佾门不敢接一士日饮醇酒以自娱乐而已神考所以厚佾而无厌者以其得外戚之体也宣仁圣烈皇后戒训外家尤为切至绍圣时利口之祸几及门户然而高氏之族终获免者则亦宣仁训戒之明効也皇太后功德之大光於前人念保持之艰为无疆之虑事戒其渐正在今日老子曰为之其未有也治之其未乱也凡未有之事今虽无之後或渐有既有而後图不如未有而先戒也汉之马廖章帝之舅也倾身交结冠盖之士争趋赴之遂至於私赡三辅第五伦之所言者是也今虽未有此事安可以不戒其渐乎王氏依东宫之尊假甥舅之亲以为威重内外要官皆出其门推誉者登进忤恨者诛伤刘向之所言者是也今虽未有此事安可以不戒其渐乎杜钦谷永自托於外戚专攻人主之身而无一言敢及王凤遇有灾变则返推天异归之他人以为外戚之地怀二心之士如钦永者何代无之今虽未有此事安可以不戒其渐乎成帝之时外家子弟据势满朝成帝欲以刘歆为中常侍临欲拜官而左右奏曰未白大将军不肯奉诏帝虽坚执终不能夺由是朝廷之事只由外家不由成帝今虽未有此事安可以不戒其渐乎王音王根奢僭不法天子怒之於是兄弟欲自黥劓以谢太后封侯之日黄雾四塞谏大夫杨兴等以王氏为言於是大将军惶惧乞骸辞职然而外家强盛故人主之威终不得行今虽未有此事安可以不戒其渐乎神考有言曰荒坠颠危可见前车之失乱贼奸宄厥有履霜之渐臣愚以谓欲见前车之失则往古之事不可以不考欲辨履霜之渐则方今之事不可以不戒老子曰合抱之木生於毫末九层之台起於累土事之有渐者无不然也汉之王商王章皆当时之贤臣因为王凤所恶一则死于暗昧之过一则死于缧绁之中当此之时外家之势已如合抱之木九层之台岂一手之所能拔岂一锸之所能平哉商等区区可怜而谏诤後时戒之不早何益於事今臣所论乃在於累土毫末之初遏萌杜渐何难之有在陛下从容之请皇太后一言之诏而已自古戚里侵权便为衰世之象外家干政即是亡国之本亦如州县之政只要权出於一若使守令之家子弟亲戚交通宾客关节无禁如此则奸人鼓舞良民咨嗟此亦陛下及皇太后之所不取也以小谕大有以异乎臣愿陛下采蒭荛之言念老子之说遵神考之训合太母之心以臣此疏达于慈闱若蒙皇太后察臣愚直以慈卫之则自今日以往忧国亡身之士皆欲竭忠自効而无所畏矣臣下尽乐告之忠朝廷有不讳之美善祭如虞舜不吝如成汤圣德日跻治道日隆我宋固万年不拔之基外家享与国无疆之福岂特贱臣一身之幸乎如其不然则臣有僭易妄言之罪罢黜投窜理不可迯在陛下命之而已臣以孤远寒贱之迹误蒙陛下过有拔擢责臣不轻眷臣方厚臣是以及时而言先事而谏岂敢以身之不肖而自废其所当言乎孔子曰君子不以言举人不以人废言臣虽不肖而区区之言有益於朝廷有补於外家若不以臣之不肖而取臣之言则忠言由此而并进若以臣之不肖而废臣之言则谄言由此而交入听言治之基也信谄乱之本也国家治乱之机在此一举臣一身蝼蚁之命安危生死岂足道哉臣不胜惶惧待罪之至

右正言邹浩上奏曰臣?见陛下即位之初皇太后权同聼政所以协济艰难为宗庙社稷无穷之计本朝故事惟慈圣光献皇后垂帘之日与章献明肃皇后宣仁圣烈皇后事体稍异然犹久之方始复辟今皇太后乃深自退托不敢引三后为比初降手书期以祔庙礼毕不复与政既又不候祔庙亟践初言自古以来方册所载母后之美未有如皇太后功德如此之盛者也易曰进退不失其正者其唯圣人乎皇太后可谓不失其正矣普天之下虽三尺童子尚知歌舞称颂况忠义有识之士哉陛下天性仁孝思所以报功德者甚切是以向宗回等以次超擢莫不曲尽其厚虽非陛下以此为私而宫禁之间所以奉皇太后之欢心者无所不至盖可推此而知也今士大夫或不深惟陛下厚待母族之意往往奔走其门务相交结甚者隂使腹心密致诚欵似欲因缘势力以为进身固位之地一时公议颇亦疑之然臣闻旧来向族子弟所为稍有不善皇太后必遣使切责以此人人畏惧唯务寡过而向宗回等又素以修饰见称于时纵使士大夫切於自谋决不为之改操但恐向族子弟至多其间岂无思虑不审之人万一为士大夫所误不能远嫌以动公议臣寮有以闻者不知陛下何以处之若不行则无以正祖宗之法度若行之则无以慰慈闱之至念不唯陛下难处在皇太后处之亦甚难也且陛下之立也大臣固有异议者赖皇太后以宗庙社稷为心断然不揺大计以定而陛下既立之後天地协应人心自归六合之间尽为和气故虽蛮夷戎狄远在声教之外亦莫不稽首面内幸不世出之遭遇是则皇太后之功德又孰得而形容之邪功德如此皇太后乃委而弗居深自退托虽帝尧之克让大禹之不伐何以复加方且含饴弄孙尊享太平之福与陛下同之如天长地久安可使难处之事辄有闻於天下乎臣愚伏愿陛下於从容省侍之际密以此事禀皇太后乞自皇太后密加觉察若外议无实则已果有其实乞自皇太后密加训敕以杜其渐庶几外则不废祖宗之法度内则不动慈闱之至念使天下咸仰陛下奉亲之圣孝咸仰皇太后立子之功德永永万年无有穷已而向族子弟保其令名亦有无穷之显岂不美欤臣昨以罪远窜分死瘴乡蒙恩生还复以旧职实在陛下即位之初皇太后垂帘之日今身体髪肤皆陛下皇太后之所再造所以图报大恩尤非其余臣寮之比若於此时有所见闻噤不启口至它日臣寮有奋不顾身而言者然後亦从而言之则臣之罪大矣敢不豫以奏陈伏望圣慈赦其狂妄而纳其愚忠不胜幸甚不胜幸甚

大观二年御史中丞吴执中上疏曰臣窃惟祖宗垂训百有余年戚里宗属不以与政非待之薄遇之不厚也其忧深虑远可谓至矣养之以丰禄高爵而不使之招权擅事从容进退以永保其安荣诚所以厚之不薄也乃者陛下降德音下明诏追述成宪戒前世祸乱之失俾自今勿复援韩忠彦例以戚里宗属为三省执政官世世守之着为甲令布之天下孰不以为至当继尝以郑居中同知枢密院事而後宫恐惧知诏旨之不可违也恳请罢免陛下以其陈义坚慤终不可夺即以居中为中太一宫使诏书传播闻者欣欣有以见陛下正家以治天下之效也曾未半岁乃复以前命擢用居中自此中外未免疑矣臣窃为陛下惜之陛下手诏当与典谟并传示万世而遽自改易以开他日外戚任事之端非所宜也後宫承陛下道化乃能推远权势以祖宗典则屡陈义恳请居中儒者也不知出此偃然居位曾莫之避独不愧於心乎祖宗遗训着之金石陛下明诏烂如日星衆目所视不可掩也为居中计者宜深自警惧以远嫌疑优游祠宫涵泳圣世坐享宠禄长无忧虞世岂复有居中比者伏愿陛下勉徇公论申明丁亥二月诏旨罢居中政事俾复以宫使奉朝请信示万世以释羣疑臣不胜幸甚

高宗时后父邢焕除徽猷阁待制太后兄子孟忠厚显谟阁直学士侍读卫肤敏言非祖宗法焕寻换武职忠厚自若俄迁肤敏中书舍人肤敏恳奏曰昔司马光论张方平不当参知政事自御史中丞迁翰林学士光言以臣为是则方平当罢以臣为非则臣当贬今两无所问而迁臣臣所未谕臣虽不肖愿附於司马光又言事母后莫若孝待戚属莫若恩劝臣下莫若赏今陛下顺太母以非法非所谓孝处忠厚以非分非所谓恩不用臣言而迁其官非所谓赏一举而三失矣帝命宰相谕肤敏曰朝廷以次迁官非因论事也肤敏犹不拜翰林学士汪藻上奏曰臣近准中书省送到録黄一道三省同奉圣旨邢焕系朕之后父即令换武职忠厚系隆佑太后之亲兼前朝非后父亦有任文臣者宜体朕优奉太后之意书读行下者右臣闻人主之政公与私不并行恩与法不两立以公灭私以法夺恩者治以私害公以恩挠法者乱兹古今不易之道也陛下以邢焕为中宫之父易文资从武中外之人莫不以为当而称赞圣德不已者以其出於公法也至以孟忠厚为系隆佑太后之亲今依旧文资中外之人閧然不息致臣寮交章论奏虽烦圣训谆谆诲谕终莫能弭者以其出於私恩也昔汉明帝马后为章帝之母帝欲封其家太后屡辞不许帝重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎其言可谓切至而后终不从至数年仅许封关内侯而已彼外戚封侯汉法也而明德拳拳如此岂不以妇人内夫家外父母家宗族太宠非已之福耶故自古欲观母后之贤否者无他在於能远外家之宠与不能耳隆佑太后盛德着闻天下三十年于兹矣今一旦以忠厚之故使陛下屈公法而隆私恩臣恐海内之人非特得以议陛下而於隆佑亦不能无疑非所以成隆佑远嫌之德而全陛下孝养之诚也此事所系非轻臣不敢缄默?乞睿慈捡会以前臣僚章疏详加省览早赐施行所有邢焕孟忠厚书读行下指挥臣未敢施行谨録奏闻

御史中丞廖刚上奏曰臣闻王制曰爵人於朝与士共之傅说曰监於先王成宪其永无愆夫爵人於朝而稽之於士夫或非公论稽之於先王或非旧制则议者必以为过举可不谨哉臣?见近日戚里除授每加优异往往不用祖宗故事岂以比年以来外族凋踈於是深轸圣慈务极恩意而然欤此固陛下睦姻之厚德也然而德陛下之赐者甚寡而不以为然者天下皆是此不可不知也前日孟忠厚以郡王出守镇江今潘正夫又以驸马都尉除开府仪同三司是己历考祖宗朝驸马都尉惟石保吉以履历外任尝着成效於行营乃於晚年才得使相自余皆无此除如以郡王出守则未之有也忠厚正夫傥於艰难时尝有勲劳在人耳目则越常制而宠异之其谁曰不然今徒以存抚之故而废祖宗之法以启侥幸於後人无怪乎舆议之未孚也然开府者既已敷告大庭日传千里矣分符者又已就郡臣亦尝以为请蒙陛下为臣道其所以矣臣之区区固知其无及於事然执法臣之职也陛下尝谓臣祖宗之法不可辄改臣以谓上行法则下知所从上废法则下亦莫之守矣臣愿陛下特降处分孟忠厚潘正夫差除系一时特恩後人不得援例仍自今除授有非祖宗旧制并许给舍台谏论駮当不惮改如此庶几幸门杜絶而天下皆知陛下如天之无心也

武义大夫曹勋上书曰臣窃以圣王御极緫览人群股肱之政固赖英贤其左右任使必援姻戚以居肺腑使之亲踈相错杜塞奸邪周汉之法虽不可全用而加恩戚属俾典宿卫似犹胜四海之人且子母之性天道至亲母以子贵自古皆尔陛下即位以来至亲分离外戚杜隔使恩礼不得兼宣非所以安宗庙重社稷宣德泽尊至亲也今母后之族久废不録散在遐远不得日望清光诚非慈爱承上之意况离乱日久人肆异谋威令不行叛逆僭号至或讹言憸行惊惧宿卫此诚可虑傥追召一二姻戚任以散官使奉朝请防未然之事察羣下之端为陛下肘腋之亲岂不恩礼两全圣孝俱至哉伏望断自圣心幸甚

孝宗时左司谏陈良佑言陛下躬行节俭弗殖货利或者托肺腑之亲为市井之行以公侯之贵牟商贾之利占田畴擅山泽甚者发舶舟招蕃贾贸易宝货糜费金钱或假德夀或托椒房犯法冒禁专利无厌非所以维持纪纲保全戚畹愿严戒饬苟能改过富贵可保如其不悛以义断恩

理宗时刘克庄进故事曰乾德四年上宴紫云楼谓赵普等曰下愚之民不分菽麦若藩侯不为抚养务行苛虐朕断不容之绍兴二十五年御批孟忠厚宫观奉朝请魏良臣奏忠厚戚里中最贤上曰朕深不欲以外戚任朝廷之事万一有过治之则伤恩释之则废法但可加以爵禄奉祠

臣恭惟艺祖皇帝以神武削平僭伪六合一家乃汉祖思猛士守四方之日而乾德之宴顾以藩侯不能抚养愚民为忧识者谓本朝国祚灵长民心固结皆紫云楼数语有以基之陛下视邦选侯尤不轻畀偏州小垒亦必朝辞岂不欲得良二千石与之共理乎朝家调守不过两涂一曰才望二曰资格如其当得孰不谓宜苟二者之俱无忽一朝而滥予游谈聚议宁免纷纷曰某戚畹家也曰某贵介子也才齿仕版即登鵷序甫踰弱冠己佩虎符至有大踰格者昔人以四十专城为荣今不待四十矣虽重侯累将之家固多英妙然牧人御衆之任必属老成臣尝为郎铨部见年未三十人不许注三万贯场务郡寄重於场务多矣奈何以千里之赤子付之四姓之小侯乎士大夫除在朝清望官外必三考宰邑两任佐州岁月推移苍顔白髪乃敢请麾幸而得之率三数人共守一阙遥指爪熟如俟河清凡江浙近里稍可屈指之郡昔以待近臣之均佚名流之补外庶僚之贤劳者今多以处左戚勲阀世胄争趋便安寒门素族甘就遐远风宪纪纲之地间有论执除擢临遣之际中难斡回臣谓乾德四年之诏万世人主择藩侯之法也绍兴二十五年之诏万世人主待外戚之法也陛下各书一通置之座右则岳牧之选不及私昵勋戚之恩有所限止矣臣谓陛下天性至仁已予者不可夺继是勿予可也已遣者不可返继是勿遣可也许大臣争执有司论驳可也昔者棸蹶番楀并列膴仕而周衰许史丁傅稍有声闻而汉微独本朝戚畹谦下损挹异於前代盖祖宗但赋以禄而不任以事乃所以深爱之也岂必使之与寒士争进哉惟陛下垂听

历代名臣奏议卷二百八十九








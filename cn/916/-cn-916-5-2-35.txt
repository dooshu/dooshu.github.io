【七里濑诗】

羁心积秋晨。晨积展游眺。孤客伤逝湍。徒旅苦奔峭。石浅水潺□。日落山照曜。荒林纷沃若。哀禽相叫啸。遭物悼迁斥。存期（三谢诗作其。六臣本《文选》注云。五臣作其。）得要妙。既秉上皇心。（三谢诗作情。六臣本《文选》注云。五臣作情。）岂屑末代诮。目睹严子濑。想属任公钓。谁谓古今殊。异代可同调。（○《文选》二十六。三谢诗。《诗纪》四十七。）


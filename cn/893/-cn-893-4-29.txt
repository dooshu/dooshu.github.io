白纻辞三首





《乐府古题要解》：《白纻歌》古辞，盛称舞者之美，宜及芳时行乐。其誉白纻曰：“质如轻云色如银，制以为袍余作巾，袍以光躯巾拂尘。”按：旧史称白纻，吴地所出。白纻舞，本吴舞也，梁武帝令沈约改其辞为四时之歌，若“兰叶参差桃半红”，即其春歌也。



扬清歌，发皓齿，[一]北方佳人东邻子。[二]且吟《白纻》停《绿水》，长袖拂面为君起。寒云夜卷霜海空，胡风吹天飘塞鸿，玉颜满堂乐未终。[三]

[一]嵇康诗：“微歌发皓齿。”



[二]李延年诗：“北方有佳人，绝世而独立。”司马相如《美人赋》：“臣之东邻有一女子，云发丰艳，蛾眉皓齿，颜盛色茂，景曜光起。恒翘翘而相顾，欲留臣而共止。”



[三]《淮南子》：“手会《绿水》之趋。”高诱注：“《绿水》，舞曲也。一曰《绿水》，古诗也。”沈约《白纻辞》：“长袖拂面为君施。”鲍照诗：“霜高落寒鸿。”按：鲍照《白纻辞》：“朱唇动，素袖举，洛阳少年邯郸女。古称《绿水》今《白纻》，催弦急管为君舞。穷秋九月荷叶黄，北风驱雁天雨霜，夜长酒多乐未央。”太白此篇句法，盖全拟之，萧本以“馆娃日落歌吹濛”一句续作末句，便不相类。今从古本。





其二





馆娃日落歌吹深，[一]月寒江清夜沉沉。美人一笑千黄金，[二]垂罗舞榖扬哀音。[三]郢中白雪且莫吟，[四]子夜吴歌动君心。[五]动君心，冀君赏，愿作天池双鸳鸯，一朝飞去青云上。

[一]《太平寰宇记》：《越绝书》云：吴人于砚石山置馆娃宫。刘逵注《吴都赋》引扬雄《方言》云：吴有馆娃宫。吴人呼美女为娃，故《三都赋》云：“幸乎馆娃之宫中，张女乐而宴群臣。”今吴县有馆娃乡。



[二]崔骃《七依》：“回眸百万，一笑千金。”



[三]《广韵》：“榖，绢也。”



[四]《新序》：“客有歌于郢中，为《阳春》、《白雪》，国中属而和者数十人。”



[五]《唐书》：《子夜》，晋曲也。





其三





吴刀剪彩缝舞衣，[一]明妆丽服夺春晖，[二]扬眉转袖若雪飞，倾城独立世所稀。[三]《激楚》《结风》醉忘归，[四]高堂月落烛已微，玉钗挂缨君莫违。[五]

[一]鲍照诗：“吴刀楚制为佩袆。”



[二]《长安有狭邪曲》：“丽服鲜芳春。”



[三]李延年歌：“北方有佳人，绝世而独立，一顾倾人城，再顾倾人国。”



[四]《上林赋》：“鄢郢缤纷，《激楚》《结风》。”郭璞注：“《激楚》，歌曲也。”《列女传》曰：“听《激楚》之遗风也。”颜师古注：“《结风》，亦曲名也。”《史记索隐》曰：“激楚，急风也。结风，回风，亦急风也。楚地风既漂疾，然歌乐者犹复依激结之急风以为节，其乐促迅哀切也。”



[五]司马相如《美人赋》：“玉钗挂臣冠，罗袖拂臣衣。”江总诗：“挂缨银烛下，莫笑玉钗长。”






妾薄命

秋风瑟瑟露凉，椒房桂殿翱翔。
上陈黼帐玉床，下隐碧砌金塘。
手持纨扇彷徨，迎风掩月流光，更解兰佩荷裳。
五蕴豆蔻杂汤，九华发艳凤凰。
举体流波不禁，肤明腕弱浮沈。
香寒粉薄夜深，百英露华郁金，俯仰拂拭清心。
起著绛绡纤罗，淡艳娟娟奈何。
斜对玉女明河，敛容侧袖清歌。
手持红珠黛螺，欲采芙蓉露多。
娱心极意忘情，宛转君怀不明。
欢者色授逢迎，奉君兰枝蕙茎，结以同心萦萦。
随风欲去仍还，揽持翠带良艰。
想彼青鸟昆山，同飞齐驾追攀，千秋要渺朱颜。





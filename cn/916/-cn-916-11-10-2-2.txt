【咏水诗三首】

曾添疏勒井。经涌贰师营。玉津花色亮。银溪锦碛明。舟如空里泛。人似镜中行。持将符上善。利得动高情。（○《初学记》六。文苑英华百六十三。《诗纪》百七。）

骊泉（《类聚》作龙川。）紫阙映。珠浦碧沙沉。岸阔（文苑作隔。）莲香远。流清云影深。风潭如拂镜。山溜似调琴。请君看皎洁。知有澹（《类聚》作淡。《初学记》同。）然心。（○《类聚》八作祖孙登。《初学记》六作祖孙登。文苑英华百六十三。《诗纪》百七。○逯按。宋本《初学记》作释惠标。）

长川落日照（《初学记》作照日。）深。浦漾清风。弱柳垂江翠。新莲夹岸红。船行疑泛迥。目映似沉空。愿逐琴高戏。乘鱼入浪中。（○《初学记》六作祖孙登莲调诗。文苑英华百六十三。《诗纪》百七。）


○据三司推勘吴湘狱罪状奏（大中三年十一月御史台）

扬州都虞候卢行立、刘群，於会昌二年五月十四日，于阿颜家吃酒，与阿颜母阿焦同坐。群自拟收阿颜为妻，妄称监军使处分，要阿颜进奉，不得嫁人，兼擅令人监守。其阿焦遂与江都县尉吴湘密约，嫁阿颜与湘。刘群与押军牙官李克勋即时遮拦不得，乃令江都百姓论湘取受，节使李绅追湘下狱，计赃处死，具狱奏闻。朝廷疑其冤，差御史崔元藻往扬州按问。据湘虽有取受，罪不至死。李德裕党附李绅，乃贬元藻岭南，取淮南元申文案，断湘处死。今据三司使追崔元藻及淮南元推判官魏并关连人款状，淮南都虞候刘群、元推判官魏、典孙贞、高利、钱倚、黄嵩、江都县典沈颁臣、宰节度押牙白涉镇遏使傅义、左都虞候卢行立、天长县令张宏思、典张洙清、陈回、右厢子巡李行、典臣金宏举、送吴湘妻女至沣州取受钱物人潘宰、前扬府录事参军李公佐、元推官元寿、吴珙、翁恭太子少保分司李德裕、西川节度使李回、桂管观察使郑亚等，伏候敕旨。


【冬日伤志篇】

昔时惰（《类聚》作堕。）游士。任性少矜裁。朝驱（《类聚》作驰。《诗纪》云。一作驰。）玛瑙勒。夕（《初学记》作暮。）衔熊耳杯。折花步（《类聚》作赠。《初学记》、文苑同。《诗纪》云。一作赠。）淇水。抚瑟望丛台。繁华夙昔改。衰病一时来。重以三冬月。愁云聚复开。天高日色浅。林劲鸟声（《类聚》作鸣。《初学记》、文苑同。）哀。终风激檐宇。馀雪满条枚。遨游昔宛洛。踟蹰今草莱。时事方去矣。抚己独伤怀。（《类聚》作怀哉。《初学记》、文苑同。文苑又注。《初学记》作伤怀。○《类聚》三、《初学记》三并作冬日伤志诗。文苑英华三百三十一。《诗纪》百十。）


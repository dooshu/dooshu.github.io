◎沈炯

炯，字初明，吴兴武康人。仕梁为王国常侍，迁尚书左民侍郎。出补吴令，为侯景将宋子仙所获，子仙败，归王僧辩，封原乡县侯，除司徒从事中郎。元帝徵为给事黄门侍郎，领尚书左丞。江陵陷，入西魏，为仪同三司。绍泰中归国，除司农卿，迁御史中丞。陈受禅，加通直散骑常侍。文帝即位，解中丞，加明威将军，遗归收兵吴中，卒赠侍中，谥曰恭，有前集七卷，後集十三卷。


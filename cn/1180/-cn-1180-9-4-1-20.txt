载见

一章十四句


首节讲：此诸侯助祭于武王庙之诗。若曰：孝子之奉祭也，能竭万国之欢心者，斯能敛万国之多福。若我今日之祭，其所赖于辟公，岂其微哉？





载见辟王，曰求厥章。

见，朝也。辟王，君也。章，法度。是故我举昭考之祭，而诸侯修助祭之礼。然助祭必先入朝，而入朝所以禀王法也。于是载见辟王，曰求厥章，盖将奉一人之礼乐政刑，退而与国人共遵之也。





龙旂阳阳，和铃央央。

而其入朝之仪何如哉？但见车上之建，有交龙之旂，其色则阳阳而鲜明也。轼前之和，旂上之铃，其声则央央而和也。





鞗革有鸧，休有烈光。

休，是美。马辔之鞗，辔首之革，其声则有鸧而和也。侯度修而等威以辨，仪卫盛而又悉以彰王，国若因之以生色矣，不亦能有烈光矣乎？

二节讲：夫诸侯既来朝而禀法矣。





率见昭考，以孝以享。

率，引见。昭考，指武王。于是率之以见我昭考之庙，所以修祀事也。斯时也，精诚萃于万国，而合天下之孝以致其孝；物品备于四方，而合天下之享以成其享。所以致昭考之来格者，诚有在于斯矣。

末节讲：





以介眉寿，永言保之，思皇多祜。

皇，大也，美也。祜，亦福。是以神隆而锡以福，介我以秀眉之寿，使我来言保此。思皇之多祜，长守其富，长守其贵也，盖不特今日而已矣。





烈文辟公，绥以多福，俾缉熙于纯嘏。

夫有寿以保多祜，此正所谓多福而天下之纯嘏也。然岂我之所能致哉？盖我烈文辟公，竭其孝享之诚，致夫神锡之休，绥以多福，使我缉而熙之有寿，以保多祜，而纯嘏之至于此也。此皆辟公之功，敢忘所自哉？






○宴龙氵宏诗序

玉树凉台之侧，丹洞壑之傍，灵圣之所往还，蛟螭之所潜伏。飞泉鹤挂，蹑江隅之七里；曲磴龙盘，架彭门之九折。潭如月映，狎之者无从；石似霞开，陟之者莫晓。斜驰洛邑，径路接於风烟；却枕寒郊，年代成乎今昔。群公以乘星戾止，纳言以捧日来游，虽复八舍七车，情每存於野托；貂冠鹊印，志弥尚於幽寻：探胜迹而忘疲，对良朋而不倦。於是藉织草，挹清樽，咀芝术，浮兰桂，同谢客之山行，类渊明之野酌。时临夏首，绣羽转而添歌；序属春馀，丹花舒而助笑。相动色，纵赏飞谈，睹轩盖而为轻，悦薜萝而是重。兀然而醉，心已合於大道；尔而醒迹暂均於小隐：物外之兴致斯远，俗中之嚣尘自隔。此之嘉会，佥曰难逢，曹子建七步之才，论情实愧；江文通五色之管，岂宜虚掷？


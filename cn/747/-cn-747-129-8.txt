○诫子元膺文

吾提三尺剑，化家为国，亲决庶狱，人无枉滥，恭俭畏慎，勤劳慈惠，无一事纵情，无一言伤物，故百官吏民，爱朕如父母，敬朕如天地。汝襁褓富贵，不知创业之艰难，更汝之名，上应图谶，勿骄勿矜，勿盈勿忌，惟敬惟诫，惟谦惟和，内睦九族，外安百姓，赤心待群臣，恩信爱士卒。刑罚人之命也，无徇爱憎；奸邪国之贼也，无信谗构。绝畋游之娱，察声色之祸，然後能保我社稷，君我民臣。吾蚤莫诫勖，恐汝遗忘，当置於几案，出入观省。

王衍（前蜀後主）

衍字化源，先主第十一子，初封郑王，为左奉驾军使。先主殂，袭位，改元乾德。六年，後唐庄宗伐蜀。明年，唐师入成都，帝出降。唐遣使杀之於秦川，年二十八。天成三年追封顺正公。


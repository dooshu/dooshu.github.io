答大同巡抚贾春宇


仆平生好推毂天下贤者。及待罪政府，有进贤之责，而势又易以引人，故所推毂尤众。有拔自沉沦小吏，登诸八座，比肩事主者，不可胜数。然皆不使人知，不望其报，何公之惓惓于仆也哉！夫士为知己者用，女为悦己者容。仆之于公，非敢僭谓知己也，而公以知己待仆。夫使公诚以仆为知己也，则古人之所以酬知己者，固必有道矣。

腆贶终不敢当，仍璧诸主藏，幸惟鉴原。






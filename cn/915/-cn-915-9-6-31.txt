◇与张缅弟缵书

贤兄学业该通，莅事明敏，虽倚相之读坟典，郄之敦《诗》、《书》，惟今望古，蔑以斯过。自列宫朝，二纪将及，义惟僚属，情实亲友。文筵讲席，朝游夕宴，何曾不同。兹胜赏，共此言寄。如何长谢，奄然不追！且年甫强仕，方申才力，摧苗落颖，弥可伤惋。念天伦素睦，一旦相失，如何可言。言及增哽，摧笔无次。（《梁书·张缅传》）


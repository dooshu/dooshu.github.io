◇九华扇赋（并序）

昔吾先君常侍得幸汉桓帝，帝赐尚方竹扇，不方不圆，其中结成文，名曰九华，故为此赋。其辞曰：

有神区之名竹，生不周之高岑。对渌水之素波，背玄涧之重深。体虚畅以立干，播翠叶以成阴。形五离而九折，篾解而缕分。效虬龙之蜿蜒，法虹之烟カ。摅微妙以历时，结九层之华文。尔乃浸以芷若，拂以江蓠。摇以五香，濯以兰池。因形致好，不常厥仪。方不应矩，圆不中规。随皓腕以徐转，发惠风之微寒。时气清以芳厉，纷飘动乎绮纨。（《艺文类聚》六十九，《书钞》一百三十四，《御览》七百二）


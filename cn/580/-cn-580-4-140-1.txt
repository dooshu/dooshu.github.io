八思巴〔胆巴　必兰纳识里〕　邱处机〔马钰　谭处端　刘处元　王处一　郝大通　孙不二　康泰真　祁志诚〕　张宗演〔张留孙　吴全节〕　郦希诚〔张清志〕　萧辅道〔李居寿　〕莫起炎


帝师八思巴者，土番萨斯迦人，族褷氏。生七岁，诵经数十万言，能约通大义，国人号圣童。稍长，学富五明，故又称班弥怛。年十有五，谒世祖于潜邸，与语大悦，日见亲礼。

中统元年，世祖即位，尊为国师，授玉印，命制蒙古新字，其字仅千余，其母凡四十有一。其相关纽而成字者，则有韵关之法。其以二合、三合、四合而成字者，则有语韵之法，大要以谐声为宗。其四十一之字母曰：

葛 　 渴 　 □ 　誐 　 者 　 关 　 遮

倪 　 怛 　 挞 　 达 　 阙 　 钵 　 发

暐 　 麻 　<*木⒇ 　 阙 　 惹 　 頠 　 若

萨 　 阿 　 耶 　 啰 　 罗 　 设 　 沙

诃 　 哑 　 伊 　 邬 　 医 　 污 　 遐（轻呼）

霞 　 法 　 恶 　 也 　 呙 　 耶（轻呼）

凡借汉字释音，并开口呼之汉字母内，则去　　　三字而增入　　　　四字。

初韵多本梵法，或一母独成一字，或二三母合成一字，如　天、　地、　人、　东、　西、　南、　北之类是也。但只一字具平上去三声，而无入声，轻呼则同平声矣。凡诏诰宣敕表笺并用之。其书右行，其字方古严重。至元六年，诏颁行于天下。诏曰：朕惟字以书言，言以纪事，此古今之通制。我国家肇基朔方，俗尚简古，未遑制作。凡施用文字，因用汉文及畏兀儿字，以达本朝之言。考诸辽金及遐方诸国，例各有字。今文治浸兴，而字书有阙，于制为未备，故特命国师八思巴创为蒙古新字，译写一切文字，期于顺言达事而已。今后凡有玺书颁降者，皆用蒙古新字，仍各以其国字副之。遂升号八思巴大宝法王，更赐玉印。

十一年请告西还，留之不可，乃以其弟亦怜真嗣焉。十六年，八思巴卒。赐号皇天之下一人之上宣文辅治大圣至德普觉真智佑国如意大宝法王、西天佛子、大元帝师。至治间特诏郡县建庙通祀。泰定元年又绘像十一，颁各行省为塑像云。

亦怜真嗣帝师凡六岁，至元十六年卒。答儿麻八剌乞列嗣，二十三年卒。亦摄思连真嗣，三十一年卒。乞剌斯八斡节儿嗣，成宗特造宝玉五方佛冠赐之。元贞元年，更赐双龙盘纽白玉印，文曰“大元帝师，统领诸国僧尼，中兴释教之印。”大德七年卒。明年，以辇真监藏嗣，又明年卒。都家班嗣，皇庆二年卒。相儿加思嗣，延祐元年卒。二年公哥罗古罗思监藏班藏卜嗣，至治三年卒。旺出儿监藏嗣，泰定二年卒。公哥列思八冲纳思监藏班藏卜嗣，赐玉印，降玺书，谕天下，其年卒。天历二年亦辇真吃剌失思嗣。

时又有国师胆巴者，一名功嘉葛剌思，西番突甘斯旦麻人，幼从西天竺古达麻失利传习梵秘，得其法要。中统间，帝师八思巴荐之。时怀孟大旱，世祖命祷之，立雨。又咒食投龙湫，顷之，奇花异果上尊涌出波面，取以上进，世祖大悦。至元末，以不容于时相桑哥，力请西归。既复召还，谪之潮州。时枢密副使月的迷失镇潮州，妻得奇疾，胆巴以所持数珠加其身即愈。又尝为月的迷失言异梦及己还朝期，后皆验。

元贞间海都犯西番界，成宗命祷于摩诃葛剌神，已而捷书果至。又为成宗祷疾，遄愈，赐与甚厚。且诏分御前校尉十人为之导从。成宗北巡，命胆巴以象舆前导，过云州，语诸弟子曰：“此地有灵怪，恐惊乘舆，当密持神咒以厌之。”未几，风雨大至，众咸震惧，惟幄殿无虞。复赐碧钿杯一。德寿太子之薨也，不鲁罕皇后遣使问于师曰：“我夫妇以师事汝，至矣。止有一子，何不能保护耶？”对曰：“佛法如灯笼，风雨至可蔽之。若尔烛尽，灯笼亦无如之何也。”大德七年夏卒。皇庆间追号大觉普惠广照无上胆巴帝师。

后又有必兰纳识里者，初名只剌瓦弥的理，北庭感木鲁国人。幼熟畏兀儿及西天书，长能贯通三藏，暨诸国语。大德六年，奉旨从帝师受戒，于广寒殿代帝出家，更赐今名。皇庆中，命翻译诸梵经典。延祐间特赐银印，授光禄大夫。时诸番朝贡，表笺文字无能识者，皆令必兰纳识里译之。尝有以金刻字为表进者，帝遣视之。必兰纳识里取案上墨汁涂金叶，审其字，命左右执笔，口授表中语及使人名氏与贡物之数，书而上之。明日有司阅其物色与所赍重译之书，无少差者，众无不服其博识，而竟莫测其何所从授，或者以为神悟云。授开府仪同三司，仍赐三台银印，兼领功德使司事，厚其廪饩，俾得以养母焉。

至治三年，改赐金印，特授沙津爱护持，且命为诸国引进使。至顺二年，又赐玉印，加号普觉圆明广照弘辩三藏国师。是年，与安西王子月鲁帖木儿等谋为不轨，坐诛。其所译经，汉字则有《楞严经》，西天字则有《大乘庄严宝度经》《乾陀般若经》《大涅槃经》《称赞大乘功德经》，西番字则有《不思议禅观经》，皆行于世。

邱处机，字通密，登州栖霞人，自号长春子。幼有人相之曰：“神仙宗伯也。”年十九，学全真道于宁海之昆仑山，与马钰、谭处端、刘处元、王处一、郝大通、孙不二同师重阳王真人。

马钰，宁海人，弱冠举进士。妻孙氏，名不二，亦宁海人。刘处元，掖县人，著有《道德经解》《阴符经解》。谭处端，宁海人，著有《云水前后集》。王处一，宁海人。郝大通，宁海人。时谓之七真人，独处机名最著。

金宋之季俱遣使召之，不赴。太祖征西域，命近臣彻伯尔、刘仲禄赍玺书请处机至军中。处机一日忽语其徒曰：“天使来召我，我当往。”翼日，二人至，处机乃与弟子十有八人同行。明年留山北，先驰表谢，拳拳以止杀为戒。又明年，趣使再至，乃发抚州，经涉万有余里，历四载而始达于雪山。常马行积雪中，马上举策试之，未及积雪之半。既见，太祖大悦，赐食，设庐帐甚饬。

太祖方西征，日事攻战。处机每言：欲一天下者，必在不嗜杀人。及问为治之方，则对以敬天爱民；问长生久视之道，则告以清心寡欲。太祖深契其言曰：“天锡仙翁，以寤朕志。”命左右书之，且以训诸子焉。赐虎符，副以玺书，不斥其名，惟曰神仙。一日雷震，太祖以问处机，对曰：“雷，天威也。人罪莫大于不孝。不孝则不顺乎天，故天威震动以警之，似闻境内不孝者多。陛下宜畏天威，明孝道以治天下。”太祖从之。十七年，太祖大猎于东山，马踣，处机请曰：“天道好生，陛下春秋高，数畋猎非宜。”太祖为罢猎者久之。

时大兵践蹂中原，河南北尤甚，民罹俘戮，无所逃命。处机还燕，使其徒持牒购之，由是，为人奴者得复为良，与濒死而得更生者，毋虑二三万人。十九年，荧惑犯尾，其占在燕。处机祷之，果退舍。二十一年，又为旱祷，期三日雨，当名瑞应，已而亦验，改赐宫名曰长春，且遣使劳问。制曰：“朕常念神仙，神仙毋忘朕也。”

六月浴于东溪。越二日，天大雷雨，太液池水入东湖，声闻数里，鱼鳖尽去，池遂涸，而北口高岸亦崩。处机叹曰：“山其摧乎，池其涸乎，吾将与之俱乎！”遂卒，年八十。其徒尹志平等，世奉玺书袭掌其教。至大二年，加赐金印，处机赠为“长春全德神化明应真君”，马钰为“丹阳抱一无为普化真君”，谭处端为“长真凝神元静蕴德真君”，刘处元为“长生辅化宗元明德真君”，王处一为“玉阳体元广慈普度真君”，郝大通为“广宁通元妙极太古真君”，孙不二为“清净渊真虑元顺化元君”，敕并付道士苗道一收执。处机弟子十八人，知名者尹志平、李志常、宋德芳、綦志远，并封真人。

时又有康泰真者，利州人，母娠二十四月而生。学道于王重阳，与邱处机、马钰诸人游。四方之士踵门受业者恒数百人。夏大旱，使者请祈雨，泰真端坐久之，曰：“明日雨。”既而果然。冬常裸裎十余日，无寒色。卒年九十余。

处机第四传曰祁志诚，居云州金阁山，誉问甚著。丞相安童尝过而问之，志诚告以修身治世之要，安童感其言，故相世祖以清静为本。及罢相，退然若无与于世者，人谓有得于志诚之言。

正一天师者，始自汉张道陵，其后四世孙来居信州之龙虎山，相传至三十六世宗演，当至元十三年，世祖已平江南，遣使召之。至则命廷臣郊劳，待以客礼。及见，语之曰：“昔岁己未，朕次鄂渚，尝令王一清往访卿父，卿父使报朕曰：‘后二十年天下当混一。’神仙之言，验于今矣。”因命坐赐宴，特赐玉芙蓉冠、组金无缝服，赐号“演道灵应冲和真人”，命主领江南道教，仍赐银印。十八年、二十五年再入觐，世祖尝命取其祖天师所传玉印宝剑观之，语侍臣曰：“朝代更易，已不知其几，而天师剑印传子若孙，尚至今日，其果有神明相之乎！”嗟叹久之。其实天师玉印文曰“阳平治都君所”，乃宋徽宗所赐，非汉印也。

九月，都功德使司脱因小演赤奏：“曩者所毁道家伪经板本化图，多隐匿未毁。其书皆诋毁释教之言，宜甄别。”于是命前中书右丞张文谦等诣长春宫无极殿，偕宗演等证辨真伪，究其本末，惟《道德》二篇为老子所著，余悉汉张道陵后魏寇谦之等伪作。文谦等奏：“自道德经外，宜悉焚毁。”帝曰：“道家经文，传讹踵谬，非一日矣。若焚之，其徒未必心服。彼言水火不能焚溺，可以是端试之。候不验，焚之未晚也。”遂谕宗演等，俾推择人入火试其术。宗演等奏：“此皆诞妄之说，臣等入火，必皆为灰烬，实不敢试，但乞焚去道藏伪书，庶几澡雪臣等。”帝可其奏，遂诏天下道家诸经，可留《道德》二篇，其余一切焚毁，匿藏者罪之。十月集百官于愍忠寺，焚毁《老子化胡经》《犹龙传》等书。

二十九年，宗演卒，子与棣嗣为三十七世，袭掌江南道教。三十一年入觐，卒于京师。元贞元年，弟与材嗣，授太素凝神广道真人，为三十八世，袭掌道教。时潮啮盐官海盐两州，为患特甚，与材以术治之。一夕大雷电以震，明日见有物，鱼首龟形者，磔于水裔，潮患遂息。大德五年，召见于上都幄殿。八年，授正一教主，主领三山符箓。武宗即位，来觐，特授金紫光禄大夫，封留国公，赐金印。仁宗即位，特赐宝冠、组织文金之服。延祐三年，加“太虚辅化体仁应道大真人”，卒。四年，子嗣成嗣，为三十九世，袭领江南道教，主领三山符箓如故。

其徒张留孙者，字师汉，信州贵溪人。少入龙虎山为道士，有人相之曰：“神仙宰相也。”至元十三年，从天师张宗演入朝，世祖与语称旨，遂留侍阙下。世祖尝亲祠幄殿，皇太子侍。忽暴风雨至，众骇惧，留孙祷之立止。又尝次日月山，昭睿顺圣皇后得疾危甚，亟召留孙请祷。既而后梦有朱衣长髯，从甲士导朱辇白兽行草间者。觉而异之，以问留孙，对曰：“甲士导辇兽者，臣所佩法箓中将吏也。朱衣长髯者，汉祖天师也。行草间者，春时也。殿下之疾，其及春而瘳乎！”后命画像以进，视之，果梦中所见者。帝大悦，即命留孙为天师，固辞不敢当，乃号为上卿，敕尚方铸宝剑，以赐建崇真宫于两京，俾留孙居之，专掌祠事。

十五年，授玄教宗师，赐银印，又特任其父信州路治中，寻复升江东道同知宣慰司事。是时天下大定，世祖思与民休息，留孙待诏尚方，因论黄老治道贵清净，圣人在宥天下之旨，深契上衷。及将以完泽为相，命留孙筮之得同人之豫。留孙曰：“同人，柔得位而进乎乾，君臣之合也。豫利建侯，命相事也。何吉如之，愿陛下勿疑。”及拜，天下果称得贤相。大德中，加号“玄教大宗师”，同知集贤院道教事。武宗即位，召见赐坐，升大真人，知集贤院，位大学士上，寻又加特进。进讲老子，推明谦让之道。及仁宗即位，犹恒诵其言，且谕近臣曰：“累朝旧德，仅余张上卿尔。”进开府仪同三司特进，加号“辅成赞化保运玄教大宗道师”，又封“阐道宏教冲元仁靖大真人”，刻玉为玄教大宗师印以赐之，至治元年卒，年七十四。天历元年，追赠道祖神应真君。其徒吴全节嗣。

全节字成季，饶州安仁人。年十三学道于龙虎山。至元二十四年至京师，从留孙见世祖。三十一年，成宗至自朔方，召见，赐古雕玉蟠螭环一。敕每岁侍从行幸，所司给庐帐车马衣服廪饩，著为令。大德十一年，授玄教嗣师，赐银印视二品。至大元年，赐七宝金冠、织金文之服。三年，赠其祖昭文馆大学士，封其父司徒、饶国公，母饶国太夫人，名其所居之乡曰荣禄，里曰具庆。至治元年，留孙卒，二年制授特进上卿、玄教大宗师、崇文弘道玄德真人，总摄江淮荆襄等处道教，知集贤道教事，玉印一、银印二并授之。

全节尝代祀岳渎，还，成宗问曰：“卿所过郡县，有善治民者乎？”对曰：“臣过河南，总管庐贽，平易无为，而民以安靖。”成宗曰：“吾忆其人。”即日召拜集贤学士。成宗崩，仁宗至自怀孟，有狂士以危言讦、翰林学士阎复，事叵测，全节力言于李孟，孟以闻，仁宗意解，复告老而去。当时以为朝廷得敬大臣体，而不以口语伤贤者。全节盖有力焉。全节雅好结士大夫，推毂善类，唯恐不尽其力。至于振穷周急，未尝以恩怨异其心，时论称之。卒年八十有二，其徒夏文泳嗣。

真大道教者，金季道士刘德仁之所立也。其教以苦节危行为要，而不妄取于人，不苟侈于己。五传至郦希诚，居燕京天宝宫，见知宪宗，始名其教曰真大道。授希诚太玄真人，领教事，内出冠服以赐，仍给紫衣三十袭赐其从者。至元五年，世祖命其徒孙德福统辖诸路真大道，锡铜章。二十年，改赐银印二。

又三传而至张清志。年十六从天宝李道士游，其后徒众益盛。清志事母孝，母常病疽，口吮其脓，遂愈。又患膈气，清志祷于神，进药，母吐涎块如瓜，病若失。授演教大宗师、凝神冲妙元应真人。东海大珠山、牢山旧多虎，清志往居之，虎皆避徙，然颇为人害。清志曰：“是吾夺其所也。”遂去之。后居临汾，地大震，城郭摧压，死者不可胜计。独清志所居裂为二，无少损焉，乃遍巡木石间，听呻吟声，救活者甚众。朝廷重其名，给驿致之，俾掌教事。清志徒步至京师，深居简出，人或不识其面。贵人达官来见，率告病伏卧内，不肯起。后卒于京师。

太一教者，始金天眷中，道士萧抱珍传太一三元法箓之术，因名其教曰太一。四传而至萧辅道，世祖在潜邸，闻其名，命史天泽召至和林，赐对称旨，留居宫邸。以老请授弟子李居寿掌其教事。

至元十一年建太一宫于两京，命居寿居之，领祠事且禋祀六丁，以继太保刘秉忠之职。十三年赐“太一掌教宗师”印。十六年十月辛丑日直元辰，敕居寿祠，醮奏赤章于天，凡五昼夜，事毕。居寿请间曰：“皇太子春秋鼎盛，宜参预国政，且又因典瑞。”董文忠以为言，世祖喜曰：“行将及之。”其后诏太子参决朝政，庶事先启后闻，皆自居寿发之。

莫起炎，字南仲，湖州人，后更名洞乙，自号为月鼎。入青成山，见徐无极，受五雷之法。又闻南丰邹铁壁得王侍辰《雷书》，秘不传，亟往求之，托为僮隶。邹病革，洞乙具以实告，邹惊叹，即以书授之。于是洞乙召雷雨，制鬼魅，动若有神物从之者。

宋宝祐中，浙东大旱，马廷鸾守绍兴，延致之。洞乙建坛场。瞑目按剑，召雷神役之，俄大雨倾注。宋理宗闻之，赐诗一首，称为神仙。至元五年，世祖遣御史中丞崔彧求异人江南，物色得之，召见上都，帝赐以果殽。时天气晴霁，帝曰：“可闻雷否？”洞乙曰“可。”即取胡桃掷地，雷应声而发，震撼殿廷，帝为之改容。复使请雨，雨立至。帝大悦，赐以金缯，洞乙碎截之为济寒乞。帝疑其物微，盛有所赉，亦不受。敕掌道教事，洞乙以年耄辞，遂南归，益自放于酒。尝与客饮西湖舟中，赤日当天，客请假片云覆之，洞乙持果漂杯中，顷之，云自湖畔起，翳于日下。洞乙寓道观，中秋观中道士会饮，不及洞乙。俄有片云蔽月，道士知洞乙所为，急延之上座，且谢罪。洞乙以手指之，云即散去。山民为魅所凭，往求洞乙，遇之酒肆中，洞乙含酒馔之，及归，而病已愈。卖饼者为物窃其饼，诉于洞乙，召雷击之，云中有胡孙首下投于市。

洞乙佯狂避世，不妄与人交，然颇问疾病。有来告，或以蟹中黄篆符与之、或摘草木叶嘘气授之，无不立愈，咸以真官称之。一日谓其徒王继莘等曰：“明年正月十有三日，我将化于沙家渡。”及期瞑目坐，夜半雷雨大作，洞乙书偈而卒，年六十有九。洞乙之书不轻授人，惟继莘及潘民得其传。继莘授张善湘，善湘授步宗浩，宗浩授周元真。元真尤奇特，若设醮，能使群鹤回翔坛上焉。




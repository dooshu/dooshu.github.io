送高少司寇念东先生归淄川

朝辞阙下暮山隈襆被行歌酒一杯莫道先生归去晩十年前已乞身来

东山再起志多违才应徵书又拂衣喜脱朝簪官好在白头犹荷主恩归

晨趋阊阖每愁迟乂手官曹自咏诗此後闲吟高枕得山青云白卷帘时

中书廿四考何如把卷松根烂醉余仙佛高谈长在口那知戴笠与乘车

斋厨滋味止虀盐此日归装转不亷虎穴凤毛来万里无官有子一时兼【公冢君官黔中阻乱九年矣至是适归】

星轺见说登衡岳芒屩重看过岱宗海畔羣山青满眼杖藜咲指两三峰

淄水盈盈傍锦湖春来桃李覆菰蒲花前野酌容谁伴覔得香山九老无

诗篇别是高常侍怀抱应同陶隐居来岁春风刚七十归田余兴着何书

【附元唱　词人大雅是吾师莫笑金门曼倩饥我较昔贤归较好青门无此送行诗　吟坛韩孟策奇勲刻烛题诗晓漏闻它日相思何处好泰山云接敬亭云　讲堂聋瞶一时新白鹭青原泗水滨四百年来吾道在鲁斋今现再来身】


○答韩康伯问居所後父丧有本亲丧服



韩康伯问荀讷云：“有人奉其伯後，服制未除，复有本父丧，当复应还所生，两处作丧位不？若作垩室，今当服斩，先斩以居垩邪？”答曰：“今身有所後重服，未练，虽有所生之丧，无所改易。既练则当服周，布冠帻，首、齐衰。先丧既练，已有垩室，唯当服周以居之耳，不复还本家作丧位。”韩重问：“既为人後，先服重制，岂当有改。然今要当有时还本，哭临其本亲，赴吊不设丧位，情为不安。可于本亲兄弟次作垩室归来处之不？”荀重答：“意谓身有所後重服，当不得复于本兄弟庐次作垩室，归可设哭位而已。”（《通典》九十七）




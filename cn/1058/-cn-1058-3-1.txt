箜篌引


置酒高殿上，親友從我遊。

中廚辦豐膳，烹羊宰肥牛。

秦箏何慷慨，齊瑟和且柔。

陽阿奏奇舞，京洛出名謳。

樂飲過三爵，緩帶傾庶羞。

主稱千金壽，賓奉萬年酬。

久要不可忘，薄終義所尤。

謙謙君子德，磬折何所求。

驚風飄白日，光景馳西流。

盛時不再來，百年忽我遒。

生存華屋處，零落歸山丘。

先民誰不死，知命復何憂。






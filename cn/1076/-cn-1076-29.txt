卷二十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二十九

明　杨士奇等　撰

治道

唐文宗尝曰朕观晋君臣以夷旷到倾覆当时卿大夫过邪中书侍郎李石对曰然古诗有之人生不满百常怀千岁忧畏不逢也昼短苦夜长闇时多也何不秉烛游劝之照也臣?捐躯命济国家惟陛下鉴照不惑则安人强国其庶几乎

上尝自谓临天下十四年虽未致治然视今日承平亦希矣同中书门下平章事李珏曰为国者如治身及身康宁调适以自助如恃安而忽则疾生天下当无事思所阙祸乱何至哉

後唐明宗时大理少卿康澄上疏言时事曰为国家者有不足惧者五深可畏者六三辰失行不足惧天象变见不足惧小人讹言不足惧山崩川竭不足惧水旱虫蝗不足惧也贤士藏匿深可畏四人迁业深可畏上下相徇深可畏廉耻道消深可畏毁誉乱真深可畏直言不闻深可畏也不足惧者?陛下存而勿论深可畏者?陛下修而靡忒上优诏奨之

上方务听纳史馆修撰张昭上疏曰臣闻安不忘危治不忘乱者先儒之丕训靡不有初鲜克有终者前经之至戒究观列辟莫不以骄矜怠惰有亏盛德恭惟太宗贞观之初玄宗开元之际焦劳庶政以致太平及国富兵消年高志逸乃忽守约之道或贻执简之讥陛下以慈俭化天下以礼法检臣邻绌奸邪之党延正直之论务遵纯俭以节浮费信赏必罚至公无私其创业垂统之规如贞观开元之始?陛下有始有终无荒无怠臣又伏念保邦之道有八审焉?为陛下陈之夫委任审於材器听受审於忠邪出令审於烦苛兴师审於德力赏罚审於喜怒毁誉审於爱憎议论审於贤愚嬖宠审於奸佞推是八审以决万机庶可以臻至治明宗览之称善

後周世宗方切於治道集贤殿学士窦俨上疏曰历代致理六纲为首一曰明礼礼不明则彛伦不序二曰崇乐乐不崇则二仪不和三曰熙政政不熙则羣务不整四曰正刑刑不正则巨奸不慑五曰劝农农不劝则资泽不流六曰经武武不经则军功不盛故礼有纪若人之衣冠乐有章若人之喉舌政有统若人之性情刑有制若人之呼吸农为本若人之饮食武为用若人之手足斯六者不可斯须而去身也陛下思服帝猷寤寐献纳亟下方正之诏廓开艺能之路士有一技必得自効故小臣不揆辄陈礼乐刑政劝农经武之言世宗多见听纳

宋太宗太平兴国七年知相州田锡上疏曰臣备位谏垣出官河朔虽励忠勤之节未伸謇谔之诚尸位自知傍偟益切何以分陛下忧勤之寄何以副朝廷委用之恩敢不夙夜有思?埃欲効?以刍荛之见上希英圣之知今陛下命以颁条委之理郡亲民之心无先於此苟若所理之郡事简狱空所亲之民风淳俗厚所谓莅民有术御下有能足以副朝廷任用之恩有以彰陛下忧勤之旨然事有无从而得简狱有无因而久空民风未至於淳和物俗未臻於富厚虽有莅民之术无得而施虽有御下之方无从而设况臣闇懦御下非才以臣愚蒙莅民无术但可言其久弊恤其未安久弊者昔近并门邻於敌境备边之费御寇之兵二十余年民不遑息未安者今以北狄迩於塞垣屯兵御戎飞刍挽粟三十余郡民不甚丰筦榷货财网利太密躬亲机务纶旨稍频臣所谓网利太密者酒麹之利但要增盈商税之利但求出剩或偶有出剩不询出剩之由或偶有亏欠必责亏欠之过逓年比朴只管增加逓月较量不管欠折然国家军兵数广支用处多课利不得不如此征收筦榷不得不如此比较穷尽取财之路莫甚於兹疏通殖货之源未闻适变似不知止殊无定期今乞国家以关市之征定其常数酒麹之利授以常规或偶有增加不更求出剩或偶有亏折即可令於出剩时补填且如州县征科农桑税赋年丰则未闻加纳岁歉则许之倚征自然理得其中民知所措何以言之民生於利亦犹鱼生於水也民困於利又如水涸於鱼也?更生於谠议别布新条当生民既庶之时是求理酌中之际天下幸甚海内幸甚臣所谓纶旨稍频者臣尝读扬子法言曰圣人之道犹日中又尝览太公六韬曰圣人之道犹龙首龙首能高视而远听日中谓融明而烛幽是知君有居上之威仪臣有奉上之职业君道务简简则号令审而人易从臣道务勤勤则职业修而事无壅臣伏见陛下忧民太过视事太勤每日早於崇德殿受百僚之朝至日午於讲武殿视万几之事或进呈甲仗或拣阅军人或躬问缧囚或亲观战马自匦而进者或详其词理挝鼓以闻者或徇彼寃诬皆金口言词人人省问天心揆度一一区分有以见陛下劳万几之神自此见臣下亏事君之职况今四方无事多垒尽平何以劳陛下如此太勤何以使三公因此无愧盖陛下虑四聪或有所未达万几或有所未知文王之心遂乾乾而夕惕成汤之意贵孜孜於日新然陛下何不移此勤劳於求贤何不改此精专於选士谏官则置之左右御史即委以纠弹给事中当材者许之封駮诏令起居郎有文者命之纪録言动百职如是各举其业千官如是各得其人则何忧事不允厘何虑民不受赐今有司指挥多以劄子取圣旨官员注拟必须引见听敕裁事若允当则既由宸衷事若未当则亦归睿断如此皆劳天听安用有司致陛下视事太勤忧民太过况宫阙乃尊严之地轩墀列清切之班可以延伫贤良询求理道岂宜使押来囚系或病患军人或虚词越诉之徒或侥幸希恩之辈引之便殿得面天顔陛下则随事指挥临时予夺其间有骤承顾问上惧天威或偶有敷陈稍惬圣旨怯懦謇讷者口虽奏而未尽其心奸诈辨词者言虽当而未必有理陛下或赐之恩泽或寘以刑名然睿监周通出令固无於枉滥而帝庭清肃终朝岂称於喧嚣加以条理事宜或伤频并施行诏敕遂至稠重礼曰王言如丝其出如纶王言如纶其出如綍喻其以近及远渐光大於万方以言训人可常行於百代简而且要人则易从繁而又难人则易犯书曰临下以简又曰御衆以寛御衆不以寛则获罪者多临下不以简则从令者少况帝王有常道禁令有常程施令贵乎必行设禁贵乎必止若令之无节奉而行之者必难禁之无时遵而止之者亦寡臣所谓网利太密既如彼纶音稍频又如此?陛下寛臣敢言之罪察而审之望陛下听臣敢谏之言择而行之臣复有未谕圣意之事三又有奏请可行之事二未谕者今内职诸司各有公廨禁林近侍各有本廨中书是宰相职事之堂相府是陛下优贤之地今则於中书外庑置磨勘一司较朝臣功过之有无审州郡劳能之虚实睠言是职本属考功岂考功之职不修而磨勘之名互出殊非雅称深损大纲此臣所谓未谕圣意之事者一也其次御史台本不禁人今为系囚之所大理寺旧来置狱今为检格之司授人之职本贵当材鞫狱以情者自然无滥或诸侯有大过或百姓有深寃乃命台官委为制使宪府之风规自别刑曹之按鞫无疑今则或挝鼓闻天虚词诣阙多差殿直承旨使为制勘使臣殊非理狱之才骤委鞫人之罪其间有未明推勘因致淹延或未晓刑章妄加深刻既临以制书之命寘乎缧绁之中上畏严威谁敢拒扞及当録问皆伏欵词虽罪致徒流必该申奏按既圆备即据施行岂无陷於非辜岂无失於有罪亏陛下慈仁之旨损朝廷钦恤之恩此臣所谓未谕圣意之事者二也臣每读史书至於文集或匹妇有廉正之节野人有孝悌之风尚旌彼门闾或赐之粟帛将以励浇漓之俗亦以行风教之规修身者由此彰名尚义者因兹立节今国家官僚远官不得般家父母云亡不得离任墨縗视事宁安孝子之心明诏未行深损圣人之教此臣所谓未谕圣意者三也昔汉文在位称为刑措岁终断狱者三十此盖民安其业乃无咎於刑章物失其宜必自罹於夭枉是以圣人见一物失宜则必加恻隐知一夫失所则必动哀矜御一衣思天下女工之勤尝一膳思天下农夫之苦故尚书曰不敢侮鳏寡周易曰信及豚鱼豚鱼至微信犹能及鳏寡至贱侮不敢加有以见圣人用心无微不至圣人施惠无所不均今河朔数州衙前军将应宣命配来之者多江南两浙之人虽曾有敕文许令自便然各无去着犹系职名其间有不请衣粮只望差使设有得该请受多是折支时寒无衣日馁无食老小相聚冻饿贫穷羇旅无图咨嗟愁苦与其配之而无用孰若舍之而放归此乃可言者一也今国家封强甚广州县至多今録阙员据资劳而迁授簿尉满任按岁月以除移其间廉吏虽多抑亦贪夫不少贪者偶无彰露刑罚宁加廉者未有升闻旌酬弗及言乎赏劝似未精详宜委诸州遍令申奏州有几县县有几员奏其善者则不善者自彰奏其廉者则不廉者自显或就加奨饬或聊与转迁则廉能者既有所归猥滥者宁无自愧扬清激浊实为致理之先易俗移风宜自亲民之始此臣所谓可言者二也臣缕陈鄙见烦黩圣听臣不任惶恐战栗之至淳化二年监察御史张观乞体貌大臣简略细务奏曰臣凭藉光宠备位风宪每遇百官起居日分立于庭司察不如仪者举奏之因见陛下天慈优容多与近臣论政德音往复颇亦烦劳至于有司职官承意将顺簿书丛脞咸以上闻岂徒亵渎至尊实以轻紊国体况帝王之道动则左史书之言则右史书之列於缃素垂为轨范不可不谨也若夫方今之急者匈奴未灭边鄙犹耸隂阳未序仓廪犹虚淳朴未还奢风尚炽县道未治逋逃尚多刑法未措禁令犹密坠典未复封祀犹阙凡此数者朝廷之急务也诚?陛下听断之暇宴息之余体貌大臣与之商?使沃心造膝极意论思则治体化源何所不至臣又尝读唐史见贞观初始置崇文馆命学士耆儒更直互进听朝之隙则引入内殿讲论文义商确时政或日旰忘倦或宵分始罢书诸信史垂为不朽况陛下左右前後皆端士伟人幸望端拱凝旒囬视反听释循常之务养浩然之气深诏近位阐扬真风上为祖宗播无疆之休下为子孙建不拔之业自然成康文景不独专美於昔时尧舜禹汤自可追踪於今日与夫较量金谷剖析毫厘以有限之光隂役无涯之细务者安可同年而语哉

真宗即位知代州柳开上言曰国家剏业将四十年陛下绍二圣之祚精求至治若守旧规斯未尽善能立新法乃显神机臣以益州稍静望陛下选贤能以镇之必须望重有威即羣小畏服又西鄙今虽归明他日未可必保苟有翻覆须得人制御若以契丹比议为患更深何者契丹则君臣久定蕃汉久分纵萌南顾之心亦须自有思虑西鄙积恨未冺贪心不悛其下猖狂竞为凶恶侵渔未必知足姑息未能感恩望常预备之以良将守其要害以厚赐足其贪婪以抚慰来其情以寛假息其念多命人使西入甘凉厚结其心为我声援如有动静使其掩袭令彼有後顾之忧乃可制其轻动今甲兵虽衆不及太祖之时人人练习谋臣猛将则又悬殊是以比年西北屡遭侵扰养育则月费甚广征战则军捷未闻诚?训练禁戢使如往日行伍必求於勇敢指顾无纵於後先失律者悉诛获功者必赏偏裨主将不威严者去之听断之暇亲临殿庭更召貔虎使其击刺驰骤以彰神武之盛臣又以宰相枢密朝廷大臣委之必无疑用之必至当铨緫僚属评品职官内则主管百司外则分治四海今京朝官则别置审官供奉殿直则别立三班刑部不令详断别立审刑宣徽一司旧属枢密近年改制职掌甚多加倍置人事则依旧别无利害虚有变更臣欲望停审官三班复委中书枢密宣徽院银台司复归枢密审刑院复归刑部去其繁细省其头目又京府大都万方轨则望仍旧贯选委亲贤今皇族宗子悉多成长但令优逸无以试材宜委之外藩择文武忠直之士为左右赞弼之任又天下州县官吏不均或冗长至多或岁年久阙欲望县四千户已上选朝官知三千户已上选京官知省去主簿令县尉兼领其事自余通判监军廵检监临使臣并酌量省减免虚费於利禄仍均济於职官又人情贪竞时态轻浮虽骨肉之至亲临势利而多变同僚之内多或不和伺隙则致于倾危患难则全无相救仁义之风荡然不复欲望明颁告谕各使改更庶厚化原永敦政本恭惟太祖神武太宗圣文光掩百王威加万国无贤不用无事不知望陛下开豁圣怀如天如海可断即断合行即行爱惜忠直之臣体察奸谀之党臣久尘着位寖荷恩宠辞狂理拙唯圣明恕之

比部员外郎刁衎上疏曰臣闻天下大器也羣生衆畜也治大器者执一以正其度保衆畜者齐化以臻其原故圣人谓莫神於天莫富於地莫大於帝王又曰帝王乘地而緫万物以用人也则知万乘之尊一人之位等天地之覆焘若日月之照临可不慎思虑以安民繋惨舒而被物所以尧舜笃善道以垂化而民谓之所天桀纣怀凶德以害世而民谓之独夫则君之於民善恶有如是之验民之於君毁誉有如是之异陛下纂图兹始布政惟新所宜上顺天心下从人欲进善以去恶避毁而来誉遵唐虞之治斥辛癸之乱私赏无及於小人私罚无及於君子任贤勿贰去邪勿疑开谏诤之门塞谗佞之口爱而知其恶憎而知其善无以春秋鼎盛而耽於逸游无以血气方刚而惑於声色若太祖之勤俭若太宗之惠慈荅天地敷锡之意保祖宗艰难之业则周成汉文三宗之美不可同年而议拟也

咸平四年知全州陈彭年荅诏五事曰臣准诏在朝文武百官举行转对在外羣臣各许上章奏事者此陛下思纳昌言以安庶彚之意也臣虽至愚切期塞诏伏惟明睿少赐裁察今之践明庭献封事者多述民间之常务殊非邦国之远图臣之所言则异於是臣闻重华之世伯禹叙其九州太甲之朝伊尹陈其一德武王受命访洪范之九畴成王嗣兴制周官之六典咸同古道以资化源伏惟陛下嗣二圣之丕基御千龄之大统羣臣进用百姓阜安诚当焕发洪猷彰明盛德增修制度剏立宪章变霸俗於累朝复王风於往古使九夷荷其惠泽万世仰其声名之日也夫事有虽小而可以建大功理有至近而可以为远计者臣请言之其事有五一曰置谏官二曰择法吏三曰简格令四曰省吏员五曰行公举此五者实经世之要道致理之坦途也臣请缕言之夫置谏诤之官开献替之路尧舜汤武所共然也何者以正直之臣忠信之士参立左右专奉箴规有事必言有阙必谏足以达四方之壅蔽资圣主之聦明今虽有谏官且无言责或出居外任或兼领余司常箝口以自安少危言而替否是同虚器何补圣猷臣请依六典员数置谏议大夫司谏正言并选孤立无党忠直不欺言行相符名实相称者为之俱以才授不以叙迁使其常立明庭专居谏省入观朝政出听舆辞或作事失中或出令未当或选举无状或狱讼有寃小则上章大则廷诤然後圣主察其所言可者从之否者罢之岁终以言事之多少为课最之高卑忠谠尽规者甄升依阿固位者惩责自然人皆竭节政必无邪臣下不敢偷安朝廷得以震肃矣又人命所繋在於法官官或非才人必无告古者按大狱议大刑虽本於法律亦辅以经义故释之定国之为廷尉则无寃人张汤赵禹之列九卿乃名酷吏国家重文学之选轻刑法之司故其属僚未得尽善用忠恕之道则为旷官徇刻深之文乃名奉法唯格律而是守岂经义之能详若是则囹圄何由空虚鈇钺何由偃息臣请今後廷尉官属或委所司谨加铨择不拘资叙唯擢才能使其理一成之刑务於平允用三尺之法志在哀矜无以爱憎舞文无以高下希旨自然民知耻格时洽和平又法令者国家之权衡生民之衔辔贵於简易恶乎滋章久用则民知适从数变则人无所措近者陛下知制敕之频降惧条科之太繁旋轸圣谟特令删定既经历之者皆是名臣则措置之间固皆合理而诏书颁下方及於踰年後敇施行又将为累百或删去者重为条贯或巳有者吏亦申明无益宪章徒繁简牍且理遵画一则史无以欺民令或频更则人得以弄法损益之际岂不明哉古人有言利不十不变法诚谓此也况先朝求理之心陛下继明之志诏令一出夷夏同欢纵少有阙文亦无妨大体岂烦改作一致多门臣请今後有上封言事请变格法者非有大益毋改旧章庶使号令愈明刑辟渐措又理世之端审官为本审官之道用贤为先不在具员但期得俊故曰官不必备惟其人又曰省事不如省官今国家州郡至广官员太多无益公方空蠧国用使有才者莫尽其力不肖者得容其奸请以臣所亲经证其利害臣前任苏州通判日知州乔维岳疾病独臣与判官崔端任其事次夀州通判日知州乔维岳丧亡支使甘鸿渐差出独臣与推官陆文伟同官此时区分狱讼决遣文书皆得及期亦无阙事即今苏州知州通判外有职事官三员夀州知州通判外有职事官四员官员既衆事分益烦增将吏之衙参添簿书之壅滞又臣本州洵阳县计户一千一百有官三员汉隂县计主户六百有官二员率皆人户雕踈路岐荒僻词讼絶少租税甚微徒使安闲固无勤绩臣每见知郡推官军监判官并名初等职事然有名虽知郡而事并藩方额是军监而务多州府或当要道或在边庭其间知郡则有推官而阙判官军监则有判官而无通判监当钱谷详断刑名凡所责成莫非繁剧然其请受少於判司劳役不均贤愚共见臣请特选明干朝臣与诸路转运使相度管内州县有公事简少官属过多处并量减省所减之俸依司理司法参军例?给初等职官是则冗长之处既以减员要用之官又各加俸自然官无虚设人皆竭诚创此新规益光至理又为邦之道莫切於求贤求贤之方莫先於公举然堤防不峻则滥进之路兴宪纲稍严则明敭之典废期臻多士共振宏纲臣请依唐朝故事新授常参官朝谢日并进状举官自代各随所长具言其状或以文学或以吏能或以强明或以清白务在摭实不许饰词傥所谙知无避亲党既经御览即付宰司俟其年终具名条奏在外者委诸路转运使在京者委本司长官更详其能以验所举如荐扬既数采听非虚即为量才各加进用其後或不修操行故渎彛章则举主依法科刑以惩谬举或政绩殊异课最有加则举主随事旌酬以褒进善赏罚既信清浊自明盖采羣议则人无以私有常规则衆皆知劝清源正本其在於兹臣又伏见唐太宗常召公卿谘询理体羣臣多拘近俗莫有远谋唯独魏徵请行王道太宗既从其议果致太平中华则外户不扃四夷则重译来贡艰难屡作而缔创益新岂非盛德在人余庆及後所致欤国家功成理定远肃迩安万彚宅心九夷拭目以陛下之圣德跨越古先诚宜鄙晋魏而不谈小高光而独出行清浄神明之化恢仁义慈俭之风然後舞干羽以为甲兵画衣冠而为刑辟坐明堂而朝万国登岱岳而礼百神则天下之民无声而应海外之俗不召自来矣

咸平五年河阳节度判官张知白疏曰臣闻创王业期於无穷者必政事为基是以王业盛者其政事必经久可取远大可法然後速见治平之运窃以古今之言事者鲜不以防边为急务多举西北二隅攻守之事以献方略由是奇兵之谋纷然竞起夫五行之中金为兵以五事配之则金为义兵之为用实不可去也乃知言弭兵者罪莫大焉夫外裔者亦天地之一气耳其性无常边方殊俗与中国絶异是以史籍所载京师为阳而诸夏为隂盖取诸内外之义也夫阳主生物隂主杀物故知四夷扰边不足异也在制之有道尔又和乐为阳愁苦为隂王者必先内和人心而後制四夷此崇阳抑隂之义也臣伏见去春大雪今夏暴雨稽洪范之书则繋乎咎恶之文伏惟陛下自即大位日谨一日而复温厚恭肃只畏勤俭讨论方策思广治道圣德无缺则咎恶何从而起岂非政令之间有不便於天时者乎今夫春者发生之月也可生而不可杀也国家每岁春夏将交之时禁止采捕是仁及鸟兽今建寅之月三元之始孟夏乃是正阳之月况正律所载有秋分巳前不决死罪之制月令当春则曰无肆掠不可以隂政犯阳又曰宜行仁而不可以举义事及夏则曰挺重囚出轻繋并无决死之文唐朝悉依此制若罪在十恶尤为巨蠧者则决不待时自唐氏失驭政事多隳今刑统内唯存晋天福七年敕立春两日不决死罪盖以天福之间方为战国天下生灵犯罪戾抵淫刑者不可胜纪杀戮之刑仅无虚日故不可全避春夏盛德之月止取其两日以代两季今天下每岁所决大辟至鲜一岁之中凡有二十四气每岁各主十五日臣以为天下列郡每岁所决死罪虽不可禁春夏两季亦可於立春立夏气至之时各禁十五日以应一孟之节全发生之阳气若罪在十恶决不待时者亦可改斩为绞以免流血之刑自余杂犯死罪者若有巳断具狱可取半月外行决其边防屯兵之地以军法从事者不在此限又按礼经季夏中气之後十五日不可以兴土功为土将用事气欲静也请诏天下每岁起季夏中气至立秋节半月内非边陲防警扞敌浚城及修治堤防以御水害余并不得起创土功其整葺隳颓者不在此限臣又闻周礼六官其一曰秋官主刑又月令孟秋中气之後则命有司缮囹圄具桎梏断薄刑决小罪秋分则申严百刑斩杀必当无留有罪无或枉挠此并顺上天行肃杀之令也令使决狱多不拘於此时或在三春或当九夏虽勤恤庶狱虑有滞留其如未顺四时之令也欲望自今除盛夏仍旧降诏恤刑外每岁自孟秋中气之後秋分前遴选周行分道决狱如此则顺天行刑而又四方之风謡因之得以知列郡之条纲因之得以振且一岁之中必顺令决狱与其行之於别季不若行之於此时又闻先王垂训重德教而轻刑罚所以见王道盛也今法令之文大为时所推尚自中外由刑法而进者甚衆虽有循良之吏亦改节而务刑名也然则刑法者治世之具而不可以独任必参之以德教然後可以言善治矣夫德教之大莫若孝悌若舍此而欲使民从化是犹释舟檝而求济於无疆涯之津也故宜旌劝孝悌以厚风俗臣伏见朝廷明有诏命优恤孤穷无告之民令异其姓名别为一簿每遇有科徭赋敛则令去重就轻蠲劳为逸斯则苏疲羸之一术也其如官吏鲜能奉行成制乡县之内因而别致惨舒若令佐尽得其人则孤穷无告之民皆得上簿不得其人则委之人吏责自乡胥徇私任情移易贫富嗷嗷之民谁敢吐一言以伸诉必至於委弃沟壑是故将欲兴礼义先在舒民心将欲舒民心先在均贫富将欲均贫富先在正簿书养民之道郡踈而县亲故知百姓之长不可不精采择盖列郡之牧数至少而睿鉴可以周知宰序之任官至卑而朝廷难以徧察夫亲民之官廉而不明者则失於驭下明而不廉者则伤於徇私必待廉明兼备中和在躬者然後可用是故备其位者则多中乎选者弥少邦国至大也庶官至衆也有人而置诸散地未可知也当其位而不使尽其心亦未可知也臣是以夙夜为国家思求人之术宜历选周行经公举者而用之使先莅大邑试其政事期年之间较其成绩苟能正其簿书均其户籍而孤穷之民得庇於上然後酬之以不次之恩臣又闻圣人居守文之运者将清化源在乎正儒术古之学者其事简而有限其道精而有益今之学者其书无涯其道非一是故学弥多性弥乱至於经史子集其帙殆万在於前者悉谓之古法在於编者悉谓之古书殊不知法有可法不可法也书有可传不可传也若尽使知之则可谓劳而少功博而寡要当年不能究其学累世不能穷其业今进士之科大为时所进用其选也殊其待也厚进士之学者经史子集也有司之取者诗赋策论也故就试者惧其题之不晓词之不明唯恐其学之不博记之不广是故五常六艺之意不遑探讨其所习泛滥而无着非徒不得专一又使害生其中何谓其然且羣书之中真伪相半乱圣人之微言者既多背大道之宗旨者非一若使习而成功得不揉淳粹之性荡中正之气其为吏也安能分挈治柄使教令必行哉中庸曰率性之谓道修道之谓教孔子曰性相近也习相远也是知为儒不可不重其所习董仲舒曰春秋大一统者天地之常经古今之通谊今师异道人异论百家殊方指意不同是以上无以持一统法制数变下不知所守此仲舒议汉之失引春秋大一统之说言诸侯统於天子不得自专亦犹百家之说不得与圣教并进惧乎乱皇王之大道也今之世望汉之世其章句之学弥盛而异端之书又滋多乎数倍矣安可不定其成制哉况夫儒者之术不以广记隐奥为博学不以善攻奇巧为能文若使明行政令大立程式每至命题考试不必使出於典籍外参以正史至于诸子之书必须辅於经合於道者取之过此并斥而不用然後先策论後诗赋责治道之大体舍声病之小疵如是则使夫进士之流知其所习之书简而有限知其所学之文正而有要不施禁防而非圣人之书自委弃於世矣不加赏典而化成之文自兴行於世矣

真宗时右正言夏竦上奏曰臣闻易曰尧舜垂衣裳而天下治语曰无为而治者其舜乎诗曰不识不知顺帝之则皆非谓隂拱黄屋不亲庶政纳进熟之计受蒙成之福盖言圣人劳於求贤逸於得士左右前後股肱耳目皆任循良一人虚心以感天下则可以无为矣夫天者君道也四时者臣道也君道清明以象天臣当生杀以象四时仲尼曰天何言哉四时行焉百物生焉古先圣王靡不由此国家中外清谧朝廷肃雍陛下亲视万机劳神日昃至有论报刑徒简稽卒伍皆抵轩陛寔烦清问臣闻百官承式各有司存正则有赏滥则有罚但令各守条章岂皆取必於上若陛下英睿神圣无得而量至於耳目视听固亦有限日出临朝表奏云集决其大纲奋其宸断犹不暇给况亲其委细劳其圣躬臣切恐违上事宗庙下抚亿兆之意?陛下选任贤达责成冗事应论罪阅卒之比自非国家大计理干政教者稍委之所贵庶政简能符合太一宸体逸豫永享万夀是则尘露之微少裨万一

仁宗天圣三年大理寺丞范仲淹上疏曰臣闻巧言者无犯而易进直言者有犯而难立然则直言之士千古谓之忠巧言之人千古谓之佞今臣勉思药石切犯雷霆不遵易进之涂而居难立之地者欲倾臣节以报国恩耻佞人之名慕忠臣之节感激而发万死无恨况臣之所言皆圣朝当行之事而未知行之者谅有以也圣人之心岂不至此盖当乎一日万机未暇余论大臣之心岂不至此盖惧乎上疑下谤未克果行臣请言之以发圣虑臣闻国之文章应於风俗风俗厚薄见乎文章是故观虞夏之书足以明帝王之道览南朝之文足以知衰靡之化故圣人之理天下也文弊则救之以质质弊则救之以文质弊而不救则晦而不彰文弊而不救则华而将落前代之季不能自救以至於大乱乃有来者起而救之故文章之薄则为君子之忧风化之坏则为来者之资唯圣帝明王之相救在乎已不在乎人易曰穷则变变则通通则久亦此之谓也伏望圣慈与大臣议文章之道师虞夏之风况我圣朝千载之会惜乎不追三代之高而尚六朝之细然文章之列何代无人盖时之所尚何能独变大君有命孰不风从可敦谕词臣兴复古道更延博雅之士布於台阁以救斯文之薄而厚其风化也天下幸甚臣又闻圣人之有天下也文经之武纬之此二道者天下之大柄也昔诸侯暴武之时孔子曰俎豆之事则尝闻之圣人救之以文也及夹谷之会孔子则曰有文事者必有武备请设左右司马此圣人济之以武也文武之道相济而行不可斯须而去焉唐明皇之时太平日久人不知战国不虑危大寇犯关势如瓦解此失武之备也经曰祸兮福所倚福兮祸所伏又曰防之於未乱圣人当福而知祸在治而防乱故善安身者在康宁之时不谓终无疾病於是有节宣方药之备焉安国者当太平之时不谓终无危乱於是有教化经略之备焉我国家文经武纬天下大定自真宗皇帝之初犹有旧将旧兵多经战阵四夷之患足以御防今天下休兵余二十载昔之战者今巳老矣少者未知战争之事人不知战国不虑危岂圣人之意哉而况守在四夷不可不虑古来和好鲜克始终唐陆贽议云边方殊俗辗转无常深而多防狡而多计威之不悟抚之不怀虽或时有盛衰大抵常为边患属方靖中夏未遑外虞因其乞盟遂许结好加恩降礼有欲无违而乃邀求浸多翻覆不定托因细事啧有烦言猜矫多端其斯可验此唐人之至论也今自京至边并无关险其或恩信不守衅端忽作戎马一纵信宿千里若边少名将惧而不守或守而不战或战而无功再叩澶渊岂必寻好未知果有几将可代长城伏望圣慈鉴明皇之前辙察陆贽之谠议与大臣论武於朝以保天下先命大臣密举忠义有谋之人授以方略委之边任次命武臣密举壮勇出羣之士试以武事迁其等差壮士蒙知必怀报効列於边塞足备非常其或自谓无虞不欲生事轻长世之策苟一时之安边患忽来人情大骇自古兵不得帅鱼肉无殊乃於仓卒战鬭之间拔卒为将豺狼竞进真伪交驰此五代之前鉴也至於尘埃之间岂无壮士宜复唐之武举则英雄之辈愿在其中此圣人居安虑危之备备而无用国家之福也惟圣意详之臣又闻先王建官共理天下必以贤俊授任不以爵禄为恩故百僚师师各扬其职上不轻授下不冒进此设官之大端也我国家累圣求理而致太平大约纪纲法象唐室以臣观之宜法唐兴之时不宜法唐衰之後唐兴之时特开馆阁以待贤俊得学士十八人声满天下此文皇养将相之材以论道经邦而成大化也暨至中兴往往得人唐衰之後此选不盛我朝崇尚馆阁目为清华相辅之材多由此选三馆清密古谓登瀛近岁迁出内庭逼居坊陌非唐所谓集仙之馆也又其间校讐之职或不由科第以恩而除限以岁年渐至清显轻十八学士之选恐非文皇养将相之材之意也伏望圣慈与大臣议其可否重为制度以法唐兴之时而延廊庙之器此国家之大美也又谏官御史耳目之司不讳之朝宜有赏劝自陛下临政以来未闻旌一谏员赏一御史若言而无补是选之不精言而有补岂赏之不行徒使犯顔者危缄口者安以集药石为虚言以陈丝发为供职三载之後进退雷同臣恐天下窃议朝廷言路未广忠臣未劝将令谏官御史之徒尸素於朝非国家之福也惟圣意详之又闻先王义重君臣赏延于世大勲之後立贤为嗣余子则以才自调不使混淆而後大防一隳颓波千载凡居近位岁进子孙簪绂盈门冠盖塞路贤与不肖例升京朝谓之赏延无乃太甚此必前代君危臣僭之际务相姑息因为典故以至於斯又百司之人本避乡役不踰数岁例与出官莫非贪忍之徒絶异孝廉之举使亲民政其弊如何开此二途岁取百数无所不有实累王风恐非任官惟贤之体也人避衆怨不敢上言遂令仕路纷纭禄位填委文武官吏待阙踰年贪者益砺其爪牙廉者悉困於寒饿徒於礼闱之内增其艰难壮士惜年数岁一举廼相奔竞至有讼争而况修辞者不求大材明经者不问大旨师道既废文风益浇诏令虽繁何以戒劝士无廉逊职此之由其源未澄欲波之清臣未之信也傥国家不思改作因循其弊官乱於上风坏於下非国家之福也傥为长久之策则?与大臣特新其议澄清此源不以谤议为嫌当以治乱为意此国家之福也惟圣意详之臣闻以德服人天下欣戴以力服人天下怨望尧舜以德则人爱君如父母秦以力则人视君如仇讐是故御天下者德可凭而力不可恃也伏惟皇太后陛下皇帝陛下日崇圣德以永服天下之心若夫敦好生之志推不忍之心薄於典刑厚於恻隐在物祝网於民泣辜常戒百官勿为苛酷示天下之慈也唯圣人能之耻珠玉之玩罢组绣之贡焚晋武之雉裘出文皇之宫人少度僧尼不兴土木示天下之俭也唯圣人能之鸡鸣而起孜孜听政每有余暇则召大臣讲议文武访问艰难此皇王之勤也唯圣人勉之贵贱亲踈赏罚唯一有功者虽憎必赏有罪者虽爱必罚舍一心之私从万人之望示天下之公也惟圣人行之自古帝王与佞臣治天下天下必乱与忠臣治天下天下必安然则忠臣骨鲠而易踈佞臣柔顺而易亲柔顺似忠多为美言骨鲠似强多为直谏美言者得进则佞人满朝直言者见踈则忠臣避世二者进退何以辨之但日闻美言则知佞臣未去此国家之可忧也日闻直谏则知忠臣左右此国家之可喜也伏惟圣明不可不察自古王者外防夷狄内防奸邪夷狄侵国奸邪败德国侵则害及黎庶德败则祸起萧墙乃知奸邪之凶甚於夷狄之患伏惟圣明常好正直以杜奸邪此致理之本也臣又闻圣人宅九重之深镇万国之望以静制动以重为威如天之高如地之深使人不得容易而议也昨覩銮驾顺动稍频恐非深居九重静镇万方之意况进奏院报於天下天下闻之恐损威重先朝以御宇日深功成天下廵幸之费尚或谏止今继明之始圣政方新宜加忧勤深防逸豫则人心大悦天道降康又比先帝功成之年未可轻为廵幸伏望圣慈再三详览每有顺动必循典礼以服天下之望臣又闻人主纳远大之谋久而成王道纳浅末之议久而成乱政方今圣人在上贤人在侧取舍之际岂有未至然而刑法之吏言丝发之重轻钱谷之司举锱铢之利病则往往谓之急务响应而行或有言政教之源流议风俗之厚薄陈圣贤之事业论文武之得失则往往谓之迂说废而不行岂朝廷薄远大之谋好浅末之议哉伏望圣慈纳人之谋用人之议不以远大为迂说不以浅末为急务则王道大成天下幸甚臣又闻圣人之至明也临万机之事而不敢独断圣人之至聦也纳羣臣之言而不敢偏听独断则千虑或失偏听则衆心必离人心离则社稷危而不扶圣虑失则政教差而弥远故设百官而不敢独断者惧一虑之失也开言路而不敢偏听者惧衆心之离也今圣政方新动思公共委任两地出入万机万机之繁能无得失乃使羣臣上言以补其阙使上无蒙蔽下无壅塞有以见圣人之不独断也天下幸甚然而臣下上言密陈得失未可尽以为实而亦当深究其宜或务窥人短长或欲希旨上下动揺赏罚之柄离隔君臣之情似是而非言伪而辨虽圣鉴之下能无惑焉偶动宸衷无益王道似此密奏之类更望圣慈深加详鉴与大臣议论可否然後施行傥密奏之言便以为实内降处分一面施行则谗譛之人缘隙而进以讦为直以诈为忠使内外相疑政教不一非致理之本也古人有言曰为君难为臣不易者其在此乎伏惟圣明不可不察又自古亲近小臣率多纎佞恃国恩宠为人阶缘公议未行私请先至如此则人皆由径政有多门伏望圣慈深为防虑以存至公之道也臣曲陋之人本无精识览前王之得失究圣朝之取舍因敢罄而陈之伏望圣慈详择一二

庆历中参知政事范仲淹又荅诏条陈十事疏曰伏奉手诏今来用韩琦范仲淹富弼皆是中外人望不次拔擢韩琦暂往陕西范仲淹富弼皆在两地所宜尽心为国家诸事建明不得顾避兼章得象等同心忧国足得商量如有当世急务可以施行者并须条列闻奏副朕拔擢之意者臣智不逮人术不通古岂足以奉大对然臣蒙陛下不次之擢预闻政事又诏意丁宁臣战汗惶怖曾不获让臣闻历代之政久皆有弊弊而不救祸乱必生何哉纲纪浸隳制度日削恩赏不节赋敛无度人情惨怨天祸暴起惟尧舜能通其变使民不倦易曰穷则变变则通通则久此言天下之理有所穷塞则思变通之道既能变通则成长久之业我国家革五代之乱富有四海垂八十年纲纪制度日削月侵官壅於下民困於外夷狄骄盛寇盗横炽不可不更张以救之然则欲正其末必端其本欲清其流必清其源臣敢约前代帝王之道求今朝祖宗之烈采其可行者条奏?陛下顺天下之心力行此事庶几法制有立纲纪再振则宗社灵长天下蒙福一曰明黜陟臣观书曰三载考绩三考黜陟幽明然则尧舜之朝建官至少尚乃九载一迁必求成绩而天下大化百世之後仰为帝范我祖宗朝文武百官皆无磨勘之例惟政能可旌者擢以不次无所称者至老不迁故人人自励以求绩效今文资三年一迁武职五年一迁谓之磨勘不限内外不问劳逸贤不肖并进此岂尧舜黜陟幽明之意耶假如庶僚中有一贤於衆者理一郡县领一务局思兴利去害而有为也衆皆指为生事必嫉之沮之非之笑之稍有差失随而挤陷故不肖者素湌尸禄安然而莫有为也虽愚暗鄙猥人莫齿之而三年一迁坐至卿监丞郎者历历皆是谁肯为陛下兴公家之利救生民之病去政事之弊葺纲纪之坏哉利而不兴则国虚病而不救则民怨弊而不去则小人得志坏而不葺则王者失贤不肖浑淆请托侥幸迁易不已中外苟且百事废隳生民久苦羣盗渐起劳陛下旰昃之忧者岂非官失其政而致其危耶至若在京百司金谷浩瀚权势子弟长为占据有虚食廪禄待阙一二年者暨临事局挟以势力岂肯恪恭其职使祖宗根本之地纲纪日隳故在京官司有一员阙则争夺者数人其外任京朝官则有私居待阙动踰岁时往往到职之初便该磨勘一无勤效例蒙迁改此则人人因循不复奋励之由也臣请特降诏书今後两地臣僚有大功大善则特加爵命无大功大善更不非时进秩其理状循常而出者秖守本官不得更带美职应京朝官在台省馆阁职任及在审刑大理寺开封府两赤县国子监诸王府并因保举及选差监在京重难库务者并须在任三周年即与磨勘若因陈乞并於中书审官院?在京差遣者与保举选差不同并须勾当通计及五周年方得磨勘如此则权势子弟肯就外任各知艰难亦有俊明之人因此树立可以进用如今日已前受在京差遣巳勾当者且依旧日年限磨勘其未曾交割勾当却求外任者并听其外任在京朝官到职勾当及三年者与磨勘内前任勾当年月日及公程日期并非因陈乞而移任在道月日及陞朝官在京朝请月日并令通计其远官近地劳逸不同并在假待阙及公程外住滞或因公事非时移替在道月日委有司别行定夺闻奏如任内有私罪并公罪徒巳上者至该磨勘日具情理轻重别取进止其庶僚中有高才异行多所荐论或异略嘉谋为上信纳者自有特恩进改非磨勘之可滞也又外任善政着闻有补风化或累讼之狱能辨寃沈或五次推勘人无翻讼或劝课农桑大获美利或京城库务能革大弊惜费钜万者仰本辖保明闻奏下尚书省集议为衆所许则列状上闻并与改官不隔磨勘或有异同各以所执取旨出於圣断仍请诏下审官院流内铨尚书考功应京朝官选人逐任得替明具较定考绩结罪闻奏内有事状猥滥并老疾愚昧之人不堪理民者别取进止已上磨勘考绩条件该说不尽者有司比类上闻如此则因循者拘考绩之限特逹者加不次之赏然後天下公家之利必兴生民之病必救政事之弊必去纲纪之坏必葺人人自劝天下兴治则前王之业祖宗之权复振於陛下之手矣其武臣磨勘年限委枢密院比附文资定夺闻奏二曰抑侥幸臣闻先王赏延于世诸侯有世子袭国公卿以德而任有袭爵者春秋讥之及汉之公卿有封爵而殁立一子为後者未闻余子皆有爵命其次宠待大臣赐一子官者有之未闻每岁有自荐其子弟者祖宗之朝亦不过此自真宗皇帝以太平之乐与臣下共庆恩意渐广大两省至知杂御史以上每遇南郊并圣节各奏子充京官少卿监奏一子充试衔其正郎带职员外郎并诸路提点刑狱以上差遣者每遇南郊奏一子充斋郎其大两省等官既奏得子充京官明异於庶僚大示区别复更每岁奏荐积成冗官假有任学士以上官经二十年者则一家兄弟子孙出京官二十人仍接次陞朝此滥进之极也今百姓贫困冗官至多授任既轻政事不举俸禄既广刻剥不暇审官院常患充塞无阙可补臣请特降诏书今後两府并两省官等遇大礼奏许一子充京官如奏弟侄骨肉与试衔外每年圣节更不得陈乞如别有勲劳着闻中外非特赐一子官者系自圣恩其转运使及边任文臣初除授後合奏得子弟身事者并候到任二年无遗阙方许陈乞如二年内非次移改者即许通计三年陈乞三司副使知杂御史少卿监以上并同两省遇大礼各奏荐子孙其正郎带馆职员外郎并省府推判官外任提调刑狱以上遇大礼合该奏荐子孙者须是在任及一周年方得陈乞已上有该说不尽者委有司比类闻奏如此则内外朝臣各务久於其职不为苟且之政兼抑躁动之心亦免子弟充塞铨曹与孤寒争路轻忽郡县使生民受弊其武臣入边上差遣并大礼合奏荐子弟者乞下枢密院详定比类闻奏又国家开文馆延天下英才使之直秘庭览羣书以待顾问以养器业为大用之备今乃登进士高等者一任才罢不以能否例得召试而补之两府两省子弟亲戚不以贤不肖辄自陈乞馆阁职事者亦得进补太宗皇帝建崇文院秘阁自书碑文重天下贤才也陛下当思祖宗之意不宜甚轻之臣请特降诏书今後进士三人内及等者一任回日许进上教化经术文字十轴下两制看详作五等品第中第一第三等者即赐召试试又优等即补馆阁职事两府两省子弟并不得陈乞馆阁职事及读书之类御史台随时弹劾并谏院论奏如馆阁阙人即委两地举文有古道才堪大用之士进名同举并两制列署表章仍上殿称荐以充其职如此则馆阁职事更不轻授足以起朝廷之风采绍祖宗之本意副陛下慎选矣三曰精贡举臣谨按周礼卿大夫之职各教其所治三年一大比考其德行道艺乃献贤能之书于王【贤为有德行能为有道艺】王再拜受之登于天府【天府太庙之宝藏也】盖言王者举贤能所以上安宗社故拜受其名藏于庙中以重其事也卿大夫之职废既久矣今诸道学校如得明师尚可教人六经传治国治人之道而国家乃专以辞赋取进士以墨义取诸科士皆舍大方而趋小道虽济济盈庭求有才有识者十无一二况天下危困乏人如此将何以救在乎教以经济之业取以经济之才庶可以救其不逮或谓救弊之术无乃後时臣谓四海尚完朝谋而夕行庶乎可济安得晏然不救坐俟其乱哉臣请诸路州郡有学校处奏举通经有道之士专於教授务在兴行其取士之科即依贾昌朝等起请进士先策论而後诗赋诸科墨义之外更通经旨使人不专辞藻必明理道则天下讲学必兴浮薄知劝最为至要内欧阳修蔡襄更乞逐场去留贵文卷少而考较精臣谓尽令逐场去留则恐旧人扞格不能创习策论亦不能旋通经旨皆忧弃遗别无进路臣请进士旧人三举巳上者先策论而後诗赋许将三场文卷通者互取其长两举初举者皆是少年足以进学请逐场去留诸科中有通经旨者至终场别问经旨十道如不能命辞而对则於知举官员前讲说七通者为合格不会经旨者三举巳上即逐场所对墨义依自来通粗施行两举初举者至於终场日须八通者为合格又外郡解发进士诸科人本乡举里选之式必先考其履行然後取以艺业今乃不求履行惟以词藻墨义取之加用封弥不见姓字实非乡里举选之本意也又南省考试举人一场试诗赋一场试策人皆精意尽其所能复考较日久实少舛谬及御试之日诗赋文论共为一塲既声病所拘意思不远或音韵中一字有差虽生平苦辛即时摈逐如音韵不失虽末学浅近俯拾科级既乡举之处不考履行又御试之日更拘声病以此士之进退多言命运而不言行业明君在上固当使人以行业而进而乃言命运者是善恶不辨而归诸天也岂国家之美事哉臣请重定外郡发解条约须是履行无恶艺业及等者方得解荐更不封弥试卷其南省考试之人巳经本乡询考履行却须封弥试卷精考艺业定夺等第进入御前选官覆考重定等第讫然後开看南省所定等第内合同姓名偶有高下者更不移改若等第不同者人数必少却加封弥更宣两地参较然後御前放榜此为至当内三人巳上即於高等人中选择圣意宣放其考较进士以策论高词赋次者为优等策论平词赋优者为次等诸科经旨通者为优等墨义通者为次等巳上进士诸科并以优等及第者放选注官次等及第者守本科选限自唐以来及第人皆守选限国家以收复诸国郡邑乏官其新及第人权与放选注官今来选人壅塞宜有改革又足以劝学使其知圣人治身之道则国家得人百姓受赐四曰择官长臣闻先王建侯以共理天下今之刺史县令即古之诸侯一方舒惨百姓休戚实繋其人故历代盛明之时必重此任今乃不问贤愚不较能否累以资考陞为方面懦弱者不能检吏得以蠧民强干者惟是近名率多害物邦国之本由此凋残朝廷虽至忧勤天下何以苏息其转运使并提点刑狱按察列城当得贤於衆者臣请特降诏书委中书枢密院且各选转运使提点刑狱共十人大藩知州十人委两制共举知州十人三司副使判官同举知州五人御史台中丞知杂三院共举知州五人开封知府推官共举知州五人逐路转运使提点刑狱各同举知州五人知县县令并十人逐州知州通判同举知县县令共二人得前件所举之人举主多者先次差补仍指挥审官院流内铨今日以後所差知州知县县令共具合入人历任功过举主人数闻奏委中书看详委得允当然後引对如此举择则诸道官吏庶几得人为陛下爱惜百姓均其徭役寛於赋敛各获安宁不召祸乱天下幸甚五曰均公田臣闻易曰天地养万物圣人养贤以及万民此言圣人养民之时必先养贤养贤之方必先厚禄厚禄然後可以责廉隅安职业也皇朝之初承五代乱离之後民庶凋弊时物至贱暨诸国收复天下郡县之官少人除补至有经五七年不替罢者或才罢去便入见阙当物价至贱之时俸禄不辍士人之家无不自足咸平巳後民庶渐繁时物遂贵入仕门多得官者衆至有得替守选一二年又授官待阙一二年者在天下物贵之後而俸禄不继士人家鲜不穷窘男不得婚女不得嫁丧不得葬者比比有之复於守选待阙之日衣食不足贷债以苟朝夕到官之後必来见逼至有冒法受赃賖举度日或不耻贾贩与民争利既非负罪之人不守名节吏有奸赃而不敢发民有豪猾而不敢制奸吏豪民得以侵暴於是贫弱百姓理不得直寃不得诉徭役不均刑罚不正比屋受弊无可柰何由乎制禄之方有所未至真宗皇帝思深虑远复前代职田之制使中常之士自可守节婚嫁以时丧葬以礼皆国恩也能守节者始可制奸赃之吏镇豪猾之人法乃不私民则无枉近日屡有臣僚乞罢职田以其有不均之谤有侵民之害臣谓职田本欲养贤缘而侵民者有矣比之衣食不足坏其名节不能奉法以直为枉以枉为直衆怨思乱而天下受弊岂止职田之害耶又自古常患百官重内而轻外唐外官月俸尤更丰足簿尉俸钱尚二十贯今窘於财用未暇增复臣请两地同议外官职田有不均者均之有未给者给之使其衣食得足婚嫁丧葬之礼不废然後可以责其廉节督其善政有不法者可废可诛且使英俊之流乐於为郡为邑之任则百姓受赐又将来升擢多得曾经郡县之人深悉民隐亦致化之本也惟圣慈深察天下幸甚六曰厚农桑臣观书曰德惟善政政在养民此言圣人之德惟在善政善政之要惟在养民养民之政必先务农农政既修则衣食足衣食足则爱肤体爱肤体则畏刑罚畏刑罚则寇盗自息祸乱不兴是圣人之德发於善政天下之化起於农亩故诗有七月之篇陈王业也今国家不务农桑粟帛常贵江浙诸路岁籴米二百万石其所籴之价与辇运之费每岁共用钱三百余万贯文又贫弱之民困於赋敛岁伐桑枣鬻而为薪劝课之方有名无实故粟帛常贵府库日虚此而不谋将何以济臣於天下农利之中粗举二三以言之且如五代羣雄争霸之时本国岁饥则乞籴於邻国故各兴农利自至丰足江南应有圩田每一圩方数十里如大城中有河渠外有门闸旱则开闸引江水之利潦则闭闸拒江水之害旱潦不及为农美利又浙西地卑常苦水沴虽有沟河可以通海惟时开导则潮泥不得而堙之虽有堤塘可以御患惟时修固则无摧坏臣知苏州日点检簿书一州之田系出税者三万四千顷中稔之利每亩得米二石至三石计出米七百余万石东南每岁上供之数六百万石乃一州所出臣询访高年则云曩时两浙未归朝廷苏州有营田军四都共七八千人专为田事导河筑堤以减水患于时民间钱五十文籴白米一石自皇朝一统江南不稔则取之浙右浙右不稔则取之淮南故慢於农政不复修举江南圩田浙西河塘大半隳废失东南之大利今江浙之米石不下六七百文足至一贯文省比於当时其贵十倍而民不得不困国不得不虚矣又京东西路有卑湿积潦之处早年国家特令开决之後水患大减今罢役数年渐巳堙塞复将为患臣请每岁之秋降勅下诸路转运司令辖下州军吏民各言农桑之间可兴之利可去之害或合开河渠或筑堤堰陂塘之类并委本州军选官计定工料每岁於二月间兴役半月而罢仍具功绩闻奏如此不絶数年之间农利大兴下少饥岁上无贵籴则东南岁籴辇运之费大可减省其劝课之法宜选官讨论古制取其简约易从之术颁赐诸路转运使及面赐一本付新授知州知县县令等此养民之政富国之本也七曰修武备臣闻古者天子六军以宁邦国唐初京师置十六将军官属亦六军之义也诸道则开折冲果毅府五百七十四以储兵伍每岁三时耕稼一时习武自贞观至於开元百三十年戎臣兵伍无一逆乱至开元末听匪人之言遂罢府兵唐衰兵伍皆市井之徒无礼义之教无忠信之心骄?凶逆至于丧亡我祖宗以来罢诸侯权聚兵京师衣粮赏赐丰足经八十年矣虽巳困生灵虚府库而难於改作者所以重京师也今西北强梗边备未彻京师卫兵多远戍或有仓卒辇毂无备此大可忧也远戍者防边陲之患或缓急抽还则外御不严戎狄进奔便可直趋关辅新招者聚市井之辈而轻嚣易动或财力一屈请给不充则必散为羣盗今生民已困无可诛求或连年凶饥将何以济赡军之策可不预图若因循过时臣恐急难之际宗社可忧臣请密委两地以京畿见在军马同议有无阙数如六军未整须议置兵则请约唐之法先於畿内并近辅州府召募强壮之人充京畿卫士得五万人以助正兵足为强盛使三时务农大省给赡之费一时教战自可防虞外患其召募之法并将校次第并先密切定夺闻奏此实强兵节财之要也候京畿近辅召募卫兵已成次第然後诸道傚此渐可施行圣慈留意八曰减徭役臣闻汉光武建武六年六月诏曰夫张官置吏所以为人也今户口耗少而县官吏职所置尚繁今司隶州牧各实所部二府於是条奏并省四百余县天下至治臣又观西京图经唐会昌中河南府有户一十九万四千七百余户置二十县今河南府主客户七万五千九百余户仍置一十九县【主户五万七百客户二万五千二百】巩县七百户偃师一千一百户逐县三等而堪役者不过百家而所供役人不下二百数新旧循环非鳏寡孤独不能无役西洛之民最为穷困臣请依後汉故事遣使先往西京并省诸邑为十县其所废之邑并改为镇令本路举文资一员董榷酤关征之利兼人烟公事所废公人除归农外有?居公门者送所存之邑其所在邑中役人却可减省归农则两不失所候西京并省稍成伦序则行於大名府然後遣使诸道依此施行仍先指挥诸道防团州巳下有使州两院者皆为一院公人?去者各放归农职官厅可给本城兵士七人至十人者人力归农其乡村耆保地里近者亦令并合能并一保耆管亦减役十余户但少徭役人自耕作可期富庶九曰覃恩信臣窃覩国家三年一郊天子斋戒衮冕谒见宗庙乃祀上帝大礼既成还御端门肆赦天下曰赦书日行五百里敢以赦前事言者以其罪罪之欲其王泽及物之速也如此今大赦每降天下欢呼一两月间钱谷司存督责如旧桎梏老幼籍没家产至於寛赋敛减徭役存恤孤贫振举滞淹之事未尝施行使天子及民之意尽成空言有负圣心损伤和气臣请特降诏书今後赦书内宣布恩泽有所施行而三司转运司州县不切遵禀者并从违制徒二年断情重者当行刺配应天禧年以前天下欠负不问有无侵欺盗用并与除放违者仰御史台提点刑狱司常切觉察纠劾无令壅遏臣又闻易曰先王以省方观民设教故有廵狩之礼察诸侯善恶观风俗厚薄此圣人顺动之意今廵狩之礼不可复行民隐无穷天听甚远臣请降诏中书今後每遇南郊赦後精选臣僚往诸路安抚察官吏能否求百姓疾苦使赦书中及民之事一一施行天下百姓莫不幸甚十曰重命令臣闻书曰慎乃出令令出惟行准律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动揺将以行天下之政也今覩国家每降宣敕条贯烦而无信轻而弗禀上失其威下受其弊盖由朝廷采百官起请率尔颁行既昧经常即时更改此烦而无信之验矣又海行条贯虽是故违皆从失坐全乖律意致坏大法此轻而弗禀之甚也臣请特降诏书今後百官起请条贯令中书枢密院看详会议必可经久方得施行如事干刑名者更於审刑大理寺句明会法律官吏参详起请之词删去繁冗裁为制敕然後颁行天下必期遵守其冲改条贯并令缴纳免致错乱误有施行仍望别降敕命今後逐处当职官吏亲被制书及到职後所受条贯敢故违者不以海行并从违制徒二年未到职巳前所降条贯失於检用情非故违者并从本条失错断科杖一百余人犯海行条贯不指定违制刑名者并从失坐若条贯差失於事有害逐处长吏别见机会须至便宜而行者并须具缘由闻奏委中书枢密院详察如合理道即与放罪仍更相度别从更改

历代名臣奏议卷二十九








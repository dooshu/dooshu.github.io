○降徐州为团练使敕

徐州本贯支郡，先隶东平。建中初，李洧以畏忌归降，遂创徐海使额。贞元初，张建封以威名宠任，特贴濠、泗两州。当时缘拒捍淄、青，掎角光、蔡，务张形势，广树藩垣。自寇孽冰消，区域无事，武宁一道，翻长乱阶。曾靡悛心，殆成逋薮，须为置制，以削骁锋。徐州宜改为本州团练使，除当州诸县镇外，别更留兵二千人，隶属兖海节度使收管。濠州本属淮南节度收管，宿州地居埆口，路阨彭门，北接睢阳，南临淮甸，当漕运之要，盖水陆之冲，宜置全师，以临列郡，仍置宿泗等州都团练观察处置等使，便以宿州为理所。王式且充武宁军节度使兼徐泗濠宿等州制置使，其兵马除留在徐州外，仍令王式与元质量其多少，分配宿州团练使及泗州兵马留后濠州涡口城使下。如人数犹多，即分隶属淮南、浙西、天平、兖海、淄青等道，逐便收管。各给本分衣粮，其家一任相随，官中接借发遣，令其存济。其割配诸道将士，级皆有家属，须令装束，每人各赐绢两匹，以户部物充。其徐州诸县先有镇堡处，亦量利害轻重，差配人数守捉。武宁军大将，如素有军功，及官已至中丞大夫以上者，各具名荐闻，别加委用，其馀割送兖、宿两道军前收管。如情愿住徐州者，亦听稳便。王式、元质一切共为置制，待公事分配总毕，必知宁帖无事，即令王式与崇宪等自领两道兵马，直到汴州，分付仲齐及滑州都将，各押领送归本道。王式、元质放许、滑将士归后，既无公事，便赴阙廷，别加劳奖。其衙内银刀等将官健，有逃匿未捉获者，若能束身自首，所在归投者，一切不问，仍准前敕割配诸道，与衣粮，并家口任去。敕到后一月内不出陈首者，即不在此限。馀准诏旨处分。


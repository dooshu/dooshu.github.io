公祭张亦寓文

吾辈之获交于张亦寓也，有交之总角者，克见亦寓之豪放；交之少壮者，克见亦寓之繁华；交之暮年者，克见亦寓之高旷。至其百折不回之性，一往不挠之气，则自少至壮而老，实未尝纤毫少变也。

亦寓当日五陵年少，裘马翩翩，名噪文坛声施芹沼，雕龙绣虎，不受樊笼。王季重先生欲致之门下，百计诱之，冠雄鸡，佩猳豚，抗拒多年，方请委贽。时人以谑庵之得亦寓，比之孔门之得仲由。此时缔盟者，止吾辈数人，未能广及。殆亦寓壮盛，贾生入洛，望重辟雍，声伎满前宾朋满坐，倾酒如泉，挥金似土，拨阮弹筝，以昼卜夜。被放归里，时时凝碧，日日梨园，演剧征歌，缠头撒缦，此时结交颇盛，珠履三千，今存无几。亦寓晚年淡然入道，蒯履布袍，闭门却扫。橘虐茶淫，诗魔书蠹，宿习未除，则教数童子按拍清讴，选声叶律，韵辨中州。咬钉嚼铁，一时兴至，握管沉吟，雨竹风兰，淋漓泼墨，然过自矜贵，不妄与人。造门请见者，稍不当意，即举手楗户，匿不见人。以是庭无杂客，门可张罗。由今追昔，凡豪放繁华高旷之事，石火电光，过眼即灭，独其性气，则始终如一，不肯模棱。凡遇侪辈，或其性之所喜，即遢伎衰童，蠢僧村老，煮茗焚香，剧谈终日，不以为厌。或其性所不喜，即王公大人，轩冕冠盖，亦寓科头箕踞，白眼相向，旁若无人。盖亦寓具用世大才，生不逢辰，贫病相寻，赍志以老。其胸中真有一段不可磨灭之气，巨鱼失水，老骥伏枥之悲。不能如祢衡之挝鼓，灌夫之骂座，范亚父之撞破玉斗，曹孟德之击碎唾壶，徒厄塞终身，胸怀莫吐，以致磊块郁结，安得不昏昏闷闷，鲠咽以死也？呜呼痛哉！

兹以二七，吾辈知交，以鸡黍一提，抚棺痛哭。李白夜台，恐未必有故人之酒也。唯神有知，举杯釂此。


○黄雀报白环赋（以“灵禽感德，报以白环”为韵）

征晦明於异域，闻庶类之酬德。彼黄雀之罹害，遇青衿而见恻。有纤微之陋体，无彩翠之奇色。投林苦鸱鸢之患，坠地逢蝼蚁之食。情怀旧匹，尚有啁噍之音；自恋故枝，难举翩翩之翼。感之奚止，曰杨氏子。取於步武之内，彼巾箱之里。全而育之，焉知所以。洎养羽之再就，方衔恩而决起。黄花受哺，宁同食椹之怀；白璧来酬，用记封公之祉。言徵其事，载赫厥灵。表《齐谐》之《异志》，合《汉史》之《祥经》。倏去之时，既入群而多类；重来之夕，方诡状以呈形。称仙使而报德，何幸喜之可称。质乍隐於恍惚，环既受而晶莹。且贲然之好，瑞以神告。其洁白而就封，谅生成之是报。想夫初飞叶际，忽坠花阴。空城路远，穿屋讥深。化未及於遥海，声似愁於北林。焉知鸿鹄之秉志，实赖儿童之有心。是知好生自中，神贶元格。赠祥符之数四，胜兼金之累百。月圆，规规霜白。温其之色，且异随侯之珍；皎若之形，自类有虞之获。嗟夫！灵异之迹，出於无间。或鹊缄玉印，或树蕴金环。曾未若稚子怀仁，祥禽致感。彼君子之出处，实济物於坎。环兮四代五公，垂竹帛之可览。


○志过

辛酉岁，予以吏役道於上饶。时左司郎中博陵崔公出守郡佐，与予语及世道，次及人伦大节，因曰：“延州之让，不其至矣。或者言吴以太伯让而兴，季子让而亡，此乃徇於一方而不超乎大方也。原夫太伯避季历，奔荆蛮，以就文武之大业，则知太伯因天下之尊周以成周也，岂以兴周为念？季子因天下之去让以全让也，岂以亡吴为念？然则太伯季子，皆以天下之心为心，兴亡曾不屑虑，彼或者之论，诚未通其旨焉。”予曰：“诚哉是言！然季子之历聘也，闻乐章，辩歌诗，皆审其盛衰以造乎微精。明闳达物，无所逃数，有所极耳。又何区区异论於其间哉？”答曰：“子之言过矣！若季子以兴亡必然，力不能支，乘此而後三让，是利於将亡，因以沽名者也。岂可为君子？言之过矣。且以吴之存，而季子亡之；以让之废，而季子全之。向使勤一国之理，理於勾吴，今亦化为古墟，鞠为榛芜曷与夫礼让之大，使千古是式？贪以之廉，暴以之仁，忍垢冒荣者以之知惧，其於为理也，不其达欤？”予乃拜受其论，退书所闻，且以志过名篇，庶乎闻义能徙之义。


八


○七言律诗（七十八首）

【长安杂咏四首】

玉泉秋散鼎湖龙，世庙玄都纮御容。绛节久销金灶火，青词长护石坛松。运移梅福身难去，道向麻姑使未逢。重过竹宫闻夜祭，徐无仙客话乾封。

△其二

石门秋耸妙高台，慈圣金轮寺榜开。龙苑树荒香界坏，鹿园花尽塔铃哀。灯传初地中峰变，经过流沙万里来。代有异人为教出，鸠摩天付不凡材。

△其三

鼓角鸣鞘下建章，平明猎火照咸阳。黄山走马开新埒，青海求鹰出大荒。奉辔射生新宿卫，带刀行炙旧名王。侍臣献赋思遗事，指点先朝说豹房。

△其四

百战关山马槊高，耻将阶级斗萧曹。两河子弟能谈剑，一矢君王已赐袍。此日大家亲校武，他时年少定分茅。功成老将无人识，看取征南带血刀。

【哭苍雪法师二首】

忆昔穿云到上方，飞泉夹路笋舆忙。孤峰半榻霜颠白，清磬一声山叶黄。得道好穷诗正变，观心难遣世兴亡。汰公塔在今同传，无著天亲共影堂。

△其二

说法中峰语句真，沧桑阅尽剩闲身。宗风实处都成教，慧业通来不碍尘。白社老应空世想，青山我自哭诗人。纵教落得江南梦，万树梅花孰比邻？

【送友人出塞】

门人杜登春曰：此诗送泰兴季掌科作也。季名开生，字天中，以言事触先帝怒，徙尚阳。言官之遣始此。上书有意不忘君，窜逐还将谏草焚。圣主起居当日慎，小臣忠爱本风闻。玉关信断机中锦，金谷园空画里云。塞马一声亲旧哭，焉支少妇欲从军。

【海警】

龙骧开府集戈船，不数昆明教战年。刊木止因装大舰，习流真岂募空弮。越工楼橹偏风利，楚失馀皇尚昼眠。潮落春申滩上望，虚縻十万水衡钱。

【即事】

击鼓迎神太乙坛，越巫吐火舞珊珊。露台月上调丝管，禁苑霜凋挟弹丸。赤骥似龙徕万里，白鹰如雪致三韩。柏梁焚后宜春起，只有西山作旧看。

【送同官出牧】

门人杜登春曰：乙未之秋，先帝出朝臣四十有一人为外任，翰林读学杨犹龙以下皆忤安丘，故有是命。露掌明河玉漏寒，侍中出宰据征鞍。君王此日亲除吏，臣子何心道换官。壮士骊山秋送戍，豪家渭曲夜探丸。扶风冯翊皆难治，努力诸公奏最看。

【寄周子俶中州】

闻道周郎数酒悲，中原极目更依谁？云遮二室关山在，河夺三门风雨移。铜狄纪年何代恨？石经传字几人知？狂歌落日登临罢，残醉归来信马迟。

【怀古兼吊侯朝宗】

河洛烽烟万里昏，百年心事向夷门。气倾市侠收奇用，策动宫娥报旧恩。多见摄衣称上客，几人刎颈送王孙。死生总负侯嬴诺，欲滴椒浆泪满樽。

【送曹秋岳以少司农迁广东左辖四首】

江东才子汉平阳，身历三台拜侍郎。五管清秋悬使节，百蛮风静据胡床。珠官作贡通沧海，象郡休兵奉朔方。早晚絜侯能荐达，锋车好促舍人装。

△其二

秋风匹马尉佗城，铜鼓西来正苦兵。万里虞翻空远宦，十年杨仆自专征。山连鸟道天应尽，日落蛮江浪未平。此去好看宣室召，汉皇前席问苍生。

△其三

铜柱天南起暮笳，苍山不断火云遮。罗浮客到花为梦，庾岭书来雁是家。五月蛮村供白越，千年仙窦访丹砂。炎州百口堪同住，莫遣闲愁感鬓华。

△其四

悬瀑丹崖万仞流，越王台上月轮秋。江湖家在堪回首，京国人多独倚楼。海外文章龙变化，日南风俗鸟跂籞。知君此地登临罢，追忆平生话少游。

【送杨犹龙学士按察山西二首】

碧山学士起严装，新把牙旌下太行。玉麈开尊从将吏，银毫判牒喜文章。三关日落凝笳吹，千骑风流出射堂。忆赐锦袍天上暖，西游早拂雁门霜。

△其二

一天凉影散鸣珂，落木平沙雁渡河。北地诗名三辅少，西风客思五原多。紫貂被酒云中火，铁笛吟秋塞上歌。回首禁城从猎处，千山残雪满滹沱。

【送王藉茅学士按察浙江二首】

始兴门第故人稀，才子传家典北扉。画省日移花更发，御沟春过柳成围。江湖宦迹飘蓬转，嵩少乡心旅雁飞。重到冶城开戟地，岂堪还问旧乌衣！

△其二

讼堂闲啸听流莺，十载东南忆避兵。江左湖山多故吏，王家书画岂虚名。从容簿领诗还就，料理烟霞政自成。欲过会稽寻禊事，断碑春草曲池平。

【送当湖马觐扬备兵岢岚】

绝塞驱车出定羌，洗兵空碛散牛羊。黄河尽处无征战，紫燕飞时敢望乡！独客登临伤废垒，前人心力困危疆。君恩不遣边臣苦，高卧荒城对夕阳。

【送王孝源备兵山西】

秋尽黄河气欲收，千山雪色照并州。雕盘落木苍崖壮，马蹴层冰断涧流。父老壶关迎节使，将军广武耻封侯。雍容宾佐资谭笑，吹笛城南月夜楼。

【送同年江右朱遂初宪副固原四首】

衔杯落日指雕鞍，渭北燕南两地看。士马河湟征战罢，弟兄关塞别离难！荒祠黑水龙湫暗，绝阪丹崖鸟道盘。错认故京还咫尺，几人迁客近长安？

△其二

清秋柳陌响朱轮，帐下班声到近臣。万里河源通大夏，七盘山势控新秦。北庭将在黄骢老，西海僧来白象驯。最喜安边真节使，君恩深处少风尘！

△其三

白草原头驿路微，十年踪迹是耶非？月明函谷朝鸡远，木落萧关塞马肥。便道江城乡思急，故人京洛谏书稀。一官漂泊知何恨？老大匡山未拂衣。

△其四

长将诗酒付奚囊，此去征途被急装。苜蓿金鞍调白马，梅花铁笛奏青羌。凉州水草军营盛，汉代亭台猎火荒。往事功名归卫霍，书生垂老玉门霜。

【七夕感事】

天上人间总玉京，今年牛女倍分明。画图红粉深宫恨，砧杵金闺瘴海情。南国绿珠辞故主，北邙黄鸟送倾城。凭君试问雕陵鹊，一种银河风浪生！

【和杨铁崖天宝遗事诗二首】

汉主秋宵宴上林，延年供奉漏沉沉。给来妙服裁文锦，赏就新声赐饼金。岩鹊风微清笛迥，蒲萄月落画弦深。明朝曼倩思言事，日午君王驾未临。

△其二

复道笙歌几处通，博山香袅绮疏巾。檀槽岂出龟兹伎，玉笛非关于阗工；浩唱扇低槐市月，缓声衫动石头风。霓裳本是人间曲，天上吹来便不同。

【送少司空傅梦祯还嵩山】

高卧千峰锁暮霞，洛城春尽自飞花。铜仙露冷宫门草，玉女台荒洞口沙。被褐卢鸿仍拜诏，赐金疏受早还家。西巡拟上登封颂，抱犊山庄候翠华。

【夜宿蒙阴】

客行杖策鲁城边，访俗春风百里天。蒙岭出泉茶辨性，龟田加火谷占年。野蚕养就都成茧，村酒沽来不费钱。我亦山东狂李白，倦游好觅主家眠。

【郯城晓发】

匹马孤城望眼愁，鸡声喔喔晓烟收。鲁山将断云不断，沂水欲流沙未流。野戍凄凉经丧乱，残民零落困诛求。他乡已过故乡远，屈指归期二月头。

【闻台州警四首】

高滩响急峭帆收，橘柚人烟对郁洲。天际燕飞黄石岭，云中犬吠赤城楼。投戈将士逍遥卧，横笛渔翁缥缈愁。闻说天台逾万丈，可容长啸碧峰头。

△其二

野火山深叫杜鹃，阆风台畔羽书传。军扪绝磴松根火，士接飞流马上泉。雁积稻粱池万顷，猿知击刺剑千年。桃花好种今谁种？从此人间少洞天。

△其三

天门中断接危梁，玉馆金庭迹渺茫。石鼓响来开峭壁，干将飞去出沧浪！仙家垒是何年筑，刺史丹无不死方。乱后有人还采药，越王馀算禹馀粮。

△其四

三江木落海天西，华顶风高听鼓鼙。瀑布洗兵青嶂险，石桥通马白云齐。途穷邓老身何窜，春去刘郎路总迷。最是孤城萧瑟甚，断虹残雨子规啼。

【遣嫁】

蘸水寒堤百里风，扁舟装送月明中。但教儿女轻诸累，一任兵戈误此翁。故友𬞟蘩生死寄，贫家枣栗乱离空。归来往事关心在，不寐愁看烛影红。

【江城远眺】

幕府山前噪乳鸦，严城烟树隐悲笳。柳条遍拂将军马，燕子难求百姓家。东海奔涛连北固，西陵传火走南沙。江皋战鬼无人哭，横笛声声怨落花。

【赠辽左故人八首】

诏书切责罢三公，千里驱车向大东。曾募流移耕塞下，岂迁豪杰实关中。桑麻亭障行人断，松杏山河战骨空。此去累臣闻鬼哭，可无杯酒酹西风！

△其二

短辕一哭暮云低，雪窖冰天路惨凄。青史几年朝玉马，白头何日放金鸡！燕支塞远春难到，木叶山高鸟乱啼。百口总行君莫叹，免教少妇忆辽西。

△其三

伤心书断玉关秋，使者收鹰北海头。共事故人谁赐告，别来诸将几封侯？风霜碛里真难受，瘴疠天边不易求。莫信古称卑湿地，南中犹有逐臣愁。

△其四

潦倒南冠顾影惭，残生得失忏瞿昙。君恩未许夸前席，世路谁能脱左骖？雁去雁来空塞北，花开花落自江南。可怜庾信多才思，关陇乡心已不堪！

△其五

贯索天边动使星，赭衣羸马夕阳亭。胥靡憔悴伤图画，巷伯牵连累汗青。减死朔方谁考验？徙家合浦竟漂零。故园无限东风柳，芦管吹来不忍听。

△其六

浮生踪迹总茫然，两拜中书再徙边。尽有温汤堪疗疾，恰逢灵药可延年。垂来文鼠装绵暖，射得寒鱼入馔鲜。只少江南好春色，孤山梅树罨溪船。

△其七

路出河西望八城，保宫老母泪纵横。重围屡困孤身在，垂死翻悲绝塞行。尽室可怜逢将吏，生儿真悔作公卿。萧萧夜半玄菟月，鹤唳归来梦不成。

△其八

齐女门前万里台，伤心砧杵北风哀。一官误汝高门累，半子怜渠侠婿才。失母况经关塞别，从夫只好梦魂来。摩挲老眼千行泪，望断寒云冻不开。

【春日小园即席次白林九明府韵】

小筑疏篱占绿湾，钓竿斜出草堂间。柳因见日频舒眼，花为迎风早破颜；地是廉泉连让水，人如退谷遇香山。新诗片石留题在，采蕨烹葵数往还。

【题画】

△芍药

花到春深烂熳红，香来士女踏歌中。风知相谑吹芳蒂，露恨将离浥粉丛。渍酒稳教颜色异，调羹误许姓名同。内家彩笔新成颂，肯让玄晖句自工。

△石榴

碧云翦翦月钩钩，狼藉珊瑚露未收。绛树凭阑看独笑，绿衣传火照梳头；深房莫倚含苞固，多子还怜龋齿羞。种得菖蒲堪渍酒，刘郎花底拜红侯。

△洛阳花

绿窗昨夜长轻莎，玉作栏杆锦覆窠。丹缬好描秦氏粉，墨痕重点石家螺。剪同翠羽来金谷，织并红罗出绛河。千种洛阳名卉在，不知须让此花多。

△茉莉

剪雪裁冰莫浪猜，玉人织手摘将来。新泉浸后香恒满，细缕穿成蕊半开。爱玩晚凉宜小立，护持隔岁为亲栽。一枝点就东风里，好与新妆报镜台。

△芙蓉

细雨横塘白鹭拳，窃红婀娜向风前。千丝衣薄荷同制，三醉颜酡柳共眠。水殿晓凉妆徙倚，玉河春浅共迁延。涉江好把芳名认，错读陈王赋一篇。

△菊花

夜深银烛最分明，翠叶金钿认小名。故著黄絁贪入道，却翘紫袖擅倾城。生来艳质何消瘦，移近高人怡老成。几度看花花耐久，可知花亦是多情。

△茧虎

南山五日镜奁开，彩索春葱缚轶材。奇物巧从蚕馆制，内家亲见豹房来。越巫辟恶镂金胜，汉将擒生画玉台。最是茧丝添虎翼，难将续命诉牛哀。

△茄牛

击鼓喧阗笑未休，泥车瓦狗出同游。生成岂比东邻犊，觳觳何来孺子牛？老圃盘餐夸特杀，太牢滋味入常羞。看它诸葛贪游戏，苦斗儿曹巧运筹。

△鲞鹤

丁令归来寄素书，羽毛零落待何如？云霄岂有筜糟计，饮啄宁关逐臭馀！雪比撒盐堆劲翮，蚁旎封垤附专车。秦皇跨鹤思仙去，死骨何因葬鲍鱼。

△蝉猴

仙蜕谁传不死方？最高枝处忆同行。移将吸露迎风意，做就轻躯细骨妆。薄鬓影如逢越女，断肠声岂怨齐王！内家近作通侯相，赐出貂蝉傲粉郎。

△芦笔

采箬编蒲课笔耕，纤帘居士擅书名。扫来鲁壁枯难用，焚就秦灰煮不成。飞白夜窗花入梦，草玄秋阁雁衔横。中山本是卢郎宅，错认移封号管城。

△橘灯

掩映兰膏叶底寻，玉盘纤手出无心。花开槐市枝枝火，霜满江潭树树金。绣佛传灯珠错落，洞仙争奕漏深沉。








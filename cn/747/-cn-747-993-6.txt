○唐太原节度使韦凑神道碑

君子之事上也，进思尽忠，退思补过，所以慎其初也。不为义疚，不为利迁，所以成其忠也。有始有卒，往哲所难，彭城文公韦府君，庶斯道矣！

君讳凑，字彦宗，京兆杜陵人也。翊商命族，佐汉传封，龙承祀，盛业百世。曾祖讳瓒，隋仓部侍郎、司农少卿、尚书右丞、南皮县伯。开皇中受诏监河漕之运以实关中，利国济人，名书隋史。祖讳叔诣，皇朝薄州刺史员外郎、散骑常侍库部郎中。贞观初奉使招夷越之酋以清岭外，息兵殷土，事具《实录》。父讳元福，永徽中为城门郎，为外姻所累，贬授桂州长史，赠润州刺史。清风克绍，盛德难名，育道储祉，以贻後嗣。

君承积善之休烈，光膺太和之纯粹。文学政事，怀适时之异材；孝友忠贞，禀过人之至行。永淳元年解褐授婺州司兵参军，政远之渐，发於初筮。延载元年授资州司兵参军，廉察使房昶睹君剖断之迹，叹曰：“鸾凤栖於枳棘，岂惟有司之过？亦使车之所急也！”於是状其殊绩，上表闻荐。俄拜扬州法曹参军，绳愆纠慝，正色无私，志在澄清，岂避强御。长史清河寿潜，悉以郡事委焉。大足元年授上方监丞，寻加朝散大夫，转相王府属兼通事舍人。时夏官尚书姚公兼王府长史，尝称曰：“韦属识见宏远，文彩优详，恨相知之晚也。”长安三年，迁职方员外郎。神龙元年，转兵部员外郎，历职方司郎中长安令，迁将作少匠，仍兼通事舍人。景龙二年转司农少卿，三年除贝州刺史。其草奏也，必因事而作程；其敷纳也，抑有仪而作表。周行之誉，久而愈芳，既副象河之荣，遂光分行之寄。景元年复入为鸿胪少卿，仍加银青光禄大夫，二年转太府少卿兼通事舍人。节愍太子之追谥也，君谓“有死不校，太子之道。苟弄兵而不诛，虽衔命而难宥。申生以遇谗自引，考行为恭；卫据以擅命出奔，易名为戾。以今方古，斯为甚焉。”於是抗疏论奏，明言至理，仍於轩墀之下，对仗自读。睿宗瞿然悚听，仗下後引君入阁，赐坐再三询，乃令与执政议其可否。佥以为恩命已行，难於返汗。惜遂事於已往，知谠言之在斯，所谓有犯无隐，临大节而不可夺也。

初神龙之末，恩逾赏僭，氛既清，府库犹竭。时议兴造寺观，土木竞起，役人不时，上书切谏，疏奏未报，昌言固争，上悟其忠，竟用嘉纳。乃诏有司，量事节减，息人省费，动盈万亿。君前後所论郊庙大议，及时政所急，凡数十上，多见录用。或编於甲令，或载在策书，仁人之言，其利溥矣！先天中又历陕、汝二州剌史。陕服汝坟，境壤相接，惠先道路，二郡以安。开元二年迁岐州剌史，属鸾舆顺豫，大岐下。君徭赋均平，储峙简约，牲饩烹饪，不徼赏於珍华；屦资粮，不取悦於馀羡，阖境无扰，人到於今称之。四年迁将作大匠，六年充东都留守，八年迁右卫大将军。上谓君曰：“皇家故事，诸卫大将军共尚书交互为之。近日渐贵文物，乃轻此职。卿声实俱美，故暂用卿，以光此官，勿辞也。”九年正月迁河南尹，累封彭城郡公。十年以属官有犯，出为杭州刺史。十一年转汾州刺史，其年又迁太原尹，仍充太原以北节度大使、北都留守、河东道支度营田大使，并检校北都军器监。操节钺之寄，慎守御之方，师徒无勤，边鄙不耸。虽李牧之驰名塞下，魏尚之善守云中，无以过也。上懿其绩，手诏劳勉，锡以时服，恩贶屡降。及遘疾，诏遣尚药奉御宗处驰传诊疗，粤以其年十二月九日薨於太原之官舍，春秋六十有五。诏书：“故太原尹韦凑，体识沉正，宇量淹通，立德可师，宏风自远。累居中外，克著声绩，而大耋不永，昃离俄谢。兴言感恻，用轸於怀，宜洽宠光，俾申荣赠，可使持节都督幽州诸军事幽州刺史。物一百匹、米粟各一百石，给灵举递还。”葬日借幔幕手力，太常谥曰“文”，礼也。议者以君忠肃恭懿，宽仁信义，总虞书之九德，并孔门之五美，而不翼亮百揆，光昭三事。盖以满盈为忌，谦让辞避。不然，岂才不适而命不至，道不行而时不利也。先夫人范阳卢氏，刑部尚书从愿之妹也。辅德正家，克循法度，载诞元嗣，无禄早终。继夫人陇西李氏，长安令绾之女也。能继徽音，以享偕老。初尚书卢公以亲懿之故，式瞻景行，将有刊述，以纪嘉休。既而镇抚汾浍，澄清梁益，轩车载辖，是则未暇。及入护储闱，而辞疾归老，事竟蹉跌，斯文不就。天宝八载，府君之嗣子尚书右丞见素，痛霜露之滋深，惧英华之易远，於是徵究决谅，询谋宗党，托词琼瑶，以攵事实，伯喈之颂，叙长源於厥初；考甫之铭，垂俭德於来裔。其词曰：

粤我初谅，以德受氏。黻冕轩裳，世济厥美。辰象吐秀，山川叶祉。实生文公，克纂先祀。入孝出悌，抱质怀文。雅操有素，清标不群。志惟诗礼，业在邱坟。如玉之洁，如兰之芬。发迹州郡，饰躬以进。既登省闱，体声益振。守以恪恭，不忘畏慎。有犯无隐，词直而顺。象河是副，功宣亚卿。建受委，遂典专城。政存简要，德著仁明。是则之美，时惟尹京。总戎军政，彼汾之澳。卒乘辑睦，戎夷悦服。永享惟老，受兹戬谷。天不遗，遽终百禄。哀荣式备，诏葬言旋。宅兆斯吉，光阴屡迁。岩岩终阜，泱泱渭川。刊石纪德，於惟亿年。


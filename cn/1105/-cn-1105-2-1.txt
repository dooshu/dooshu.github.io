四时调摄笺  春卷


高子曰：时之义大矣，天下之事未有外时以成者也，故圣人与四时合其序，而《月令》一书尤养生家之不可少者。余录四时阴阳运用之机，而配以五脏寒温顺逆之义，因时系以方药导引之功，该日载以合宜合忌之事。不务博而信怪诞不经之条，若服商陆见地藏之宝，掘富家土而禳，贫者得富，此类悉删去而不存。不尚简而弃御灾防患之术，如《玉经八方》、袪瘟符录、坐功图像，类此并增入而不置。随时叙以逸事幽赏之条，和其性灵，悦其心志。人能顺时调摄，神药频餐。勤以导引之功，慎以宜忌之要，无竞无营，与时消息，则疾病可远，寿命可延，诚日用不可去身，岂曰小补云耳？录成笺曰《四时调摄》。

春三月调摄总类

《尚书大传》曰：“东方为春，春者，出也，万物之所出也。”《淮南子》曰：“春为规，规者，所以圜万物也。规度不失，万物乃理。”《汉律志》曰：“少阳，东也，东者，动也。阳气动物，于时为春。”故君子当审时气，节宣调摄，以卫其生。

正月立春，木相；春分，木旺；立夏，木休；夏至，木废；立秋，木死；立冬，木殁；冬至，木胎，言木孕于水之中矣。

岁时变常，灾害之萌也，余特录其变应于疾病者，分列于四时，使遵生者惧害，预防者慎自保，毋困时变。其它水旱凶荒，兵革流移，余未之信也，不敢录。

正月朔，忌北风，主人民多病；忌大雾，主多瘟灾；忌雨雹，主多疮疥之疾。忌月内发电，主人民多殃。七日，忌风雨，主民灾。忌行秋令，令主多疫。

二月，忌东北雷，主病，西北多疫。春分忌晴，主病。

三月朔，忌风雨，主多病。忌行夏令，主多疫。

脏腑配经络图

一脏一腑为表里，一经一络应阴阳。

肺手太阴　大肠手阳明　小肠手太阳

心手少阴　三焦手少阳　包络手厥阴

脾足太阴　胃足阳明　　肾足少阴

肝足厥阴　膀胱足太阳　胆足少阳

人身脉运于中，血气周流不已。三阳三阴之中，有阳明者，为两阳合明；厥阴者，为两阴交尽也。

经络配四时图

天时十二月，人身十二经，地支十二位。手经络应天，足经络应地

春 主生 寅　手少阳三焦卯　手阳明大肠辰　手太阳小肠

夏 主长 巳　手厥阴心午　手少阴心未　手太阴肺

秋 主杀 申　足少阳胆酉　足阳明胃戌　足太阳膀胱

冬 主藏 亥　足厥阴肝子　足少阴肾丑　足太阴脾

肝脏春旺论〔胆附肝下〕

肝属木，为青帝，卦属震，神形青龙，象如悬匏。肝者，干也，状如枝干，居在下，少近心，左三叶，右四叶，色如缟映绀。肝为心母，为肾子。肝有三神，名曰爽灵、胎光、幽精也。夜卧及平旦，叩齿三十六通，呼肝神名，使神清气爽。目为之宫，左目为甲，右目为乙。男子至六十，肝气衰，肝叶薄，胆渐减，目即昏昏然。在形为筋，肝脉合于木，魂之藏也。于液为泪，肾邪入肝，故多泪。六府，胆为肝之府，胆与肝合也。故肝气通，则分五色，肝实则目黄赤。肝合于脉，其荣爪也，肝之合也。筋缓脉而不自持者，肝先死也。日为甲乙，辰为寅卯，音属角，味酸，其臭臊膻，心邪入肝则恶膻。肝之外应东岳，上通岁星之精，春三月常存岁星，青气入于肝。故肝虚者，筋急也；皮枯者，肝热也；肌肉斑点者，肝风也；人之色青者，肝盛也；人好食酸味者；肝不足也；人之发枯者，肝伤也；人之手足多汗者，肝方无病。肺邪入肝则多笑。治肝病当用嘘为泻，吸为补。其气仁，好行仁惠伤悯之情，故闻悲则泪出也。故春三月木旺，天地气生，欲安其神者，当泽及群刍，恩沾庶类。无竭川泽，毋漉陂塘，毋伤萌芽，好生勿杀，以合太清，以合天地生育之气。夜卧早起，以合乎道。若逆之，则毛骨不荣，金木相克，而诸病生矣。

春月气数主属图

(见图)

肝神图

(见图)

相肝脏病法

肝热者，左颊赤。肝病者，目夺而胁下痛引小腹，令人喜怒。肝虚则恐，如人将捕之。实则怒，虚则寒，寒则阴气壮，梦见山林。肝气逆，则头痛胁痛，耳聋颊肿。肝病欲散，急食辛以散，用酸以补之。当避风，肝恶风也。肝病，脐左有动气，按之牢若痛，支满淋溲，大小便难，好转筋。肝有病，则昏昏好睡，眼生膜，视物不明，飞蝇上下，（上奴下肉）肉扳睛，或生晕映，冷泪，两角赤痒，当服升麻散。 【方见《玉经八方》后。】

修养肝脏法

以春三月朔旦，东面平坐，叩齿三通，闭气九息，吸震宫青气入口，九吞之，以补肝虚受损，以享青龙之荣。

六气治肝法 【《秘诀》曰：“嘘以治肝，要两目睁开为之，口吐鼻取，不使耳闻。”】

治肝脏用嘘法，以鼻渐渐引长气，以口嘘之，肝病用大嘘三十遍，以目睁起，以出肝邪气，去肝家邪热，亦去四肢壮热、眼昏（上奴下肉）肉、赤红风痒等症。数嘘之，绵绵相次不绝为妙。疾平即止，不可过多为之，则损肝气。病止又恐肝虚，当以嘘字作吸气之声以补之，使肝不虚，而他脏之邪不得以入也。大凡六字之诀不可太重，恐损真气。人能常令心志内守，不为怒动，而生喜悦，则肝病不生。故春三月木旺，天地气生，万物荣茂，欲安其神者，当止杀伤，则合乎太清，以顺天地发生之气。夜卧早起，以合养生之道。

黄帝制春季所服奇方

黄帝曰：“春三月服何药？”歧伯曰：“男子有患五劳七伤，阴囊消缩，囊下生疮，腰背疼痛，不得俯仰，筋脉痹冷，或时热痒，或时浮肿，难以步行，因风泪出，远视茫然，咳逆上冲，身体痿黄，气胀脐痛，膀胱挛急，小便出血，茎管阴子疼痛，或淋漓赤黄污衣，或梦寐多惊，口干舌强，皆犯七伤，此药主之。”

茯苓五钱，食不消加一钱　菖蒲五钱，患耳加一钱　栝蒌四钱，热渴加五钱　牛膝五钱，腰疼加一钱　山茱萸五钱，身痒加一钱　兔丝子五钱，阴痿加一钱　巴戟天四钱，阴痿加五分　细辛四钱，视茫加五分　续断五钱，有疮加一钱　防风五钱，风邪加一钱　山药五钱，阴湿痒加一钱　天雄三钱，风痒加五分　蛇床子四钱，气促加五分　柏子仁五钱，气力不足加一钱　远志五钱，惊悸加一钱　石斛五钱，身皮痛加一钱　杜仲五钱，腰痛加一钱　苁蓉四钱，阴痿加一钱

上一十八味，各依法制度，捣为细末，炼蜜为丸，如蚕豆大。每服三丸，加至五、七丸，三餐食前服之。服至一月，百病消灭，体气平复，神妙无比。

肝脏导引法　 【正二月三月行之】

治肝以两手相重，按肩上，徐徐缓捩身，左右各三遍。又可正坐，两手相叉，翻覆向胸三五遍。此能去肝家积聚风邪毒气，不令病作。一春早暮，须念念为之，不可懈惰，使一曝十寒，方有成效。

春季摄生消息论

春三月，此谓发陈，天地俱生，万物以荣。夜卧早起，广步于庭，披发缓行，以使志生。生而勿杀，与而勿夺，赏而勿罚，此春气之应，养生之道也。逆之则伤肝。肝木味酸，木能胜土，土属脾主甘，当春之时，食味宜减酸益甘，以养脾气。春阳初生，万物发萌，正二月间，乍寒乍热，高年之人，多有宿疾，春气所攻，则精神昏倦，宿病发动。又兼去冬以来，拥炉熏衣，啖炙炊爆，成积至春，因而发泄，致体热头昏，壅隔涎嗽，四肢倦怠，腰脚无力，皆冬所蓄之疾。常当体候，若稍觉发动，不可便行疏利之药，恐伤脏腑，别生余疾。惟用消风和气，凉膈化痰之剂，或选食治方中性稍凉利，饮食调停以治，自然通畅。若无疾状，不可吃药。春日融和，当眺园林亭阁虚敞之处，用摅滞怀，以畅生气，不可兀坐以生他郁。饮酒不可过多，人家自造米面团饼，多伤脾胃，最难消化，老人切不可以饥腹多食，以快一时之口，致生不测。天气寒暄不一，不可顿去绵衣。老人气弱，骨疏体怯，风冷易伤腠理，时备夹衣，遇暖易之。一重渐减一重，不可暴去。

刘处士云：“春来之病，多自冬至后夜半一阳生。阳气吐，阴气纳，心膈宿热，与阳气相冲，两虎相逢，狭道必斗矣。至于春夏之交，遂使伤寒虚热时行之患，良由冬月焙火食炙，心膈宿痰流入四肢之故也。当服袪痰之药以导之，使不为疾。不可令背寒，寒即伤肺，令鼻塞咳嗽。身觉热甚，少去上衣，稍冷莫强忍，即便加服。肺俞五脏之表，胃俞经络之长，二处不可失寒热之节。谚云：‘避风如避箭，避色如避乱。加减逐时衣，少餐申后饭’是也。”

春三月，六气十八候皆正发生之令，毋覆巢杀母破卵，毋伐林木。

《千金方》云：“春七十二日，省酸增甘，以养脾气。”

《金匮要略》云：“春不可食肝。”为肝旺时，以死气入肝伤魂也。”

《养生论》曰：“春三月，每朝梳头一二百下。至夜卧时，用热汤下盐一撮，洗膝下至足，方卧，以泄风毒脚气，勿令壅塞。”

《云笈七签》曰：“春正二月，宜夜卧早起，三月宜早卧早起。”

又曰：“春三月，卧宜头向东方，乘生气也。”

“春气温，宜食麦以凉之，不可一于温也。禁吃热物，并焙衣服。”

《参赞书》曰：“春伤于风，夏必飧泄。”

《千金翼方》曰：“春甲乙日，忌夫妇容止。”

又曰：“春夏之交，阴雨卑湿，或饮汤水过多，令患风湿，自汗体重，转侧不能，小便不利。作他治必不救，惟服五苓散效甚。”

“春三二月，勿食小蒜、百草心芽。肝病宜食麻子”

三春合用药方

细辛散

老人春时多昏倦，当服。明目和脾，除风气，去痰涎。 【男女通用。】

细辛一钱，去土　川芎一钱　甘草炙，五分

作一服，水煎六分，热呷。可常服。

菊花散

老人春时，热毒风气上攻，颈项头痛，面肿及风热眼涩宜服。

甘菊花　前胡　旋覆花　芍药　玄参　防风各一两

共为末，临睡酒调二三钱送下。不能酒，以米汤饮下。

惺惺散

春时，头目不利，昏昏如醉，壮热，头疼，腰痛，有似伤寒，宜服惺惺散。

桔梗一两　细辛五钱　人参五钱　茯芩一两　瓜蒌仁五钱　白朮土炒，一两

共为末，炼蜜为丸，如弹子大。每服一丸，温汤化下。

神效散

老人春时，多偏正头风。

旋覆花一两，焙　白僵蚕微炒去丝，六钱　石膏五分

用葱捣，同药末杵为丸，桐子大。每用葱茶汤下二丸即效。

坠痰饮子

治老人春时胸膈不利，或时烦闷。

半夏山东出者，用白汤洗淋十余次为末　生姜一大块如指二节　枣子七枚

用半夏末二钱，入姜、枣，用水二盅，煎至七分，临卧，去姜、枣服。

延年散

老人春时宜服，进食顺气。

广陈皮四两，浸洗去里白衣　甘草二两，为末　盐二两半，炒燥

上三味，先用热汤洗去苦水五六遍，微焙。次将甘草末并盐蘸上，两面焙干，细嚼三二片，以通滞气。

黄蓍散

治老人春时诸般眼疾发动，兼治口鼻生疮。

黄蓍一两　川芎一两　防风一两　甘草五钱　白蒺藜一钱，去刺尖　甘菊花五分

共为末，每服二钱，空心早服，米汤饮下，日午临睡三时服之。暴赤风毒，昏涩痛痒，并皆治之。外障久服方退。忌房室火毒之物。患眼切忌针烙出血，大损眼目。

黍粘汤

治老人春时胸膈不快，痰涌气噎，咽喉诸疾。

黍粘子三两，炒香为末　甘草半两，炙

共为细末，每服一钱，食后、临卧服。

太上肘后玉经八方

《云笈七签》曰：“昔巢居士事东海青童君，若心屈节奉师，溽暑冱寒，无懈无怠，仅二十年，乃口授八方，使八节制服，以应八卦。若人未能跨鹤腾霄，优游于乾坤之内，守浩然之气，容色不改，寿满百年，须服此药。神仙秘妙，不可轻泄。能久服，必登上仙。”

王君河车方

〔艮象〕　艮卦东北　王君河车方

紫河车一具首生并壮盛胞衣是也。挑血筋洗数十遍，仍以酒洗，阴干，煮和各药　生地八雨补髓血　牛膝四两主腰膝　五味三两主五脏　覆盆子四两主阴不足　巴戟二两欲多世事加一两，女人不用　诃黎勒三两主胸中气　鼓子花二两腻筋骨　苦耽二两治诸毒药　泽泻三两补男女人虚　甘菊花三两去筋风　菖蒲三两益精神　干漆三两去肌肉五脏风，炒黄用　柏子仁三两添精，用仁　白茯苓三两安神　黄精二两补脾胃　苁蓉二两助下元，女人不用　石斛二两壮筋骨　远志二两益心力不忘　杏仁四两炒黄去皮尖，去恶血气　巨胜子四两延年驻形

一方有云英石三两 【缩肠。余曰：不必如此。】

上二十二味，共捣为末，炼蜜如桐子大。酒下或盐汤下。服三料，颜如处子。昔王仙君传与苏林子，立盟歃血，不尔违太上之科。

青精先生蕣米饭方

〔震象〕　震卦正东　青精先生蕣米饭方

白粱米一石，南烛汁浸，九蒸九曝，干可有三斗以上。每日服一匙饭，过一月后，服半匙，两月后，服三分之一。尽一剂则风寒不能侵，须发如青丝，颜如冰玉。若人服之，役使六丁天兵侍卫。

摄生图方

升麻子散

肝有病，即目赤，眼中生（上奴下肉）肉晕膜，视物不明，宜服升麻子散。

升麻　黄蓍各八分　山栀七分　黄连七分　决明子　车前子各一钱　干姜七分　龙胆草　充蔚子各五分

共为末，空心服二三钱，白汤下。

一方加苦瓠五分，去黄连、龙胆草。

正月事宜

《周天七衡六间》曰：“大寒后十五日，斗指艮，为立春。立，始建也，春气始至，故为之立也。后又十五日，斗指寅，为雨水。雨水，中气也，言雪散为水矣。律太簇，簇者，凑也。言万物地而出，随阳而生也。”《晋乐志》曰：“正月建寅，寅者，津也，谓生物之津途也。”《玉烛宝典》：“以正月为端月，曰孟阳，曰献岁。”

岁朝一日为鸡，二日为犬，三日为豕，四日为羊，五日为牛，六日为马，七日为人，八日为谷。是日日色晴明温暖，则本事蕃息安泰。若值风雨阴寒，气象惨烈，则疾病衰灭。以各日验之，若人值否，思预防以摄生。

《灵宝》曰：“是月天道南行，作事出行俱向南，吉。是月一日，修续命斋，勿杀生。初七日是三会日，宜修延神斋，吉。”

“元日五更，以红枣祭五瘟毕，合家食之，吉。”

《山海经》曰：“画桃符以厌鬼。”

《荆楚岁时记》曰：“元日服桃仁汤，为五行之精，可以伏百邪。”

《月令图经》曰：“元日日未出时，朱书百病符悬户上。”符在五月中。

《荆楚记》：“元日挂鸡于门庭，百神畏之。”

《墨子秘要》曰：“元日收鹊巢烧灰着于厕以避兵，撒门里以避盗。”

《四时纂要》曰：“是月四日寅日，宜拔白。甲子日，拔白。三十日，服井花水，令须发不白。”

《时后方》曰：“正月上寅日，取女青草末三合，绛囊盛挂帐中，能辟瘟疫，”女青即雀瓢也。

《玉烛宝典》曰：“元日，作膏粥以祀门户。”

《琐碎录》：“打春牛时，拾牛身上土泥撒檐下，不生蜒蚰。”

《荆楚记》曰：“正月未日，以芦苣火照井中、厕中，百鬼皆走。”

“正月元旦，迎祀灶神，钉桃符，上书一‘上渐下耳’字，挂钟馗以辟一年之祟。家长率长幼拜天地万神，诣本境土地五谷之神，以祈一年之福。或经完毕方礼拜。新年寅时，饮屠苏酒、马齿苋，以袪一年不正之气。”

屠苏酒方

大黄(一钱)　桔梗　川椒(各一钱五分)　　桂心(一钱五分)　乌头(六分，炮)　白朮(一钱八分)　茱萸(一钱二分)　防风(一两)

以绛囊盛之，悬井中，至元日寅时取起，以酒煎四五沸，饮二三杯。自幼小饮起。

“洛阳人家，正月元日造丝鸡腊燕粉荔枝。十五日造火鹅儿，食玉粱糕。”

“长安风俗，元日以后，递以酒食相邀，为之传坐。”

“立春后庚子日，宜温蔓菁汁合家并服，不拘多少，可除瘟疫。”

“元日五更时，点火把照果木树，则无虫生，以斧敲打各树身则结实。”

《居家必用》曰：“是月，将三年桃树身上，尖刀划破树皮，直长五七条，比他树结子更多。恐皮紧不长。”

“是月上辰日，塞鼠穴，可绝鼠。”

《五行书》曰：“元日用麻子七粒，赤豆七粒，撒井中，避瘟疫。”又云：“吞赤小豆七粒，服椒酒一杯，吉。”

《岁时杂记》曰：“元日烧苍朮，服苍朮汤，吉。”

《崔寔月令》曰：“元日进柏酒，是玉衡星之精，服之令人身轻。”

《家塾事亲》曰：“元日取小便洗液气大效。”

《珠囊隐诀》曰：“元日煎五香汤沐浴，令人至老须黑。”注曰：“乃青木香也，因其一株五根，一茎五花，一枝五叶，一茎五节，故云。”又以五香煎之，方具于后。

“元日四更时，取葫芦藤煎汤浴小儿，终身不出痘疮。其藤须在八九月收藏，又云在除夕。葫芦煎汤亦可。”

“其月宜加绵袜以暖足，则无病。”

“元日，天仓开日，宜学道坐圜。戊辰日，宜炼丹药。”

又一方云：“五香汤法，用兰香、荆芥头、苓苓香、白檀、木香，等分，（口父）咀，煮汤沐浴，辟除不祥，可降神灵，并治头风。如无兰香，以甘松代之。”此又一说也。

《云笈七签》曰：“以立春日清晨，煮白芷、桃皮、青木香三汤沐浴，吉。”

《千金月令》曰：“是月宜食粥，有三方：一曰地黄粥，以补虚。取地黄捣汁，候粥半熟以下汁。复用绵包花椒五十粒，生姜一片同煮，粥熟，去绵包，再下熟羊肾一具，碎切成条，如韭叶大，少加盐食之。二曰防风粥，以去四肢风。取防风一大分，煎汤煮粥。三曰紫苏粥，取紫苏炒微黄香，煎取汁作粥。”

《云笈七签》曰：“正月十日沐浴，令人齿坚。寅日烧白发，吉。”

《述见》曰：“是月每早梳头一二百梳，甚益。”

《玄枢经》曰：“春冰未泮，衣欲上薄下厚，养阳收阴，长生之术也。太薄则伤寒。”

《道藏经》曰：“欲灭尸虫，春正上甲乙日，视岁星所在，焚香朝朝礼拜，诚心祝曰：臣愿东方明星君扶我魂、接我魄，使我寿命绵长如松柏。愿臣身中三尸九虫尽消灭。频频行之，吉。”

《四时纂要》曰：“初七日，为上会日，可设斋醮，大吉。”

《清异录》云：“咸通俗，元日佩红绢囊，内装人参豆大，嵌木香一二厘，时服，日高方止，号迎年佩。”

正月事忌

“正月，日时不宜用寅，犯月建，百事不利。”

“是月初七日、二十一日，不可交易裁衣。”

“是月初，婚，忌空床，招不祥。不得已者，以熏笼置床以厌之。”

《梅师方》曰：“元日，勿食梨，以避离字之义。勿食鲫鱼，头中有虫。”

《千金方》曰：“是月食虎豹狸肉，令人伤神损寿。”

又曰：“不得食生葱、蓼子，令人面上起游风。勿食蛰藏不时之物。”

《本草》：“是月勿食鼠残伤物，令人生。”

《心镜》曰：“是月节五辛以避厉气。五辛：蒜、葱、韭、薤、姜是也。勿食狸豹等肉。”

《摄生论》曰：“八日，宜沐浴。其日不宜远行。”

《杨公忌》曰：“十三日，不宜问疾。”

“正月元日，天腊日，十五日为上元，二日戒夫妇入房。”

正月修养法

孟春之月，天地俱生，谓之发阳。天地资始，万物化生，生而勿杀，与而勿夺。君子固密，毋泄真气。卦值泰，生气在子，坐卧当向北方。

孙真人《摄生论》曰：“正月肾气受病，肺脏气微，宜减咸酸，增辛辣味，助肾补肺，赡养胃气。勿冒冰冻，勿太温暖。早起夜卧，以缓形神。”

《内丹秘要》曰：“阳出于地，喻身中三阳上升，当急驾河车，搬回鼎内。”

《活人心书》曰：“肝主龙兮位号心，病来自觉好酸辛。眼中赤色时多泪，嘘之病去效如神。”

《灵剑子》导引法

孟春月一势：以两手掩口，取热气津润摩面，上下三五十遍，令极热。食后为之，令人华彩光泽不皱。行之三年，色如少艾，兼明目，散诸故疾。从肝脏中肩背行后，须引吸震方生气，以补肝脏，行入下元。凡行导引之法，皆闭气为之，勿得开口，以招外邪，入于肝脏。

陈希夷孟春二气导引坐功图势(见图)

二月事宜

《孝经纬》曰：“雨水后十五日，斗指甲，为惊蛰。蛰者，蛰虫震起而出也。后十五日，斗指卯，为春分。分者，半也，当九十日之半也，故谓之分。夏冬不言分者，天地间二气而已矣，阳生子，极于午，即其中分也。春为阳中，律夹钟，言万物孚甲，钟类而出也。”《晋乐志》曰：“二月建卯，卯者，茂也，言阳生而滋茂也。”《要纂》曰：“二月为仲阳，曰令月，此正女夷司和，春皞驭节之时也。”

《玄枢经》曰：“天道西南行，作事出行宜向西南，吉。不宜用卯日，犯月建，不吉。”

“是月取道中土泥门户，辟官符。上壬日取土泥屋四角，宜蚕事。”

《吕公忌》曰：“是月令幼小儿女早起，避社神，免至小儿面黄。”

“是月采升麻，治头疼热风诸毒。采独活，治贼风百节痛，风无久新俱治。”

《四时纂要》曰：“是月初八日、十四日、二十八日，拔白须发良。”

《千金方》曰：“是月宜食韭，大益人心。”

《纂要》曰：“是月丁亥日，收桃花阴干为末，戊子和井花水服方寸匕，日三服。疗妇人无子，兼美容颜。”

《千金月令》曰：“惊蛰日取石灰糁门限外，可绝虫蚁。”

《吕公忌》曰：“社日，令男女辍业一日，否则令人不聪。”

《千金月令》曰：“二月二日取枸杞煎汤晚沐，令人光泽，不病不老。”

《云笈七签》曰：“社日饮酒一杯，能治聋疾。杜诗：为寄治聋酒一杯。”

《月令》曰：“春分后宜服神明散。其方用苍朮、桔梗各二两，附子一两，乌头二两炮，细辛一两，捣筛为散，红绢囊盛之，一人佩带，一家无病。若染时疫者，取囊中之药一钱，新汲水调服，取汗即愈。”

“二月以后，当多服袪痰之药。风劳之疾每起于痰，人能先令痰有疏导，则病可庶几。”

“是月上丙日，宜洗头发愈疾，效。上卯沐浴，去百病。”

“是月二十五日，天仓开日，宜坐圜，入山修道。”

《云笈七签》曰：“二月八日沐浴，令人轻健，初六日亦同。”

《玄枢经》曰：“是月上卯日洗发愈疾。”

《玄枢经》曰：“是月初八日，乃佛生日也。”周建子，以子月为岁首，是以十一月为正月也。庄王九年四月初八日，释迦生，以子至卯月，是今二月也，二月八日为佛生辰无疑。今不知者不考岁首建支，犹以四月为成规，何其谬欤！

《灵宝》曰：“是月八日，宜修芳春斋。五日，修太上庆生斋。”

《洛阳记》：“寒食日，妆万花舆，煮杨花粥。”

二月事忌

《千金月令》曰：“二月三日，不可昼眠。”

《白云忌》曰：“二月九日，不可食鱼鳖，仙家大忌。”

《云笈七签》曰：“二月十四日，忌水陆远行。”

又曰：“是月勿食黄花菜、交陈葅，发痼痰，动宿气。勿食大蒜，令人气壅，关膈不通。勿食鸡子，滞气。勿食小蒜，伤人志。勿食兔肉、狐貉肉，令人神魂不安。兔死眼合者勿食，伤人。兔子勿与生姜同食，成霍乱。”

《养生论》曰：“是月行途，勿食阴地流泉，令人发疟瘴，又令脚软。”

“是月勿食生冷，可衣夹衣。”

“是月雷发声，戒夫妇容止。”

“是月初四、十六日，不宜交易裁衣。”

《玄枢经》曰：“毋竭川泽，毋焚山林。勿任刑，勿杀生。”

《杨公忌》：“十一日，不宜问疾。”

二月修养法

仲春之月，号厌于日，当和其志，平其心，勿极寒，勿太热，安静神气，以法生成。卦大壮，言阳壮过中也。生气在丑，卧养宜向东北。

孙真人《摄养论》曰：“二月肾气微，肝正旺，宜戒酸增辛，助肾补肝。宜静膈去痰水，小泄皮肤，微汗以散玄冬蕴伏之气。”

《内丹秘要》曰：“仲春之月，阴佐阳气，聚物而出，喻身中阳火方半，气候匀停。”

《法天生意》云：“二月初时，宜灸脚三里、绝骨，对穴各七壮，以泄毒气，夏来无脚气冲心之病。”

“春分宜采云母石炼之，用矾石或百草上露水，或五月茅屋滴下檐水，俱可炼，久服延年。”

《济世仁术》云：“庚子、辛丑日，采石胆，治风痰最快。”

《灵剑子》导引法

二月坐功一势：正坐，两手相叉，争力为之，治肝中风。以叉手掩项后，使面仰视，使项与手争力，去热毒肩痛，目视不明，积风不散。元和心气，棼之令出散，调冲和之气，补肝，下气海添内珠尔。

又一势：以两手相重，按髀拔去，左右极力，去腰肾风毒之气及胸膈，兼能明目。

陈希夷仲春二气导引坐功图势

(见图)

三月事宜

《孝经纬》曰：“春分后十五日，斗指乙，为清明，万物至此皆洁齐而清明矣。后十五日，斗指辰，为谷雨，言雨生百谷，物生清凈明洁也。律姑洗，姑者，故也；洗者，先也，言万物去故而从新，莫不鲜明之谓也。”《乐志》曰：“三月建辰，辰者，震也，言时物动长也，”《纂要》曰：“三月蚕月，为末春。”

《玄枢经》曰：“是月天道北行，作事出行宜向北方，吉。”

《千金月令》曰：“三月采艾为人，以挂户上，备一岁之灸。”

《四时纂要》曰：“是月三日，取桃花片收之，至七月七日，取乌鸡血和，涂面及身，光白如玉。”

“是月二日，收桃叶晒干，捣末，井花水服一钱，治心痛。”

《岁时记》曰：“上巳日取黍面和菜作羹，以压时气。”

《月令图经》：“上巳日可采艾并蔓菁花，以疗黄病。”

《琐碎录》曰：“三月三日，取荠菜花铺灶上及坐卧处，可辟虫蚁。”

又曰：“是日取苦楝花，无花即叶，于卧席下，可辟蚤虱。”

“是月采桃花未开蕊，阴干，与桑椹子和腊月猪油，涂秃疮神效。”

《琐碎录》曰：“是月羊粪烧灰存性，和轻粉、麻油，可搽恶疮。”

“清明日日未出时，采荠菜花，候干作灯杖，可辟蚊蛾。”

“清明日三更，以稻草缚花树上，不生刺毛虫。”

“是月初三日或戊辰日，收荠菜花、桐花、芥菜，藏毛羽衣服内，不蛀。”

《济世仁术》曰：“三月三日鸡鸣时，以隔宿炊冷汤洗浇瓶口及锅灶饭箩一应厨物，则无百虫游走为害。”

《山居四要》曰：“清明前二日，收螺蛳浸水，至清明日，以螺水洒墙壁等处，可绝蜒蚰。”

《济世仁术》曰：“三月辰日，以绢袋盛面，挂当风处，中暑者，以水调服。”

《法天生意》曰：“三月三日，采桃花浸酒饮之，除百病，益颜色。”

又曰：“清明前一日，采大蓼晒干，能治气痢，用米饮调服一钱，效。”

《济世仁术》曰：“寒食日水浸糯米一二升，逐日换水，至小满，漉起晒干，炒黄，水调涂，治跌打损伤及恶疮，神效。”

“三月三日，采夏枯草，煎汁熬膏，每日热酒调吃三服。治远年损伤，手足瘀血，遇天阴作痛，七日可痊，更治产妇诸血病症。”

“三月三日，取羊齿烧炭，治小儿羊痫寒热。”

《万花谷》曰：“初三日，取枸杞煎汤沐浴，令人光泽不老。”

“是月二十日，天仓开日，宜入山修道。”

“二十七日沐浴，令人神气清爽。”

《本草》曰：“是月上寅，采甘菊苗，名玉英。六月上寅，采梗，名容成。九月上寅，采花，名金精。十二月上寅，采根，名长生。收四味为末，用成日炼蜜丸如桐子大。每服一钱，一日三服。百日身轻润泽，一年发白再黑，二年齿落更生，三年返老还童。”

《齐人月令》曰：“采何首乌，赤白各半，米泔水浸一宿，同黑豆饭锅上蒸熟，晒干，去豆为末，或加茯苓三分之一，炼蜜为丸，酒下一二钱。百日后，百疾皆除，长年益寿、多子。忌食猪肉、鱼鳖、萝卜。何首乌内，有生如鸟兽并山石形象，极大者，乃珍品也，服之成仙。”

《居家必用》曰：“三月三日取鼠耳草汁，蜜和为粉，谓之龙舌拌，以压时气。即茅香草，俗呼为鼠耳草，可染褐色。”

“三月四月中，采山谷内新长柏叶、松针、或花蕊，长三四寸枝，阴干，细捣为末，炼蜜为丸，如小豆大。常于月之朔望清晨，烧香东向持药入十一丸，咒曰：神仙真药，体全自然，服药入腹，益寿延年。盐汤或酒下。服讫，忌食五辛。若要长肌肉，加大麻、巨胜。要心力健壮，加人参、茯苓。用七月七日露水和丸，尤佳。”

《齐人月令》曰：“是月上辰日，采枸杞，四月上巳日服之。松花酒：取糯米淘极凈，每米一斗，以神曲五两和匀，取松花一升，细碎蒸之，绢袋盛，以酒一升，浸五日，即堪服。任意服之。”

《千金方》：“是月入大山，背阴不见日月松脂，采炼而饵之。百日，耐寒暑，补益五脏。”

《云笈七签》曰：“商陆如人形者，杀伏尸，去面黯黑，益智不忘，男女五劳七伤，妇女产中诸病。右用面十二斤，米三斗，加天门冬末酿酒，浸商陆六日，斋戒服之。颜色充满，尸虫俱杀，耳目聪明，令人不老通神。”

“三月上巳，宜往水边饮酒燕乐，以辟不祥，修（禾契）事也。清明一日，取榆柳作薪煮食，名曰换新火，以取一年之利。”

《真诰》曰：“是月十一日拔白，十三日拔白，永不生出。初一初十日，拔白生黑。”

《是月取百合根晒干，捣为面服，能益人。取山药去黑皮，焙干，作面食，大补虚弱，健脾开胃。”

《灵宝经》曰：“是月三日，修荡邪斋。”

“是月初六初七日沐浴，令人神爽无厄。”

《荆楚记》曰：“三月三日，四民踏百草。时有斗百草之戏，亦祖此耳。”

“洛阳上巳日，妇人以荠花点油祝之，洒入水中，若成龙凤花卉状者则吉，谓之油花卜。”

《酉阳杂俎》曰：“三月心星见辰，出火，禁烟插柳谓厌此耳。寒食有内伤之虞，故令人作秋千蹴踘之戏以动荡之。”

《养生仁术》曰：“谷雨日采茶炒藏，能治痰嗽及疗百病。”

《家塾事亲》曰：“是月采桃花未开者，阴干，百日，与赤桑椹等分，捣和腊月猪脂，涂秃疮，神效。”

《万花谷》云：“春尽，采松花和白糖或蜜作饼，不惟香味清甘，自有所益于人。”

三月事忌

“季春之月，不宜用卯日卯时作事，犯月建，不吉。”

《云笈七签》曰：“是月勿久处湿地，必招邪毒。勿大汗，勿裸露三光下，以招不祥。勿发汗以养脏气。勿食陈葅，令人发疮毒热病。勿食驴马肉，勿食獐鹿肉，令人神魂不安。勿食韭。”

《月令忌》曰：“勿食血并脾，季月土旺在脾，恐死气投入故耳。”

《百一歌》曰：“勿食鱼鳖，令人饮食不化，神魂恍惚，发宿疾。”

《本草》曰：“勿食生葵，勿食羊脯。三月以后有虫如马尾，毒能杀人。”

《风土记》：“是月十六日，廿七日，忌远行，水陆不吉。初一、十六日，忌裁衣交易。”

《千金方》：“三月辰寅日，勿食鱼，凶。”

《云笈七签》曰：“是月五日，忌见一切生血，宜斋戒。”

孙真人曰：“是月勿杀生以顺天道。勿食百草心、黄花菜。”

《千金方》曰：“勿食鸟兽五脏，勿食小蒜，勿饮深泉。”

《云笈七签》曰：“三月八日，勿食芹菜，恐病蛟龙瘕，面青黄，肚胀大如妊。服糖水吐出愈。”

《杨公忌》：“初九日，不宜问疾。”

《法天生意》云：“勿食鸡子，终身昏乱。”

又云：“勿食大蒜，亦不可常食，夺气力，损心力。”

三月修养法

季春之月，万物发陈，天地俱生，阳炽阴伏，宜卧早起早，以养脏气。时肝脏气伏，心当向旺，宜益肝补肾，以顺其时。卦值夬，夬者，阳决阴也，决而能和之意。生气在寅，坐卧宜向东北方。

孙真人曰：“肾气以息，心气渐临，木气正旺，宜减甘增辛，补精益气。慎避西风，宜懒散形骸，便宜安泰，以顺天时。”

《灵剑子》导引法

补脾坐功一势：左右作开弓势，去胸胁膈结聚风气、脾脏诸气，去来用力为之，凡一十四遍，闭口，使心随气到以散之。

(见图)

陈希夷季春二气导引坐功图势

(见图)

胆神图

(见图)

胆腑附肝总论

胆者，金之精，水之气，其色青，附肝短叶下。胆者，敢也，言人果敢。重三两三铢，为肝之腑。若据胆，当不在五脏之数，归于六腑。因胆亦受水气，与坎同道，又不可同六腑，故别立胆脏。人之勇敢，发于胆也。合于膀胱，亦主毛发。《黄庭经》曰：“主诸气力摄虎兵，外应眼瞳鼻柱间，脑发相扶与俱鲜。”故胆部与五脏相类也。且胆寄于坎宫，使人慕善知邪，绝奸止佞，敢行直道。胆主于金，金主杀，故多动杀之气。然而见杀则悲，故人悲者，金生于水，是以目有泪也。心主火，胆主水，火得水而灭，故胆大者心不惊；水盛火煎，故胆小者心常惧。阴阳交争，水胜于火，目有泪也。泪出于胆，发于肝，胆水主目瞳，受肝木之精二合。男子五十，目暗，肾气衰，胆水少耳，可补肾，长于肝。欲安其神，当息纷争，行仁义道德，以全其生也。胆合于膀胱，主于毛发。发枯者，胆竭也；爪干者，胆亏也；发燥毛焦者，有风也；好食苦味者，胆不足也；颜色光白者兼青色者，胆无病也。

修养胆腑法

当以冬三月，端居静思，北吸玄宫之黑气入口，三吞之，以补嘻之损，用益胆之津。

相胆病法

胆之有病，大率口苦，吐酸涎，心中惊恐，若人捕之者。胆实，精神不守，卧起无定。虚则伤寒，寒则畏恐，头眩虚弱，爪发皆枯，目中出泪，膀胱连腰小腹作痛。胆与肝合道，胆有药，治与肝脏同方。

胆腑导引法

可正坐，合两脚掌，昂头，以两手挽脚腕起，摇动，为之三五度。亦可大坐，以两手拓地，举身努力腰脊三五度，能出胆家风毒邪气。

六气治胆法

胆病以嘻出、以吸补之法：当侧卧，以鼻渐引长气嘻之，即以嘻字作微声，同气出之也。去胆病，除阴脏一切阴干盗汗，面无颜色，小肠膨胀，脐下冷痛，口干舌涩，数嘻之，乃愈。

春时逸事

探春斗花

天宝中，长安士女春时斗花，以奇多者为胜，皆以千金市花，植于中庭，为探春之燕。

移春槛

开元人家，春时移名花植槛中，下设轮脚，挽以彩緪，所至牵以自随。

系煎饼

江东风俗，于正月二十日为天穿日，以红丝缕系煎饼置屋上，谓之补天漏，故李诗：“一枚煎饼补天穿。”

食生菜

晋于立春日，以萝菔、芹芽为菜盘相馈。唐立春日，春饼生菜号春盘，故苏诗：“青蒿黄韭试春盘。”

戴春燕

荆楚立春日，剪彩为燕以戴之，故欧阳诗：“共喜钗头燕已来。”又王沂公帖云：“彩迎春入鬓飞。”

贴宜春字

立春日，门庭楣上写宜春二字贴之，王诗云：“宝字贴宜春。”

五辛盘

立春日作五辛盘，以黄柑酿酒，谓之洞庭春色，故苏诗云：“辛盘盛青韭，腊酒是黄柑。”

爆竹惊鬼

西方深山中，有人长尺余，喜犯人，犯则病寒热，名曰山臊。以竹着火作毕朴声，山臊惊遁。

饮椒柏酒

《月令》云：“元日进椒柏酒。”椒是玉衡星精，柏是仙药，二物酿酒。是早自幼起进长。

桃符画神

黄帝时有神荼郁垒二神，于朔山东鬼门桃树下，执无道之鬼，缚以苇索，以饲虎。故肖其形于桃板上，置之门户间也。

画鸡贴户

元日，画鸡贴门户上，系苇索插于桃符两旁，百鬼畏之。

画钟馗

唐有虚耗小鬼，空中窃取人物。终南山进士钟馗能捉之，以刳其目，劈而啖之。故当正月图之以厌鬼。

除穷鬼

文公云：“正月乙丑晦，主人使奴结柳作车，缚草为舡，载糗与粮一二，揖穷鬼而送之。”

造彩胜

刘臻妻陈氏，于人日作人胜，剪彩或镂金为之。

七种菜羹

荆土人日采七种菜，作羹汤以食之。

造面玺

上元日造面玺，以官位帖子置其中，熟而食之，以得高下相胜为戏笑。

天街观灯

《武林旧事》：“自三月十三日起，至十七日止，满城大小人户，跨街以竹为棚，悬挂彩灯，辉煌映月，灿烂摇星，鼓吹烟火，达旦不绝。”

踏歌声调

唐观灯士人作踏歌唱之，歌调入云。歌曰：“长安少女踏春阳，无处春阳不断肠。舞袖弓腰浑忘却，峨眉空带九秋霜。”之类。

送社饭

春社日，以诸肉杂调和铺饭上，谓之社饭。秋社，以社糕社酒相遗。妇女归外家，即外舅姨皆以新葫芦儿赠之，俗云宜良外甥。

孤山看梅

孤山，林逋故宅也。有梅三百六十株，有陈朝桧树，人竞赏之。

断桥踏雪

西湖十景中，有断桥残雪一景。自断桥一径至孤山下，残雪满堤，恍若万丈玉虹跨截湖面，真奇观也。高雅者策蹇行吟以赏之。

清明祭扫

《武林旧事》：“清明前后十日，城中士女艳妆浓饰，金翠琛缡，接踵联肩，翻翻游赏，画舡箫鼓，终日不绝。”

苏堤观柳

花柳撩人，鹅黄鸭绿，一月二色，长行万枝，烟霭霏霏，掩映衣袂。有素心者，携壶独往。

祓除

郑俗，三月上巳，于溱洧水滨招魂续魄，秉兰草祓除不祥。汉时，季春上巳，官及百姓皆禊于东流水上。

曲水流觞

周公成洛邑，因流水以泛酒，故诗云“羽觞流波”。秦昭王置酒河曲，见金人奉水心之剑，曰：“令君制有诸夏。”因立此为曲水。

踏青鞋履

三月三日，上踏青鞋履。

杏酪枣糕

寒食日，煮粳米及麦为酪，捣杏仁煮作粥，以面裹枣蒸食，谓之枣糕。

青精饭

用杨桐叶，并细叶、冬青叶，遇寒食，采其叶染饭，色青而有光，食之资阳气，道家谓之青精干食饭。今俗以夹麦青草捣汁，和糯米作青粉团，乌臼叶染乌饭作糕，是此遗意。

驻马饮

长安侠少，春时结伴，各骑矫马，饰以锦鞯金络，并辔而行，往来有花树旁，仆从执酒随之，遇好色，则驻马而饮。

取红花

北齐崔林义之女，春日以桃花贴于面，咒曰：“取红花，取白雪，与儿洗面作光悦；取白雪，取红花，与儿洗面作光华；取雪白，取花红，与儿洗面作仪容。”

装花狮

曲江贵家游赏，剪百花装作狮子形，互相送遗。狮上有小连环，以蜀锦流苏牵之，唱曰；“春光且莫去，留与醉人看。”

护花铃

天宝间，贵家园林，扭红丝为绳，缀金铃于上，有乌鹊至，则掣铃以惊之。

括香

唐宫中花开时，以重顶帐蒙蔽栏槛上，以闭其香，谓之括香。

吞花卧酒

《春录》曰：“握月担风，且留后日；吞花卧酒，不可过时。”

红餤双

春游之家，以油脂米粉作红餤，竿上成双挂挑，杂于马前。

酿梨花

杭州俗，酿趁梨花时熟，号曰梨花春。

锦带羹

花有锦带名者，初生，叶柔脆可食，采以作羹，杜诗云：“滑忆雕胡饭，香闻锦带羹。”

怜草色望杏花

《长庆集》云：“谁开湖寺西南路，草绿裙腰一带斜。”《劝农诏》曰：“望杏敦耕，瞻蒲劝穑。”

占草验岁

师旷曰：“荠先生，岁甘；葶苈先生，岁苦；藕先生，岁雨；蒺藜先生，岁旱；蓬草先生，岁欲流；水藻先生，岁欲恶；艾叶先生，岁欲病。”皆以正月占之。

占雨雾

正月朔雨，春旱，人食一升，二日雨，人食二升，以渐而升。五日雨，大熟；五日有雾，伤谷伤民；元日雾，岁必饥。

折松索苇

岁首祝椒酒而饮之，又折松枝，男七女二，亦同此义。悬苇索于户上，插符其旁，百鬼畏之。

登山眺远

正月人日，当登山眺远，李充诗曰：“命驾升西山，寓目眺原畴。”

泛粥祠膏

张成见一妇人立宅东南，谓成曰：“正月十五，君宜作白粥，泛膏干上以祀我，当令君蚕宜百倍。”后果然。

花盖叶幄

夏侯湛曰：“春可乐兮，缀杂花以为盖。”谢万赋云：“幂丰叶而为幄。”

花褥草裀

花落为褥，翠草成裀，醉眠春日，其乐不浅。

浴沂褉洛

春服既成，童子冠者，浴乎沂，风乎舞雩。蔡伯喈禊文：“洋洋暮春，厥月除已。尊卑烟鹜，惟女与士。自求百福，在洛之涘。”

三月社会

《武林旧事》：“三月三日，佑圣观；三月二十八日，东岳行宫，二圣生辰，都人游冶之盛，百戏竞集，士女骈阗，观者如堵。其社会名色，如

绯绿社 【杂剧】 　　齐云社 【蹴球】 　　遏云社 【唱赚】

同文社 【耍词】 　　角抵社 【相扑】 　　清音社 【清乐】

锦标社 【射弩】 　　锦体社 【花绣】 　　英略社 【拳棒】

雄辩社 【小说】 　　翠锦社 【行院】 　　绘革社 【影戏】

凈发社 【剃梳】 　　律华社 【吟叫】 　　云机社 【撮弄】

所陈金玉、珍宝、珠翠，璀璨夺目，天骥龙媒，绒鞯宝辔。行厨果局，穷极肴核之珍。一盘珠翠花朵之饰，至值数万。珍禽如红鹦、白雀，水族则玉蟹、金龟，高丽华山之奇松，交广海峤之异卉，不可缕记，无非动心骇目之观。二会皆然。”

临水观鱼

古吴茂苑，孔里园中，有世居隐士，号曰潇洒张郎。其园中有竹万竿，乔木盖屋，西有绕翠堂，东有芦轩。轩前有一大池，绿杨垂压，桃李间枝，池内有朱鱼数万，名为锦鳞池。至春日晴明，鱼游戏水，五色斑烂，名鱼万状。潇洒张郎题之曰：“锦鳞伴碧草，水面做文章。”(此条据弦雪居本补入。)

高子春时幽赏〔十二条〕

高子曰：山人癖好四时幽赏，境趣颇真。即在武林，可举数事，录与同调共之。但幽赏真境，遍寰宇间不可穷尽，奈好之者不真，故每人负幽赏，非真境负人。我辈能以高朗襟期，旷达意兴，超尘脱俗，迥具天眼，揽景会心，便得妙观真趣。况幽赏事事，取之无禁，用之不竭，举足可得，终日可观，梦想神游，吾将永矢勿谖矣。果何乐可能胜哉？未尽种种，当以类见。

孤山月下看梅花

孤山旧址，逋老种梅三百六十，已废；继种者，今又寥寥尽矣。孙中贵公补植原数，春初玉树参差，冰花错落，琼台倚望，恍坐玄圃罗浮。若非黄昏月下，携尊吟赏，则暗香浮动，疏影横斜之趣，何能真见实际！

八卦田看菜花

宋之籍田，以八卦爻画沟塍，圜布成象，迄今犹然。春时，菜花丛开，自天真高岭遥望，黄金作埒，碧玉为畴，江波摇动，恍自《河洛图》中，分布阴阳爻象。海天空阔，极目了然，更多象外意念。

虎跑泉试新茶

西湖之泉，以虎跑为最；两山之茶，以龙井为佳。谷雨前采茶旋焙，时激虎跑泉烹享，香清味冽，凉沁诗脾。每春当高卧山中，沉酣新茗一月。

保俶塔看晓山

山翠绕湖，容态百逞，独春朝最佳。或雾截山腰，或霞横树梢，或淡烟隐隐，摇荡晴晖；或峦气浮浮，掩映曙色。峰含旭日，明媚高张；风散溪云，林皋爽朗。更见遥岑迥抹柔蓝，远岫忽生湿翠，变幻天呈，顷刻万状。奈此景时值酣梦，恐市门未易知也。

西溪楼啖煨笋

西溪竹林最多，笋产极盛。但笋味之美，少得其真。每于春中笋抽正肥，就彼竹下扫叶煨笋，至熟，刀截剥食，竹林清味，鲜美莫比。人世俗肠，岂容知此真味。

登东城望桑麦

桑麦之盛，惟东郊外最阔，田畴万顷，一望无际。春时，桑林麦陇，高下竞秀，风摇碧浪层层，雨过绿云绕绕。雉雊春阳，鸠呼朝雨。竹篱茅舍，间以红桃白李，燕紫莺黄，寓目色相，自多村家闲逸之想，令人便忘艳俗。

三塔基看春草

湖中三塔寺基，去湖面浅尺。春时草长平湖，茸茸翠色，浮动波心，浴鹭狎鸥，飞舞惟适。望中深惬素心，兀对更快青眼。因思古诗“草长平湖白鹭飞”之句，其幽赏自得不浅。

初阳台望春树

西湖三面绕山，东为城市，春来树色新丰，登台四眺，浅深青碧，色态间呈，高下参差，面面回出。或冉冉浮烟，或依依带雨，或丛簇山村，或掩映楼阁，或就日向荣，或临水漾碧。幽然会心，自多胸中生意；极目撩人，更驰江云春树之想。

山满楼观柳

苏堤跨虹桥下东数步，为余小筑数椽，当湖南面，颜曰“山满楼”。余每出游，巢居于上，倚栏玩堤，若与檐接。堤上柳色，自正月上旬，柔弄鹅黄，二月，娇拖鸭绿，依依一望，色最撩人，故诗有“忽见陌头杨柳”之想。又若截雾横烟，隐约万树；欹风障雨，潇洒长堤。爱其分绿影红，终为牵愁惹恨。风流意态，尽入楼中；春色萧骚，授我衣袂间矣。三眠舞足，雪滚花飞，上下随风，若絮浮万顷，缭绕歌楼，飘扑僧舍，点点共酒旆悠扬，阵阵追燕莺飞舞。沾泥逐水，岂特可入诗料，要知色身幻影，即是风里杨花。故余墅额题曰“浮生燕垒”。

苏堤看桃花

六桥桃花，人争艳赏，其幽趣数种，赏或未尽得也。若桃花妙观，其趣有六：其一，在晓烟初破，霞彩影红，微露轻匀，风姿潇洒，若美人初起，娇怯新妆。其二，明月浮花，影笼香雾，色态嫣然，夜容芳润，若美人步月，风致幽闲。其三，夕阳在山，红影花艳，酣春力倦，妩媚不胜，若美人微醉，风度羞涩。其四，细雨湿花，粉容红腻，鲜洁华滋，色更烟润，若美人浴罢，暖艳融酥。其五，高烧庭燎，把酒看花，瓣影红绡，争妍弄色，若美人晚妆，容冶波俏。其六，花事将阑，残红零落，辞条未脱，半落半留。兼之封家姨无情，高下陡作，使万点残红，纷纷飘泊，或扑面撩人，或浮樽沾席，意恍萧骚，若美人病怯，铅华销减。六者惟真赏者得之。又若芳草留春，翠裀堆锦，我当醉眠席地，放歌咏怀，使花片历乱满衣，残香隐隐扑鼻，梦与花神携手巫阳，思逐彩云飞动，幽欢流畅，此乐何极。

西泠桥玩落花

三月桃花，苏堤落瓣，因风荡漾，逐水周流，飘泊孤?，多在西泠桥畔堆栈。粉销玉碎，香冷红残，片片似对骚人泣别，豪举离樽，当为高唱渭城朝雨。

天然阁上看雨

灵雨霏霏，乍起乍歇；山头烟合，忽掩青螺；树杪云蒸，顷迷翠黛，丝丝飞舞遥空，濯濯飘摇无际。少焉霞红照水，淡日西斜，峰峦吞吐断烟，林树零瀼宿雨。残云飞鸟，一望迷茫，水色山光，四照萧爽，长啸倚楼，腾歌浮白。信知变幻不常，阴晴难料，世态春雨，翻覆弄人哉！过眼尽是镜华，当着天眼看破。








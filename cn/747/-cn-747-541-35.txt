○谢赐僧尼告身并华严院额状

右，中使王进卿至，奉宣恩旨，赐臣前件僧尼告身并院额等。臣伏以有为功德，莫大於化人；无上菩提，亦先於奉国。臣以前因庆诞，辄贡敷陈，期降福於上天，庶效祥於今古。伏蒙陛下用至真之印，转不退之轮，宠锡僧名，荣颁院额。仰窥金榜，跪捧瑶缄。龙翥四维，鸾回三点。凭大悲之力，便至道场；承上圣之仁，必成菩萨。光生十地，欢动一方。荷天眼之昭明，愿法身之清净。所守有限，不获陈谢。无任欣戴之至。


49　唐大衍曆議七十二候　李業興等七家造曆　夏小正與時訓所記異同


周書序：「周公辯二十四氣之應，以明天時，作時訓。」唐大衍曆議七十二候，原于周公時訓，月令雖頗有增益，然先後之次則同。自後魏始載于曆，乃依易軌所傳，不合經義，今改從古。案：見唐書曆志第十七上。〇【原注】李業興以來，迄麟德曆凡七家，皆以雞始乳爲立春初候，東風解凍爲次候，與周書相校，二十餘日。一行改從古義。〇集證曰：「元史曆志：後魏李業興造正光曆，北齊宋景業造天保曆，後周甄鸞造天和曆，隋張賓造開皇曆，張胄造大業曆，唐傅仁均造戊寅曆，李淳風造麟德曆，凡七家。」漢上易卦氣圖説云：「夏小正具十二月而無中氣，有候應而無日數。時訓乃五日爲候，三候爲氣，六十日爲節。二書詳略雖異，大要則同。易通卦驗所記氣候，比之時訓晚者二十有四，早者三，當以時訓爲定。故揚子雲太玄二十四氣，關子明論七十二候，皆以時訓。」

【何云】「訓」下有脱字。

【又云】今曆家謂某月無中氣者，國家當有凶衰之應，然則時訓未作以前，將何如耶？

【全云】中氣不至，非謂曆本上無中氣也，蓋失其氣耳。何説謬。

【元圻案】周書周月解：「春三月中氣，雨水、春分、穀雨；夏三月中氣，小滿、夏至、大暑；秋三月中氣，處暑、秋分、霜降；冬三月中氣，小雪、冬至、大寒。閏無中氣，斗柄指兩辰之間。」〇時訓解：「立春之日，東風解凍。又五日，蟄蟲始振。又五日，魚上冰。」是五日爲候也。三候即爲氣，自立春之日至清明，六十日，凡十二候，即爲節。〇漢上易卦氣圖説，亦止於「皆以時訓」，非此條有闕文也。






【有所思】

〖《诗纪》云。乐府、艺文均作王融。或作范云。非是。〗

如何有所思。而无相见时。（《类聚》作期。）宿昔梦颜色。阶庭寻履綦。高张（谢集作歌。《文选》补遗同。）更何已。引满终自持。（《类聚》作欹。谢集作期。注。一作时。《文选》补遗作期。注。一作持。）欲知忧能（《类聚》作里。海录碎事作解。）老。为视镜中丝。（○谢宣城诗集二。《类聚》四十一。《乐府诗集》十七。《文选》补遗三十四。广《文选》十四。《诗纪》五十八。又海录碎事九作王融诗。引丝一韵。）


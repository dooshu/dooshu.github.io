四丞相高会丽春堂


四丞相高会丽春堂杂剧（元）王实甫撰

●四丞相高会丽春堂杂剧目录

第一折

〔音释〕

第二折

〔音释〕

第三折

〔音释〕

第四折

〔音释〕

题目　李监军大闹香山会　正名　四丞相高宴丽春堂

第一折

〔冲末扮押宴官引祗从上诗云〕小帽虬头裹绛纱。征袍砌就鴈衔花。花根本艳公卿子。虎体鹓班将相家。老夫完颜女真人氏。小字徒单克宁。祖居莱州人也。幼年善骑射。有勇略。曾为山东路兵马都总管行军都统。后迁枢密院副使。兼知大兴府事。官拜右丞相。老夫受恩甚厚。以年老乞归田里。圣人言曰。朕念众臣之功。无出卿右者。今拜左丞相之职。时遇蕤宾节届。奉圣人的命。但是文武官员。都到御园中赴射柳会。老夫为押宴官。射着者有赏。射不着者无赏。老夫在此久等。这早晚官人每敢待来也。〔正末引属官上云〕老夫完颜女真人氏。小字乐善。老夫幼年跟随郎主。南征北讨。东荡西除。多有功劳汗马。谢圣恩可怜。官拜右丞相。领大兴府事。正受管军元帅之职。今日五月端午。蕤宾节令。奉圣人命。都着俺文武官员御园中赴射柳会。圣人着左丞相徒单克宁为押宴官。想老夫幼年间苦争恶战。得到今日。非同容易也呵。〔唱〕

【仙吕点绛唇】破虏平戎。灭辽取宋。中原统。建四十里金镛。率万国来朝贡。

【混江龙】端的是走轮飞鞚。车如流水马如龙。绮罗香里。箫鼓声中。盛世黎民歌岁稔。太平圣主庆年丰。正遇着蕤宾节届。今日个宴赏羣公。光禄寺酝江酿海。尚食局炮凤烹龙。教坊司趋跄妓女。仙音院整理丝桐。都一时向御苑来供奉。恰便似众星拱北。万水朝东。

〔带云〕是好一座御园也。〔唱〕

【油葫芦】则见贝阙蓬壶一望中。从地涌。看了这五云楼阁日华东。恰似那访天台悞入桃源洞。端的便往扬州移得琼花种。胜太平独秀岩。冠神龙万寿峯。则他这云间一派箫韶动。不弱似天上蕊珠宫。

【天下乐】可正是气压山河百二雄。元也波戎。将军校统。宰臣每为头儿又尽忠。文官每守正直。武将每建大功。到今日可也乐升平好受用。

〔云〕令人报复去。道某家来了也。〔祗从报科云〕有四丞相来了也。〔押宴官云〕道有请。〔见科〕〔押宴官云〕老丞相。今奉圣人的命。教俺文武官员。今日赴射柳会。左右那里。都摆布下了也未。〔祗从云〕都摆布了也。〔净扮李圭上诗云〕幼年习兵器。都夸咱武艺。也会做院本。也会唱杂剧。要饱一只羊。好酒十瓶醉。听的去厮杀。躲在账房睡。某普察人氏。姓李名圭。见为右副统军使。我这官不为那武艺上得的。为我唱得好。弹得好。舞的好。今日是蕤宾节令。圣人的命着俺大小官员赴射柳会。到那里我便射不着呵。也有我的赏赐。可早来到也。令人报复去。道我李监军来了也。〔祗从报科〕〔押宴官云〕着过来。〔李圭见科云〕老大人。小子李圭来了也。〔押宴官云〕李监军。你来了也。我奉圣人的命。在此押宴。左右那里。将这圣人赐来的锦袍玉带。若射着的。将这锦袍玉带赏与他。先饮酒。射不着的。则饮酒无赏。〔祗从云〕理会得。〔押宴官云〕老丞相。圣人前日分付操练的军马如何。〔正末云〕大人。数日前分付老夫操练的军马。都有了也。〔押宴官云〕如今有那几员上将。〔正末唱〕

【那咤令】俺如今要取讨呵。有普察副统。要辨真呵。有得满具中。要做准呵。有完颜内奉。非是咱卖藴藉。夸强勇。端的是结束威风。

【鹊踏枝】衲袄子绣搀绒。兔鹘碾玉玲珑。一个个跃马扬鞭。插箭弯弓。他每那祖宗是斑斓的大虫。料想俺将门下无犬迹狐踪。

〔押宴官云〕老丞相先射。〔正末云〕您官人每那个先射。〔李圭云〕老丞相勿罪。小官先射。〔押宴官云〕你若射着。这锦袍玉带便与你。〔李圭做射不中科云〕我本射着了。我这马眼义。走了箭也。〔押宴官云〕李副统。你不中。靠后。老丞相请射。〔正末云〕老夫射来。孩儿先领马者。〔做射中众呐喊擂鼓科〕〔正末唱〕

【赏花时】万草千花御苑东。簌翠偎红彩绣中。满地绿茸茸。更打着军兵簇拥。可兀的似锦胡衕。

【胜葫芦】不刺刺引马儿先将箭道通。伸猿臂揽银鬃。靶内先知箭有功。忽的呵弓开秋月。扑的呵箭飞金电。脱的呵马过似飞熊。

【幺篇】俺只见一缕垂杨落晓风。〔押宴官云〕老丞相射中三箭也。将过那锦袍玉带来。送与老丞相。令人。将酒来。老丞相满饮一杯。〔正末唱〕人列绣芙蓉。翠袖殷勤捧玉锺。赢的这千花锦段。万金宝带。拚却醉颜红。

〔押宴官云〕老丞相再饮一杯。〔正末做醉科〕〔李圭云〕我也吃一杯。〔押宴官云〕老丞相。今日吃酒已散。圣人的命。教您这管军元帅。明日都到香山赏翫。排有筵宴。管待您咱。〔正末云〕感谢圣恩。大人。老夫酒彀了也。〔押宴官云〕老丞相再饮几杯。〔正末唱〕

【赚煞】公吏紧相随。虞候忙扶捧。休落后了一行步从。得胜归来喜笑浓。气昂昂志卷长虹。饮千锺满面春风。回首金銮紫雾重。趷登登催着玉骢。笑吟吟袖窝着丝鞚。〔做上马科〕〔押宴官云〕老丞相慢慢的行。〔正末唱〕我可便醉醺醺扶出御园中。〔下〕

〔押宴官云〕你众人每都散罢。令人将马来。我回圣人的话去也。〔下〕〔李圭云〕大人。俺回去也。〔出云〕羞杀人。我为副将军。一连三箭无一箭中的。将锦袍玉带都着四丞相赢将去了。怎么气得过。这也容易。他说道明早叫俺这几个管军的元帅都到香山赏翫。安排筵宴管待俺。前人赐与我的一领八宝珠衣。明日穿到香山去。我与四丞相不射箭。和他打双陆。将我这八宝珠衣。赌他那锦袍玉带。他必然输与我也。我若赢了他呵。便是我平生之愿。〔诗云〕我一生好唱曲。弓马原不熟。明日到香山。只与他赌双陆。〔下〕

〔音释〕

蕤儿追切　镛音容　鞚空去声　稔壬上声　届音戒　酝音韵　酿尼降切　炮音袍　剧其去声　搀初衔切　鹘红姑切　簌音速　茸音戎　剌音辣　行音杭　从去声

第二折

〔押宴官引祗从上云〕老夫左丞相是也。昨日在御园中射柳已过。今日在此香山设宴。着老夫仍旧做押宴官。这早晚官人每敢待来也。〔正末上云〕昨日在御园中射柳。今日在香山设宴。须索走一遭。是好香山也呵。〔唱〕

【中吕粉蝶儿】山势崔巍。倚晴岚数层金碧。照皇都一片琉璃。端的个路盘桓。山掩映。堆蓝迭翠。俺这里伫立丹梯。则见那广寒宫在五云乡内。

【醉春风】堪写在画图中。又添入诗句里。则我这紫藤兜轿趁着浓阴。直等凉些儿个起。起。受用足万壑清风。半阶凉影。一襟爽气。

〔云〕可早来到也。令人报复去。道某家来也。〔祗从报科〕〔押宴官云〕有请。〔见科〕〔押宴官云〕老丞相。昨日再饮几杯去也好。〔正末云〕大人。老夫昨日沉醉。多有失礼也。〔唱〕

【迎仙客】不知几时节离御苑。多早晚出庭闱。不记得是谁人扶下这白玉梯。〔押宴官云〕老丞相昨日也不曾饮甚么酒。〔正末唱〕怎当他酬酢处两三巡。揭席时五六杯。醉的我将宫锦淋漓。莫不我触犯着尊严罪。

〔押宴官云〕老丞相请坐。则有李圭不曾来。着人觑者。若来时报复知道。〔李圭上云〕小官李圭。我今日就穿着这八宝珠衣。和四丞相打双陆。那锦袍玉带。必然输与我。可早来到也。接了马者。令人报复去。道有李圭来了也。〔祗从报见科〕〔李圭云〕大人。老丞相。昨日恕罪。可不是我射不着。我那马眼生。他躲一躲。把我那箭擦过去了。〔押宴官云〕你也说不过。老丞相。李监军。您众官每听者。我非私来。奉圣人的命。如今八方宁静。四海晏然。五谷丰登。万民乐业。俺文武官僚。同享太平之福。昨日在御园中射柳。今日教您这管军元帅在此香山。一者饮宴。二者教您游赏取乐。随你官人每手谈博戏。盘桓一会。慢慢的饮酒。〔正末云〕比及饮酒呵。我等且博戏一会咱。〔李圭云〕住住住。老丞相。我与你打一会儿双陆。〔正末云〕你要和我打双陆。好波。我和你打。〔李圭云〕老丞相。这般打无兴。可赌些利物。〔押宴官云〕你二位。老夫奉圣人的命。在此押宴。则许你作欢取乐。不许你闹吵争竞。但有搅扰。着老夫便奏知圣人。决无轻恕。〔李圭云〕谁敢吵闹。我将这圣人赐与我的八宝珠衣为赌赛。老丞相。你将甚么配的我这八宝珠衣。〔正末云〕是好一领袍也。〔唱〕

【红绣鞋】金彩凤玲珑翡翠。绣蟠龙璎珞珠玑。他怎生下工夫达着俺那大人机。则俺那仁慈的明圣主。掌一统锦华夷。可则是平安了十万里。

〔李圭云〕老丞相。你将甚么配得我这八宝珠衣的。〔正末云〕要配的过那八宝珠衣。孩儿。将先王赐与我的那剑来。〔卒子做拿剑科〕〔李圭云〕苦也。他怎么拿出那件来。老丞相。这剑有甚好处。〔正末云〕怎生我这剑不好。〔唱〕

【上小楼】且休说白虹贯日。青龙藏地。这剑比那太阿无光。镆鎁无神。巨阙无威。你可休将他小觑的轻微不贵。端的个有吹毛风力。

〔云〕这剑上立了多少大功。你那珠衣怎比的我这剑。〔李圭云〕你这剑也不值钱。〔正末云〕你不知。这剑先帝赐与我的。〔李圭云〕老丞相。虽然如此。我这珠衣是无价之宝哩。〔正末唱〕

【幺篇】你的是无价宝。则我的也不是无名器。是祖宗遗留。兄弟相传。辈辈承袭。〔李圭云〕老丞相。则怕我如今一回双陆。赢了你这剑可怎了。〔正末唱〕饶你便会泛迟快打疾。能那能递。怎赢的俺这三辈儿齐天福气。

〔李圭输科云〕色不顺。不是我输了。〔押宴官云〕老丞相赢了也。〔正末唱〕

【满庭芳】这都是托赖着大人的虎势。赢的他急难措手。打的他马不停蹄。做色数唤点儿皆随意。〔李圭云〕我可生悔气。这色儿不顺。〔正末云〕你昨日也说马眼义哩。〔唱〕不比你射柳处也推着马眼迷奚。〔押宴官云〕李监军。你输了这翡翠珠衣也。老丞相。你饶他一掷波。〔正末唱〕我若不觑大人面皮。直赢的他与我跟随。〔李圭云〕你说这大话。赢的我跟随。我和你如今别赌些利物。看那个赢那个输。〔正末云〕我如今再和你打。饶你一掷。〔唱〕饶先递。〔李圭云〕我怎么要你饶。〔正末唱〕则你那赤瓦不刺强嘴。兀自说兵机。

〔押宴官云〕你两个便再打一会。〔李圭云〕恰纔我翡翠珠衣输与他了。我如今再打一会。若输了的。抹一个黑脸。〔正末云〕我待不和你打。你输了你忍不的这口气。料着我便输了呵。他便怎敢抹我个黑脸。我再和你打。〔李圭云〕也罢。我若赢了呵。搽他个黑脸。也出了这场气。咱打来。〔正末唱〕

【石榴花】紫云堆里月如眉。几点晓星稀。岸滑霜冷玉尘飞。已抛下二掷。似啄木寻食。从来那捻无凝滞。疾局到底便宜。〔李圭云〕这一盘是我赢了〔正末唱〕我见他那头盘里打一个无梁意。〔李圭云〕你这马不得到家。可不输了。〔正末云〕则我要一个幺六。〔做喝科〕〔李圭云〕他喝幺六就是幺六。这骰子是你的骨头做的。〔正末唱〕口喝着个幺六是赢的。

〔李圭云〕可知叫不出。是你输了。〔正末唱〕

【斗鹌鹑】这本是贱骨无知。怎肯便应声也那做美。不争我连胜连赢。却教你越羞越耻。也是我不合单行强出了底。便输呵怕甚的。虽然是作耍难当。怎敢失了尊卑道理。

〔云〕呀。我输了也。〔李圭云〕你输了。将墨来搽脸。〔末怒做拂双陆科云〕李圭。你是甚么人。敢如此无礼。〔李圭云〕一言为定。元说道输了的搽墨脸。〔押宴官云〕你两个休得吵闹。有圣人的命在此。〔正末唱〕

【耍孩儿】这泼徒怎敢将人戏。你托赖着谁人气力。〔李圭云〕难道我托赖你的气力。〔正末唱〕睁开你那驴眼可便觑着阿谁。我更歹杀者波是将相的苗裔。大人呵尚兀自高擎着玉液来酬我。你待浓蘸着霜毫敢抹谁。这厮也不称你那元戎职。〔李圭云〕什么这厮那厮。只管骂谁。〔正末云〕我不敢骂你。敢打你。〔做打科唱〕我则待一拳两脚。打的他似土如泥。

〔李圭云〕好也。打下我两个门牙来也。〔押宴官云〕你两个不得无礼。你既是大臣。怎敢不尊上命。〔李圭云〕大人可怜见。昨日射柳是他赢了锦袍玉带。今日打双陆。又赢了我翡翠珠衣。我恰纔赢了他。他就不许我抹黑脸。咱须是赌赛哩。〔押宴官云〕你都回去。〔正末唱〕

【尾声】我与那左丞相是兄弟。我和你须叔侄。若不为圣人言怕搅了香山会。我不打你这泼无徒可也放不过你。〔下〕

〔押宴官云〕不想四丞相将李圭殴打。搅了筵宴。老夫不敢欺隐。须回圣人话去。〔诗云〕则为李监军素性疎狂。香山会搅乱非常。也不是我有心私向。从实的奏与君王。〔下〕

〔音释〕

岚音蓝　碧音彼　镆音莫　鎁音耶　力音利　袭星西切　疾精妻切　那音挪　掷征移切　食绳知切　捻尼蹇切　便平声　的音底　蘸音站　职张耻切　侄征移切

第三折

〔外扮孤上诗云〕声名德化九天闻。长夜家家不闭门。雨后有人耕绿野。月明无犬吠荒村。小官完颜女真人氏。自幼跟随郎主。多有功勋。今除小官在此济南府为府尹。近闻京师有四丞相。因打李圭。如今贬在济南府歇马。想小官幼年间都是四丞相手里操练成的。不料今日到俺这里。这四丞相每日则在溪边钓鱼饮酒。我知他平日好歌舞。小官今日载着酒肴。携一歌妓。直至溪边与四丞相解闷。走一遭去。〔下〕〔左相上云〕变幻者浮云。无定者流水。君看仕路间。升沉亦如此。自从四丞相打了李圭。圣人见怒。贬去济南府歇马去了。不想圣人思起此人往日功劳。又值草寇作乱。今奉圣人命。着老夫遣使臣星夜赶到济南府。取四丞相还朝。依旧为官。左右。说与去的使命。小心在意。疾去早来。〔下〕〔正末拿渔竿上云〕自从香山会被李圭所奏。圣人见怒。贬在济南府闲住。老夫每日饮酒看山。好是快活也呵。〔唱〕

【越调斗鹌鹑】闲对着绿树青山。消遣我烦心倦目。潜入那水国渔乡。早跳出龙潭虎窟。披着领箬笠蓑衣。堤防他斜风细雨。长则是琴一张。酒一壶。自饮自斟。自歌自舞。

【紫花儿序】也不学刘伶荷锸。也不学屈子投江。且做个范蠡归湖。遶一滩红蓼。过两岸青蒲。渔夫。将我这小小船儿棹将过去。惊起那几行鸥鹭。似这等乐以忘忧。胡必归欤。

〔云〕我暂停短棹。看一派好景致也。〔唱〕

【小桃红】水声山色两模糊。闲看云来去。则我怨结愁肠对谁诉。自踌躇。想这场烦恼都也由咱取。感今怀古。旧荣新辱。都装入酒葫芦。

〔云〕家童。将渔竿来者。〔孤引旦儿上云〕此女子乃有名歌妓。小字琼英。谈谐歌舞。无不通晓。今日将着酒肴。直到溪边。与老丞相脱闷。走一遭去。琼英。你到那里。好生追欢作乐。务要丞相喜欢。来到这里。左右人远避者。唤着你。你便来。不唤你。你休来。兀的不是老丞相在那里钓鱼哩。〔旦儿云〕咱则在他背后立着。看这老丞相钓鱼。〔正末唱〕

【金蕉叶】撑到这芦花密处。款款将船儿缆住。见垂柳风摇翠缕。荡的这几朵儿荷花似舞。

【调笑令】我向这浅处。扭定身躯。呀。慢慢的将钓儿我便垂将下去。银丝界破波文绿。可怎生浮蝣儿不动纤须。〔旦儿云〕老爷好快活也。〔正末做回头科唱〕我这里回头猛然觑艳姝。可知道落鴈沉鱼。

〔孤云〕小可闻知老丞相在此。特来与老丞相脱闷。将酒来。琼英。你唱一曲者。〔旦儿云〕理会的。〔做唱科〕〔正末唱〕

【秃厮儿】可人意清歌妙舞。酬吾志美酒鲜鱼。则这春风一枝花解语。似出塞美人图。可便妆梳。

【圣药王】乐有余。饮未足。樽前无酒典衣沽。倒玉壶。听金缕。直吃的满身花影倩人扶。我可也不让楚三闾。

〔孤云〕想老丞相在京时。那般画阁兰堂。锦茵绣褥。香车宝马。歌儿舞女。那般受用快活。今日在此闲居。索是忧闷也。〔正末唱〕

【麻郎儿】昨日个深居华屋。今日个流窜荒墟。冷落了歌儿舞女。空闲了宝马香车。

【幺篇】知他是断与甚处外府。则落的遶青山十里平湖。驾一叶扁舟睡足。抖擞着绿蓑归去。

〔孤云〕老丞相也则一时间在此闲居。久后圣人还有任用。〔正末云〕府尹。你不知。老夫为官。不如在此闲居也。〔唱〕

【东原乐】纵得山林趣。惯将礼法疎。顿忘了马上燕南旧来路。如今拣溪山好处居。为甚么懒归去。被一片野云留住。

【绵搭絮】也无那采薪的樵子。耕种的农夫。往来的商贾。谈笑的鸿儒。做伴的茶药琴棋笔砚书。秋草人情即渐疎。出落的满地江湖。我可也钓贤不钓愚。

【络丝娘】到今日身无所如。想天公也有安排我处。可不道吕望严陵自千古。这便算的我春风一度。

〔孤云〕老丞相。再饮一杯。〔旦儿云〕妾与老丞相把一杯咱。〔做递酒科〕〔使命上云〕小官天朝使命。为四丞相贬在济南府歇马。如今草寇作乱。奉圣人的命。着小官直往济南府。取他回朝。今日到此处。说他在河边钓鱼。不在家中。一径寻来。兀的不是四丞相。左右。接了马者。四丞相听圣人的命。〔孤云〕老丞相。天朝使命至也。〔正末做跪科〕〔使命云〕圣人的命。将你前项罪尽皆饶免。今因草寇作乱。着你星夜还朝。将你那在先手下操练过的头目每选拣几个。收捕草寇。若收伏了时。依旧着你为右丞相之职。望阙谢恩者。〔正末拜谢科〕〔使命云〕老丞相。恭喜贺喜。〔正末云〕官人每鞍马上驱驰。辛苦了也。〔使命云〕小官索回圣人话去。老丞相不必延迟。早早建功。以慰圣意。〔正末云〕官人稳登前途。〔使命云〕左右的将马来。则今日便回京师去也。〔下〕〔孤云〕小官说是么。今日果来宣取老丞相。复还旧职也。〔正末云〕我去呵。我则放不过李圭那匹夫。〔孤云〕老丞相。量那李圭。何足道哉。〔正末唱〕

【拙鲁速】我今日赴京都。见銮舆。也不是我倚仗着功劳。敢喝金吾。其实的瞒不过这近御。我去处便去。那一个闲人敢言语。那无徒甚的是通晓兵书。他怎敢我跟前我跟前无怕惧。

〔孤云〕老丞相临行。有甚么话分付小官者。〔正末唱〕

【幺篇】我如今上路途。你听我再嘱付。则要你抚恤军卒。爱惜民户兄弟和睦。伴当宾伏。从今一去。有的文书。申到区区。再也不用支吾。你跟前你跟前敢做主。

〔孤云〕老丞相若到朝中。必然重用也。〔正末云〕我去之后。则是辜负了这派好景也。〔唱〕

【收尾】则我这好山好水难将去。待写入丹青画图。白日里对酒赏无休。到晚来挑灯看不足。〔下〕

〔孤云〕不想天朝使命来。还取的四丞相往京师去了。琼英〔旦儿云〕有。〔孤云〕我与你将酒肴整备。再到十里长亭。与丞相送行。走一遭去。〔诗云〕香山设宴逞粗豪。久矣闲居更入朝。不知此去成功后。李圭头上可能饶。〔下〕

〔音释〕

幻音患　目音暮　窟音苦　荷去声　锸音插　蠡音里　辱如去声　绿音虑　蝣音由　姝音朱　解音械　塞音赛　足臧取切　屋音伍　卒从苏切　睦音暮　伏房夫切

第四折

〔老旦扮夫人上诗云〕花有重开日。人无再少年。一从夫主去。皓月几回圆。老身完颜女真人氏。夫主是四丞相。因与李圭在香山饮会吵闹。圣人见怒。将俺丞相汗马功劳一旦忘了。贬在济南府闲住。今因草寇作乱。圣人遣使命去济南府取他去了。使命昨日来。说道俺老丞相今日下马。下次小的每。便安排酒食茶饭。伺候丞相回来。〔使命领众官上云〕小官天朝使命。奉圣人的命。着我往济南府取四丞相。小官先回来复命圣人。着众官人都到他宅上接待。这早晚四丞相敢待来也。左右。接了马者。报复与老夫人知道。说俺众官人都在门首。〔左右报科云〕老夫人。众官人每都在门外。〔夫人云〕有请。〔出见科〕〔夫人云〕众官人每。为何到此。〔使命云〕老夫人。恭喜贺喜。某等非是私来。奉圣人的命。着众官每都来接待老丞相。〔夫人云〕众官人每。里面请坐。〔使命云〕老夫人。俺这里安排酒果。都在门外等待。想四丞相只在早晚来也。〔正末引家僮持钓竿上云〕老夫自谪济南歇马。倒也清闲自在。今奉圣人的命。宣我还朝。收捕草寇。暗想俺这为官的好似翻掌也呵。〔唱〕

【双调五供养】我觑了这穷客程。旧行装。我可甚么衣锦还乡。〔家僮云〕这里比那济南不同。〔正末唱〕我恰离了这云水窟。早来到是非场。你与我弃了长竿。抛了短棹。我又怕惹起风波千丈。我这里凝眸望。元来是文官武职。一刬地济济跄跄。

〔众官接科云〕老丞相。贺万千之喜。〔正末云〕众公卿每。间别无恙也。〔唱〕

【乔木查】自别来间阔。幸得俱无恙。这里是土长根生父母邦。怎将咱流窜在济南天一方。这些时怎不凄凉。

〔众官云〕左右。将酒来。老丞相。满饮一杯。一壁厢虎儿赤那都着与我动乐者。〔做作乐科〕〔正末唱〕

【一锭银】玉管轻吹引凤凰。余韵尚悠扬。他将那阿那忽腔儿合唱。越感起我悲伤。

【相公爱】泪滴千行与万行。那一日不登楼长望。我平也波常。何曾道离故乡。那一日离的我这心儿上。

〔众官云〕老丞相请。〔正末云〕众官人每请。〔正末与夫人见打悲科〕〔夫人云〕相公。今日圣恩取你回朝。为何又烦恼。〔正末云〕夫人。教我怎生不烦恼。〔唱〕

【醉娘子】刚道不思量。教人越凄惶。我家里撇下一个红妆。守着一间空房。如何教我不思量。

【金字经】早是人寂寞。更那堪更漏长。点点声声被他滴断肠。到晓光。到晓光。便道他不断肠。又被这家私上。横枝儿有一万桩。

〔夫人云〕自从老相公去后。俺一家儿每日则是烦恼。望老相公回来。〔正末唱〕

【山石榴】夫人也我则道你一身亡。全家丧。三百口老小添悲怆。我怕你断送了别头项。

〔夫人云〕老相公。当初一日。是你的不是也。谢圣恩可怜。还取你来家。实是万千之喜。〔正末唱〕

【幺篇】平白地这一场。从天降。想也不想谁承望。夫人也谁承望又到俺这前厅上。

〔众官云〕老夫人。去取的新衣服与老丞相换了者。〔夫人云〕下次孩儿每。将那相公旧日穿的衣服来。〔杂当云〕衣服在此。〔夫人云〕请老相公换了者。〔正末云〕夫人。这是几时做的衣服。〔夫人云〕老相公。是你旧时穿的衣服。〔正末云〕是呵。〔唱〕

【落梅风】这山字领缘何慢。〔夫人云〕老相公兀的带。〔正末唱〕玉兔鹘因甚长。〔夫人云〕都是你旧时穿的。〔正末唱〕待道是我旧衣服怎生虚儾。〔云〕夫人。将镜儿来。〔夫人云〕镜儿在此。〔正末云〕我试照咱。〔唱〕我这里对青镜猛然见我两鬓霜。哎。可怎生不似我旧时形像。

〔夫人云〕孩儿每。一壁厢安排茶饭来。〔左相上云〕小官是左丞相。奉圣人命。去四丞相宅上加官赐赏。走一遭去。可早来到也。左右。接了马者。四丞相听圣人的命。〔正末同夫人安排香案科〕〔唱〕

【鴈儿落】你与我拂绰了白象床。整顿了销金帐。高擎着鹦鹉杯。满捧着羊羔酿。

【得胜令】准备着翠袖舞霓裳。却又早丹诏下茅堂。未见真龙面。先闻宝篆香。托赖着君王。高力士休拦挡。我若不斟量。又只怕李太白贬夜郎。

〔使命上云〕听圣人的命。因你有功在前。将你的罪犯尽皆饶免。如今取你回朝。本要差你破除草寇。不想草寇听的你回。都来投降了。圣人大喜。教你依旧统军。复你右丞相之职。赐你黄金千两。香酒百瓶。就在丽春堂大吹大擂。做一个庆喜的筵席。望阙谢恩者。〔正末叩谢科〕〔左相同众官云〕老丞相贺喜。〔正末唱〕

【风流体】我则道官封做。官封做一字王。位不过。位不过头厅相。想着老无知。老无知焉敢当。〔左相云〕老丞相。你受了官职者。何必太谦。〔正末唱〕哎。怎比的你左丞相。左丞相洪福量。

【古都白】愿陛下圣寿无疆。顿首诚惶。諕的我手儿脚儿忙也波忙。俺如今托赖着君王。可怜我疎狂。直来到宅上。死生应难忘。

【唐兀歹】端的是万万载千秋圣主昌。地久天长。老臣怎敢道不谦让。可是当也波当。

〔左相云〕老丞相。今日众官人都在此。圣人着李圭到丞相跟前负荆请罪。丞相休记前雠。〔正末云〕老夫怎敢。〔左相云〕既然如此。教李圭来见老丞相。〔李圭负荆上见科云〕老丞相。是李圭不是。今来负荆请罪。〔正末云〕呀。元帅请起。〔李圭云〕老丞相不分付起来。李圭敢起。〔正末唱〕

【搅筝琶】他背着些粗荆杖。〔众官云〕请老丞相责罚他几下。〔正末唱〕谁敢道先打后商量。〔李圭云〕都因那一日与老丞相射柳时的寃雠。〔正末唱〕且休说百步穿杨。我和你先打一盘无梁。从今后你也要安详。我也不夸强。〔李圭云〕老丞相打我几下。倒等我放下心者。〔正末唱〕休慌。我若是手梢儿在你身上荡。〔李圭云〕老丞相打几下怕怎么。〔正末云〕不中。〔唱〕又只怕惹起风霜。

〔云〕李圭。既然圣人饶了。我和你也不记旧雠。〔左相云〕好。将酒来。我与你一位把一杯。做一个和合者。〔夫人云〕老相公稳便。我着那歌儿舞女来伏侍老相公。〔正末云〕夫人。你执壶。我与众官每把一杯酒。左右。动起细乐者。〔唱〕

【沽美酒】舞蹁跹翠袖长。击鼍鼓奏笙簧。高髻云鬟宫样妆。金钗列数行。欢声动一座丽春堂。

【太平令】歌金缕清音嘹喨品鸾箫余韵悠扬。大筵会公卿宰相。早先声把烟尘扫荡。从今后四方。八荒。万邦。齐仰贺当今皇上。

〔左相诗云〕在香山作耍难当。圣人怒谪贬他方。念功臣重加宣召。依然的衣锦还乡。

〔音释〕

跄妻相切　儾囊上声　忘去声　荡汤去声　鼍音陀

题目　李监军大闹香山会　

正名　四丞相高宴丽春堂

四丞相高会丽春堂杂剧终





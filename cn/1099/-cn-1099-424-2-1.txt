○上內閣趙沈二相公及司馬掌科書 【 播事】

今之談播事者。有遲速兩端。遲則欲需以數年。而速則欲決於目下。夫兵覩拙速。然亦未有不能拙而速者。今糧餉未充、兵將未集、僅僅二三萬烏合之土兵、欲浪戰以决雌雄、是飛練與綦江之緒也、必無幸矣、此原不知兵之說、無足論也、若遲久之說。葢主坐困。坐困必用眾。用眾即酌中乎。亦須川六萬。湖貴各三萬。以十二萬之師。相守數年。老師費財。且虞他變。葢效營平金城之計。而不知營平先散兵後屯田今之兵非可散。而糧無可屯。故不相當也。大抵今日之事。在張坐困之局。凡大之充小皆如此局面已定而後相機急趨之其緊要則先奪其氣。彼素輕川兵。今乃調秦兵浙兵廣兵滇兵湖兵。處處調動而不多彼且莫測吾之多少又見非平日易與之兵。而氣先奪矣。次散其黨。眾有懼心。人無固志。招之易來。緩之且逸。况彼殘虐有年。誰肯為之死守者。當是時而後懸賞以購之。不得則進兵以逼之。十二萬人。分為四路。可攻可守。可進可退。不遲不速。惟吾所為。而令彼必不能得志於我。法所謂眾則分之是也。如此者速則半年。遲則一年。可以決事矣。若如是而猶有遺慮則天也。人定勝天。當再圖之耳。川省進兵之道二。綦江遠。永寧近。而皆險甚。湖貴進兵之道各一。皆近而少平。他日先入。當在湖貴。故須以二總兵領二枝互為犄角而齊入。葢雖不俟川兵。自足相當。乃為勝算。若如他年貴兵失期。川師不支則難矣。兵巳移調、近又得　明旨促之、庶不後期、須年內俱齊。則木落天乾。庶易舉事。糧餉三省皆急而貴州尤甚葢別處尚可借。貴州無可借也。三十萬之發。目前少遲。便當束手。統乞臺下垂允、


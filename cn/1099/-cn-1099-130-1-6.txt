○立崇義縣治疏 【 添設縣治】

據江西廵守嶺北道兵備副使楊璋、左參議黃宏、會呈據南安府知府季　呈備所屬致仕省祭義官監生楊仲貴等、呈稱上猶等縣橫水左溪長流桶岡關田鷄湖等處賊巢、共計八十餘處界乎三縣之中。東西南北。相去三百餘里。號令不及人跡罕到其初輋賊。原係廣東流來。敘事亦詳明先年奉廵撫都御史金澤行令安插于此。不過砍山耕活。年深日久。生長日蕃羽翼漸多。居民受其殺戮。田地被其占據。又且潛引萬安龍泉等縣避役逃民并百工技藝遊食之人。雜處于內。分群聚黨動以萬計。始漸虜掠鄉村。後乃攻刼郡縣近年肆無忌憚。遂立總兵。僣擬王號。罪惡貫盈。神人共怒。今幸奏　聞征勦、蒙本親率諸軍、搗其巢穴。擒其首惡、妖氛為之掃蕩、地方為之底寧、三縣之民懽欣鼓舞、如獲更生、訪得各縣流來之賊。自聞夾攻消息。陸續逃出頗眾。但恐大兵撤後。未免復聚為患合無三縣適中去處。建立縣治。實為久安長治之策等因備繇呈詳、奉批看得橫水開建縣治、實亦事不容已、但未經奏請、須候　命下、方可决議、兼之工程浩大、一時恐未易就、今賊勢雖平、漏殄尚有、且宜遵照本院欽奉　勑諭隨宜處置事理、先於橫水建立隘所。以備目前不測之虞。除委曲史梁儀等一面竪立木柵。修築土城。修建營房外。查得橫水附近隘所如至坪鴈湖賴塘等處盜賊既平已為虛設。其附近村塞。如白面長潭、杰壩石玉過步果木鳥溪水眼等處居民。訪得多係通賊窩主。及各縣城郭村寨。亦多有通賊之人。合將各隘隘夫悉行撥守橫水其通賊人戶。盡數查出編充隘夫。永遠守把。其不係通賊者。量行多寡抽選編僉輪班更替。務足一千餘名之數。責委屬官一員統領。常川守把。遇有殘黨嘯聚出沒即便相機剿捕。候縣治既立。人煙輳集地方果已寧靖再行議處裁損。其開建縣治、該道會同覆審無異、轉呈到臣、會同廵撫江西等處地方都察院右副都御史孫燧、廵按江西監察御史屠僑、議照前地方大盜既巳平蕩、後患所當預防、今議立縣治、并廵司等衙門、懲前慮後、杜漸防微、實皆地方至計、及查得橫水議建縣治處所、原係上猶縣崇義里、因地名縣、亦為相應。如蒙　皇上憫念地方屢遭荼毒、乞　勑該部俯順民情、從長議處、早賜施行、并儒學廵司等衙門、一體銓選官員鑄給印信、如此則三省殘孽。有控制之所而不敢聚。三省奸民。無潛匿之所而不敢逃。變盜賊強梁之區。為禮義冠裳之地。久安長治。無出於此。


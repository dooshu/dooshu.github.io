○論救都御史歐陽重御史劉臬疏 【 漢南兵變】

謹按雲南之事、秪緣都御史歐陽重、清查異姓冒頂投充軍、役、都司官稽於查理完報、以致格眼文冊難明、因而軍粮未曾支放、六衞軍士、以缺粮兩月聚眾千人、遮道告言、情非難達、擊門吶喊、志欲何為鎮總官再三省諭、固已畏其猖狂、即時放粮、又各從其願欲、所據前項掠亂。雖有飢乏不得已之情。然中間多係應革之人。倡為不靖之舉事非難見可想而知。廵按御史劉臬所奏詞甚明白、情亦切實、其訪拿首惡、法巳從寬、參劾諸臣、事非過當、且歐陽重清查一事原係遵奉欽依勘合事理、無非欲革除冗濫、以省虛耗之弊、固非無故生事、以拂人情、至于操切太過、舉措乖方、難保無有、以此為罪、固亦無辭、但臣等竊有一說、為　陛下獻焉、夫都御史者。　陛下所倚任大臣也。御史者。　陛下所親遣之近臣也。今啣命於萬里之外。託身於士民之上。令行禁止。操縱舒慘。而人莫敢違之者。所以尊　朝廷而重名分也。今以軍士一譁。而撫按俱罷。則紀綱法度。人將謂何。况奉法清查。原非虐民之政。因事論劾。亦無過當之言。鎮守總兵。均有地方安危之責。並握統制兵馬之權。鎮定諠訛。禁戢悖亂。固其職分。况鎮總廵撫。體勢惟均。榮辱所關。難分彼此。苟今日處置失宜。則將來事有可慮。竊虞冠屨倒置。首尾衡決。賈生尾大不掉之憂。唐人藩鎮跋扈之患。大抵繇斯。况近年以來。兵驕卒悍。倣效成風。類以月粮借口。如陜西之甘肅。山西之大同。福建之福州延平。直隸之保定。近日浙江之溫州。內地邊方。事變數見。失今不振起頹綱。以為消弭之計。將使他日有事地方之臣。以此為戒為諱。務為姑息容養。一切偷安之計。孰肯為　陛下建事立功。慨然以天下為己任哉。此臣等所以聞命惶愓、不敢不冐死為　陛下言也、


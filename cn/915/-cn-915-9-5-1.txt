◇即位改元诏（绍泰元年十月己巳）

王室不造，婴罹祸寡。西都失守，朝廷沦覆。先帝梓宫，播越非所。王基倾弛，率土罔戴。朕以荒幼，仍属艰难，泣血枕戈，志复雠逆。耻未雪，夙宵鲠愤。群公卿尹，勉以大义，越登寡暗，嗣奉洪业。顾惟夙心，念不至此。庶仰凭元灵，傍资将相，克清元恶，谢冤陵寝。今坠命载新，宗礻方更祀，庆流亿兆，岂予一人。可改承圣四年为绍泰元年，大赦天下，内外文武。赐位一等。（《梁书·敬帝纪》）


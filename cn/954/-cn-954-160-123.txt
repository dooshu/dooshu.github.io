陈起　以仁者寿为韵寿侍读节使郑少师

一气妙磅礴，万汇屈者伸。

方寸函太极，宇宙皆吾仁。

端平改化弦，真儒手洪钧。

厥今扶公道，皆昔夹袋人。

陈起

陈起　以仁者寿为韵寿侍读节使郑少师

岧峣阊阖云，蹀躞绣鞍马。

细毡侍珠旒，治道谈帝者。

归来西湖滨，岸帻松盖下。

秋渌晚涵山，挹以荐残斝。

陈起

陈起　以仁者寿为韵寿侍读节使郑少师

赋诗投金濑，俸入犹半有。

煇煌奉国节，一粟乃不受。

赢副初何心，国计要丰阜。

一丸济世德，阳报期千寿。

陈起


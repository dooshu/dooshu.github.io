◇丹阳等十郡田税原半诏（太建十二年十一月己丑）

朕君临四海，日旰劬劳，思弘至治，未臻斯道，而兵车骤出，军费尤烦，刍漕控引，不能徵赋。夏中亢旱伤农，畿内为甚，民失所资，岁取无托，此则刑政未理，阴阳舛度，黎元阻饥，君孰与足，靖言兴念，余责在躬，宜布惠泽，溥沾氓庶。其丹阳、吴兴、晋陵、建兴、义兴、东海、信义、陈留、江陵等十郡，并谢署即年田税禄秩，并各原半，其丁租半申至来岁秋登。（《陈书·宣帝纪》）


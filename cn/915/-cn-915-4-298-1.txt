◇在狱自列状

前长沙贼胡兰作难荆州，馀党散入交趾。磐身膺甲胄，涉危履险，讨击凶患，斩殄渠帅，馀烬鸟窜冒遁，还奔荆州。刺史度尚，惧磐先言，怖畏罪戾，伏奏见诬。磐备位方伯，为国爪牙，而为尚所枉，受罪牢狱。夫事有虚实，法有是非，磐实不辜，赦无所除。如忍以苟免，永受侵辱之耻，生为恶吏，死为敝鬼。乞传尚诣廷尉，面对曲直，足明真伪。尚不徵者，磐埋骨牢槛，终不虚出，望尘受枉。（《后汉·度尚传》）


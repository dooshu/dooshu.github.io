○与极浦书

戴容州云：“诗家之景，如蓝田日暖，良玉生烟，可望而不可置於眉睫之前也。”象外之象，景外之景，岂容易可谈哉？然题纪之作，目击可图，体势自别，不可废也。愚近作《虞乡县楼》及《伯梯》二篇，诚非平生所得者。然“官路好禽声，轩车驻晚程。”即虞乡入境可见也。又“南楼山最秀，北路邑偏清”。假令作者复生，亦当以著题见许。其《柏梯》之作，大抵亦然。浦公试为我一过县城，少留寺阁，足知其不怍也，岂徒雪月之间哉？《伫归山後》“看花满眼泪，回首汉公卿。人意共春风（上二句杨庶子），哀多如更闻”，下至於“塞广雪无穷”之句，可得而评也。郑杂事不罪章指，亦望呈达，知非子狂笔。


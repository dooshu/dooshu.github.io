34　晉以詐力彊國故曰虎狼　春秋之作見人心猶可正


晉自武、獻以來，以詐力彊其國，故傳曰：「晉人虎狼也」，文十三年。「晉人無信」，僖三十三年。「晉所以霸，師武、臣力也」。宣十二年。春秋書「晉人納捷菑于邾，弗克納」，「晉士匄帥師侵齊，至穀，聞齊侯卒，乃還」。此孟子所謂「彼善於此」者，君子與之。義理之在人心，不可泯也。剥之上九，一陽尚存。春秋之作，見人心之猶可正也。

【元圻案】文十四年公羊傳曰：「『非吾力不能納也，義實不爾克也。』引師而去之。故君子大其弗克納也。」〇陸氏微旨中趙氏曰：「『弗克納』，言失之於初而得之於末也。淳聞於師曰：『據三傳之説，晉師皆有名氏，則必非微者矣。書曰人，何也？曰：廢置諸侯，王者之事，人臣專之，罪莫大焉。夫子善其聞義能徙，故爲之諱也。』」〇襄十九左傳：「聞喪而還，禮也。」公羊傳：「大其不伐喪也。」






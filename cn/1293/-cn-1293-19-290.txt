○顾贞观与王熙词

妇人束足使小，或谓起自李後主，或谓唐时已然。康熙初始禁裹足，凡元年以後所生女子有缠裹者，罪其父母。吾乡顾梁汾典籍赋浣溪沙记其事云：“闺阁争传捧点黄。九霄雨露润莲塘。锦靴新学内家妆。六寸圆肤原有致，一钩纤影待重量。春愁稳载莫轻。”其事起於宛平王胥庭相国［熙］，时为侍郎，奏言臣妻已放大脚，识者嗤之。卒之习俗相沿，徒兹讦告，不久禁弛。相国亦工词，小重山云：“斗帐香浓怯影单。珠帘闲不卷，小窗寒。钿蝉银甲罢双弹。无聊甚，独自倚阑干。墙角杏花残。韶光馀几许，渐阑珊。夜来微雨湿轻纨。因谁瘦，暗觉绣裙宽。”就词论人，殆与夏英公［竦］相似。


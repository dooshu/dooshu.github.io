◇对诏问太子朝谒著远游冠

牛弘奏云：「皇太子冬正大朝，请服衮冕。」帝问给事郎许善心曰：「太子朝谒，著远游冠，有何典故？」对曰：「晋令皇太子给五时朝服、远游冠。至宋泰始六年，更议仪注，仪曹郎丘仲起议：『案《周礼》，公自衮冕已下，至卿大夫之玄冕，皆其朝聘之服也。伏寻古之公侯，尚得服衮，以入朝见，况皇太子储副之尊，谓宜式遵盛典，服衮朝贺。』兼左丞陆澄议：『服冕以朝，实著经典，自秦除六冕之制，後汉始备古章。魏、晋以来，非祀宗庙，不欲令臣下服于衮冕，位为公者，必加侍官，故太子入朝，因亦不著。但承天作副，礼绝群后，宜遵前王之令典，革近代之陋制，皇太子朝，请服冕。』自宋以下，始定此仪。至梁简文之为太子，嫌于上逼，还冠远游，下及于陈，皆依此法。後周之时，亦言服衮入朝。至于开皇，复遵魏、晋故事。臣为衮冕之服，章五虽差，一日而观，颇欲相类。臣子之道，义无上逼。故晋武帝太始三年，诏太宰安平王孚著侍内之服，四年又赐赵、燕、乐安王等散骑常侍之服。自斯以後，台鼎贵臣，并加貂武弁，故皇太子遂著远游冠，谦不逼尊，于理为允。」（《隋书·礼仪志七》。）


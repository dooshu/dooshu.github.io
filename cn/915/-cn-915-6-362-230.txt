○天子孝传赞（虞舜　夏禹　殷高宗　周文王）



虞舜父顽母嚣，事之于畎亩之间，以孝，是以尧闻而授之，富有天下，贵为天子。以为不顺于父母，若穷而无归，惟顺亲可以得意。苟违朝夕，若婴儿之思恋，故称舜五十而慕。《书》曰：“戛击鸣球，搏拊琴瑟以咏，祖考来格。”言思其来而训之，爱敬尽于事亲。是以德教加于百姓，刑于四海，夏禹有天下以奉宗庙，然躬自菲薄，以厚其孝。孔子曰：“禹吾无间然矣。”菲饮食而致孝乎鬼神，恶衣服而致美乎黻冕，禹之德于是称闻。圣人之德无以加于孝敬。孝敬之道，美莫大焉。殷高宗谅阴三年不言，百官总己以听于冢宰，三年而後言，天下咸欢，德教大行，殷道以兴。《诗》曰：“一人有庆，兆民赖之。”其此之谓乎？周文王之为世子也。朝于王季日三，鸡鸣至于寝门，问于内竖，内竖曰安，文王乃喜。不安，则色忧，行不能正履。日中暮亦如之，食上必视寒温之节，食下必问所膳而後退。文王孝道光大，其化自近至远，刑于寡妻，以御于家邦，故得万国之欢心，以事其先王矣。赞曰：至哉后德，圣敬自天。陶渔致养，菲薄享先。亲瘠色忧，谅阴寝言。一人有庆，千载赖旃。（本集）




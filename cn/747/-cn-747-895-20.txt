○解武丁梦

商之道削也，武丁嗣之，且惧祖宗所传，圮坏於我，祈於人则无以为质，祷於家则不知天之历数。厥有左右，民心不归，然後念胥靡之可升，且欲致於非常，而出於不测也。乃用假梦徵象，以活商命。呜呼！历数将去也，人心将解也，说复安能维之者哉？武丁以下民之畏天命也，故设权以复之。唯圣能神，何梦之有！


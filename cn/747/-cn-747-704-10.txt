○请改封卫国公状

臣今日蒙恩进封赵国公，承命哀惶，不任感涕。臣亡父先臣，宪宗宠封赵国，先臣与嫡子，嫡孙宽中小名三赵，意在传嫡嗣，不及支庶。臣前年恩例进封，合是赵郡，臣以宽中之故，改就中山。臣亡祖先臣，曾居卫州汲县，竟以汲县解进士及第，倘蒙圣恩改封卫国，遂臣私诚，庶代受殊荣，免违先志。如蒙允许，望赐贴麻施行。臣不任悲恳屏营之至，谨奉状奏闻。


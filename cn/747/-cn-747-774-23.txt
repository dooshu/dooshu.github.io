○为荥阳公与度支卢侍郎状

某今月九日到任上讫。不任感惕。职重赋舆，俗参夷獠。务便宜於五岭，或有可观；同剌举於三河，窃将不可。但期克苦，用答恩荣。侍郎早立清庙，久持重任，未处平章之地，犹孤动植之心。昔周室均财，司会且参於太宰；汉朝主计，丞相仍兼於列侯。故事具存，殊恩允属，侧聆注恳，实倍常情。伏惟俯赐照察。


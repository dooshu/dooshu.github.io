○丁叔媛词

贼之陷吾邑也，余妹瑶真方居乡，不十日，贼至，惧被辱，嘱妹婿周准之奉母远避，自投屋後邵家池死。准之名建标，犊山观察［镐］孙，为文喜僻涩，爱书古字，致屡试不售，入赀得光禄寺署正衔。家滨太湖，匿迹年馀，未蓄发，为贼所胁，遂疾绝粒而亡。其母亦卒。妹名叔媛，幼知书，能诗，每经准之改，至晦不可解。尚记其小词二阕，乃余所点定，以非准之所娴也。十六字令云：“听。窗外如何月有声。寒无寐，风雪正三更。”冬月有怀兄妹，桂殿秋云：“鱼信断，雁行疏。蜡梅香里岁将徂。停针自起推窗望，寒照亭亭恰午馀。”妹於女兄弟中最柔懦，不意见危授命，勇决如此。


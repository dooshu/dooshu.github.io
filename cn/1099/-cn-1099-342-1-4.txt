○議阻澳夷進貢疏 【 澳夷進貢】

澳夷之于中國當論其通市與否而貢非所重也今既與市抽稅矣而不許、其進貢於事体為不順

題為夷情事、據廣東布政司右布攻使陳暹議照滿刺加本係進貢之國、齎來表文、若果係其國王所遣即不當卻、但查得大明會典先朝原給有印文勘合、今據齎來表封、僅容二寸五分、用蠟色負印鈐葢、似非先朝給印、且未齎有勘合、赴司比對、其非滿刺加國王、巳無可疑、又據丘時庸、親自譯審夷使、稱滿刺加國王、久為蒲利都家所併、表文乃是本國王名喚噥沙必細的陽者所遣、則是滿刺加國王巳無存、而蒲都家滿刺加國、前後國名不一、信有如各官所稱係姦民撥置、或係別國生夷。畏懼說出真籍。絕其交易之路。為此掩餙之詞。葢由地在海外、信息是非、無所折証、人屬蠻夷、彼此言語、悉憑轉譯故也、照得蒲麗都家國名、史傳所不載歷查本朝、並未入貢、恐係佛郎機國夷人、近年混冐滿刺加名目、潛通亙市、今又托名求貢、以為阻賴抽分之計、事涉可疑、諸司難便定擬、乞早賜奏請定奪、等因到臣、據此會同議照外夷求貢、事出非常、若使在彼者委有真實效順之心而在我者初無隱伏可虞之患、則禮其使人、納其方物、有何不可、但廣東自嘉靖八年、該廵撫兩廣兵部右侍郎林富、題准復開番舶之禁、其後又立抽盤之制海外諸國。出于　祖訓會典所載舊奉臣貢者。固巳市舶阜通。舳艫相望。內如佛郎機諸國。節奉　明旨拒絕不許通貢者。亦頗潛藏混迹射利于其間。馴至近年。各國夷人據霸香山濠鏡澳恭常都地方。私創茅屋營房。擅立禮拜番寺。或去或住。至長子孫。當其互市之初。番舶數少。法令惟新。各夷遵守抽盤。中國頗資其利。比至事久人玩。抽盤抗拒。年甚一年。而所以資之利者日巳簿矣况非我族類。不下萬人。據澳為家。巳踰二十載。雖有互市之羈縻而識者憂其為廣城肘腋之隱禍久矣。今當各夷勢轉桀驁之時。有此奉貢之請。據其所執告。謂為滿刺加國所遣。似屬素通貢獻之邦。今據該司會同差官譯審、卻稱係蒲麗都家國、與原詞滿刺加大不相合、况又自稱滿刺加為其所併。則其稱強西洋。情可推見。及查所齎番書、騐止方員各二寸五分、巳非表文式製、又其上葢一員印、如中國圖記之狀、又豈以卑承尊、真正印信行移之體、據該司集議、共稱恐係別國生夷、託名奉貢、以阻賴抽盤之計、亦屬有因臣等又訪得正德末年、佛郎機番夷亦以進貢為名來廣。名雖求貢。實擁大番船往來貿易。喜則人。怒則獸。官兵莫敢誰何。沿海被其荼毒。嘉靖初年、海道副使汪鋐用計破之、其患始絕、今蒲麗都家、恐即佛郎機自隱之國名而本夷求貢之情、恐即先年貿易之故智、卻其貢。則彼必肆為不道。或恣猖狂。然其發速而禍尚小。許其貢。則彼呼朋引類。日增月益。番船抽分之法。必至盡格而不行。沿海侵陵之患。將遂潰决而莫制。其禍雖遲而實大。大難圖也。緣彼以求貢為名、臣等不容徑拒、以干專擅之愆、但事関利害甚重、臣等又不敢緘默、以貽日后地方之患、乞敕下該部會同詳議應否施行、


陈著　次韵黄长孺

山谷忽精神，一番桃李新。

杯盘留话处，镫火苟安人。

老去刻为岁，醉来寒亦春。

催归莫閒管，此处岂天津。

陈著

陈著　次韵黄长孺

人情相得古来难，肯溯溪山伴退閒。

潇洒风流屏褥外，和平气象瑟琴閒。

鹊巢自爱居南国，鹤帐从教怨北山。

只恐杜鹃声梦里，与君飞去又飞还。

陈著

陈著　次韵黄长孺

玉润深惭冰未清，午轩杯酒见人情。

艰难方识山林味，亲戚还兼朋友盟。

安用白头伤世变，又看黄叶报秋成。

羡君燕奉潘舆处，淡泊中閒礼乐声。

陈著


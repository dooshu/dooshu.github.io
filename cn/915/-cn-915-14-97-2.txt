◇奏立义仓定式

古者三年耕而馀一年之积，九年作而有三年之储，虽水旱为灾，而人无菜色，皆由劝导有方，蓄积先备故也。去年亢阳，关内不熟，陛下哀愍黎元，甚于赤子。运山东之粟，置常平之官，开发仓廪，普加赈赐。少食之人，莫不丰足。鸿恩大德，前古未比。其强宗富室，家道有馀者，皆竞出私财，递相赡。此乃风行草偃，从化而然。但经国之理，须存定式。（《隋书·食货志》）


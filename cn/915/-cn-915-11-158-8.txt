◇又上言

臣闻乐者，感物移风，讽氓变俗，先王所以教化黎元，汤、武所以改间功德。晋氏失政，中原纷荡。刘、石以一时奸雄跋扈魏、赵，苻、姚以部帅强豪趑趄关、辅。于是礼坏乐隳，废而莫理。大魏应期启运，奄有万方，虽日不暇给，常以礼乐为先。古乐亏阙，询求靡所，故顷年以来，创造非一，考之经史，每乘典制。遂使铿锵之礼未备于郊庙，鼓舞之式尚阙于庭陛。臣忝官宗伯，礼乐是司，所以仰惭忄府愧，不遑宁处者矣。自献春被旨，赐令博采经传，更制金石，并教文武二舞及登歌、鼓吹诸曲。今始校就，谨依前敕，延集公卿并一时儒彦讨论始终，莫之能异。谨须以申闻，请舆旧者参呈。若臣等所管形合古制，击拊会节，元日大飨，则须陈列。既岁聿云暮，三朝无远，请共本曹尚书及郎中部率呈试。如蒙允许，赐垂敕判。（《魏书·乐志》。永平三年冬，芳又上言。）


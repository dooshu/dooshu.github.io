【答杜挚诗】

凤鸟翔京邑。哀鸣有所思。才为圣世出。德音何不怡。八子未际（魏志注作遭。）遇。今者遭（魏志注作遘。）明时。胡康出垅亩。杨伟无根基。飞腾冲云天。奋迅协光熙。骏骥骨法异。伯乐观知之。但当养羽翮。鸿举必有期。体无纤微疾。安用问良医。联翩轻栖集。还为燕雀嗤。（《诗纪》云。此四句疑错互。）韩众药虽良。恐便（魏志作或更。）不能治。悠悠千里情。薄言答嘉诗。信心感诸中。中实（《广文选》作赏。《诗纪》同。）不在辞。（○《三国志》刘劭传注。《广文选》十。《诗纪》十七。○《三国志》注。臣松之案。魏朝自微而显者。不闻胡康。疑是孟康。康事见杜恕传。杨伟见曹爽传。）


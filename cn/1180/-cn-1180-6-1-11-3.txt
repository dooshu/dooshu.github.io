再辞恩命疏


顷蒙皇上以臣一品十二年考满，特加异恩。该臣具疏辞免。奉圣旨：“朕冲龄缵服，赖卿宏才亮节，竭成匡辅。十年之间，政理修明，蛮夷率服，勋绩显著，简在朕心。兹九年满后，又经六载，方一举酬庸之典，岂得仍执谦逊？宜勉遵成命，副朕眷怀，无复固辞。吏部知道。钦此。”

臣恭诵宸纶，愈增惶悚。臣闻古卓荦奇伟之士，抱经纶匡济之才者，恒以不逢明主，无所建立为恨。伊尹曰：“吾岂若使是君为尧、舜之君哉！吾岂若于吾身亲见之哉！君不尧、舜，其心愧耻若挞于市。”盖感遇合之难也。臣闾巷韦布之士耳，非有硕德鸿才，可以庶几古人之万一。幸逢英主在上，臣得以谫劣佐下风，效启沃。十年之间，志同道合，言听计从，主德昭宣，圣化旁洽。伊尹之所愿见者，臣亲见之；其所愧耻者，臣幸无之。即千万世而下，颂我皇上圣德神功，为尧、舜之主，臣亦得以窃附于尧、舜之佐矣。此之荣遇，虽万钟之享，百朋之锡，岂足以拟之哉！故臣向者每被恩命，辄控辞而不已者，良以所庆幸者大，而爵禄非其所计也。乃若诏禄诏爵，虽朝廷驭臣之典，亦宜稍加节制，而不至横溢，乃足为劝。三公穹阶、五等厚禄、上柱崇勋，在先朝名德咸不敢当，乃一朝悉举而畀之于臣，所谓溢恩滥赏也。至于符节世赏，部宴大烹，臣前九年考满，皆已冒叨，兹又岂可重领？反覆思惟，如坠渊谷，故不避烦渎，再控于君父之前。伏望圣慈谅臣之衷，素无矫饰，矜其愚而俞允焉。碎首陨躯，不敢忘报。

（奉圣旨：卿以古人自期，致君安国，不计爵禄，朕所深信。然丰功伟绩，社稷利赖，朝廷自当有崇报之典。卿乃固执谦逊，控辞益切，朕心殊有未安，重违卿意，特准辞免伯禄、上柱国、部宴，用成卿劳谦之美。其余悉宜勉承，乃见我君臣相体笃谊，慎勿又辞。吏部知道。）






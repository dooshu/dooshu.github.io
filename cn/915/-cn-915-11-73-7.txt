◇谏灵太后频幸王公第宅表

《礼记》云：「诸侯非问疾吊丧而入诸臣之家，是谓君臣为谑。」不言王后夫人，明无适臣家之义。夫人父母在，有时归宁，亲没，使卿大夫聘。《春秋》纪陈、宋、齐之女，并为周王后，无适本国之事。是制深于士大夫，许姬唁兄，又义不得，卫女思归，以礼自抑。《载驰》、《竹竿》，所为作也。汉上官皇后将废昌邑，霍光，外祖也，亲为宰辅，后犹御武帷，以接群臣，示男女之别，国之大节。伯姬待姆，安就炎燎，樊姜俟命，忍赴洪流。传皆缀集，以垂来训。昨轩驾频出，幸冯翊君、任城王第，虽渐中秋，馀热尚蒸，衡盖往还，圣躬烦倦。丰厨嘉醴，罄竭时羞，上寿弗限一觞，方丈甘逾百品，旦及日斜，接对不憩，非谓顺时而游，奉养有度。纵云辇崇凉，御筵安畅。左右仆侍，众过千百，扶卫跋涉，袍钾在身，蒙曝尘日，涣污流离，致时饥渴，餐饭不赡，赁马假乘，交费钱帛。昔人称陛下甚乐，臣等至苦，或其事也。伏惟皇太后月灵炳曜，坤仪挺茂，诞育帝躬，维兴魏道。德逾文母，仁迈和熹。亲以天至，远异莫间，爱由真固，非俟虚隆。纡屈銮驾，降临里，荣光帝京，士女藻悦。白首之耋，欣遇牺年，青衿之童，庆属唐日。千载之所难，一朝之为易，非至明超古，忘骄释吝，孰能若斯者哉？魏元以来，莫正斯美，兴居出入，自当坦然，岂同往嫌，曲有矫避。但帝族方衍，勋贵增迁，祗请遂多，将成彝式。陛下遵酌前王，贻厥后矩，天下为公，亿兆己任。专荐郊庙，止决大政，辅养神和，简息游幸。以德为车，以乐为御，考仁圣之风，习治国之道，则率土属赖，含生仰悦矣。臣过荷恩荣，所知必尽，默默唯唯，愚窃未敢，轻陈狂瞽，分贻宪坐。（《魏书·崔光传》，又《北史》四十四。）


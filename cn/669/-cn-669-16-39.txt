39　上有好者下必甚焉證史


「上有好者，下必甚焉。」光武封一卓茂，而節義之俗成；太宗誅一德儒，而諫争之門闢。信乎如風之偃草也！

【閻按】晉傅玄疏言：「魏武好法術而天下貴刑名，魏文慕通達而天下賤守節。」霸國且然，況大一統之君哉！

【元圻案】後漢書卓茂傳：「字子康，南陽宛人。哀、平間爲密令，數年，教化大行，道不拾遺。遷京部丞〔一〕。王莽居攝，以病免歸。上即位，先訪求茂，茂時年八十餘。詔曰：『夫名冠天下，當受天下重賞。今以茂爲太傅，封褒德侯。』」〇范忠文唐鑑一：「高祖擊西河郡，執郡丞高德儒。世民數之曰：『汝指野鳥爲鸞，以欺人主，取高官。吾興義兵，正爲誅佞人耳。』臣祖禹曰：太宗始起兵而戮一佞人，民知所好惡矣。如是，則誰不欲爲忠而不爲佞？」

〔一〕「部」，原作「都」，據中華本後漢書卷二五卓茂傳改。






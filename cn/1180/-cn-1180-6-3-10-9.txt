祭兵部侍郎傅公文


呜呼我公，邦之干城。作镇大藩，式武且文。狁匪茹，逼我畿辅。帝乃震怒，陈师鞠旅。曰：“嗟咨！畴赞予征？”四岳咸荐，来公于京。肃肃我公，帝命是共。星言夙驾，沐雨栉风。公既戾止，百劳萃止。既总国储，戎务是理。惟此大任，咸集于公。宁居不遑，夙夜在公。公病于邸，手足萎。人曰：“盍归？”公曰：“效死。”岁夏六月，公遂以亡。嗟嗟昊天，夺我邦良。公志未遂，公身先殂。大难未夷，公归何所？不悲公死，悲时之艰。匪鱣匪鲔，曷逃于渊？死者永宁，生者长戚。心之忧矣，疢如首疾。灵茀南发，祖道悠悠。奠公一觞，聊以写忧。






秦淮柳枝词（八首）


秦淮水上垂垂柳，曾识六朝燕子来。今日长条苦攀折，问君青眼为谁开？半拂墙阴半拂池，灵风片片雨丝丝。少蛮仙去香山老，文采何人擅一时？

旷代风流绝代人，相逢脉脉各含颦。台城依旧无情碧，袅袅何由系此身？流水栖鸦老树丛，伤春消息有无中。夕阳明灭惺松眼，惯不饶人是晚风。

灵和殿里怀张绪，长托深恩雨露霑。他日荒园谱新乐，春风应许为开帘。春去江南绿意凋，故家乔木尽萧条。如何轻薄风中絮，也学娉婷斗舞腰？

何年乞得扶桑种，沈醉东风不自持。为此樱花好颜色，折花齐到女郎祠。白门曙色海门烟，又逐流莺拂舞弦。羌笛若能绾离别，永丰移植更谁先？






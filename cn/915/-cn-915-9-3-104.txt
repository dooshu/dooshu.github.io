◇又

臣纲启，蒙赉郁泥纳袈裟一缘，荀针秦缕，因制缉而成文，鲁缟齐纨，藉馨浆而受彩，初开箧笥，便睹舍卫田畴，不出户庭，坐视南山塍陌。窃以三铢轻暖，称美服於净居，千金巨丽，得受用於迦叶，而湛恩特被，萃此愚躬，霜降授衣，曲泽便及，喜溢心崖，如从空中所坠，忽不自知，更谓宝支所出，采衤暴四色，事非离世，钩兰两叶，殊泽实隆，不任荷戴之至，谨启事谢闻，谨启。（《广弘明集》二十八上）


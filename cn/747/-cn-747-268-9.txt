○唐朝议大夫行闻喜县令上柱国临淄县开国男于君请移置唐兴寺碑

先万物者，始道德为宗；穷言象者，以乾坤为大。岂若道洽沙界，盘古无以化其迹；功包铁围，隶首不能纪其要。前後际断，众妙入於真乘；色相皆空，定慧生於正觉：言之不极，其波若之蕴乎！闻喜唐兴寺者，我国家草昧之所置也。时弓矢，缔构龙官，悬玉镜於方丈，运宝图於罗卫。将祛八难，式护四禅，於西山，建斯精舍。布金幽径，树福旋衡，经始险蹊，人迹到。虽三空屡说，给园之众不俱；八解常流，方广之途尚阻。俗常迷于梦幻，聚落不闻（阙三字）遂使十地空有，四生无拯。爰初构址，数十百年，旧令因循，不改其制。长者居士，既渴日於宝坊；清信比邱，徒瓶於谛议。

时县令朝议大夫东海于公名光庭，即银青光禄大夫瀛州刺史东海郡公士俊之孙，金紫光禄大夫中书侍郎同中书门下三品东海宪公之第五子也。承五鼎之叶胄，禀三辰之粹精，阴德未沫，亢宗有後。在躬而礼义克举，馀力而文章见称。好学多能，以为入官之具；清慎寡欲，弥见在公之心。由也四科，参乎一贯，理必合於投刃，事无遗於下。故能变蟋蟀之风，展蒲卢之化，始乡退而修里，我有昌言；终里退而修家，人无遗善。此其操刀有裕，弹琴自闲，亦既底於王程，将又崇於佛事，为蒲之所不及，理邺之所未行。加以识洞真扃，智融觉键，伏忍於三昧，悬解於六通。身若明珠，净无瑕秽；心犹平地，能生众善。且循调御，时见宰官，精三异之妙术，敷六度之津要。由是历请天府，将徙梵宫，双树移坚固之林，八座改耆之岫。金山赫赫，与紫殿而飞来；绀宇眈眈，化青楼而涌出。城池故绛，井邑新田，士女溢於康庄，象马阗於里。一一香荩，悬宝缕之幢；种种天花，散金灯之地。得未曾有，闻所未闻。方将洗贪欲之肠肾，开盲聋之耳目，纳须弥於小芥，讵是难思？置海水於虚空，未为希有。

佥以法云西蓄，佛日有家之昧；今智炬东摧，迷途昭牵复之象。岂非如来灭後，将有住持？时夏县威神寺法师，俗姓张，法名忽，其先衣冠出南阳。精持律仪，薰修戒行，德超於四果，理贯於三伊。大道未行，同孔子之历聘；众生有病，等{巫}王之授手。遂乘杯涑ㄛ，振锡兆亭，拔聋俗於爱河，诱焚如於火宅。示方便品，导波若流，亡羊於九部之津，去马於三乘之际。莫不争持宝荩，竞解（阙三字）耨池之楝宇，为苦海之舟航。起予者商，系我明宰。时县丞清河张佑仁、主簿宏农杨浩、尉太原王临、尉太原王铣等，并瑚琏名器，鸾皇劲翮，才无滞用，政有异声。乡三老进而言曰：“今敦礼劝农，嘉惠也；树法拯人，深慈也。我宰君善化，前古俦，岂使浚仪丰碑，空铭景行；龙宫後偈，独徽言？”载勒坚金，永传沙界。铭曰：

佛言能净一刹土，是谓世良福田。今我庄严招提宇，度脱功德海无边。犹如法云覆群品，亦如佛日在中天。皆是宰官惠明德，群毗安乐离苦缘。树碑纪功永不朽，铢衣拂石亿万年。

权若讷

若讷，中宗朝官右补阙。


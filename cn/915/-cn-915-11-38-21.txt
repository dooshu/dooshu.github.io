◇答张普惠书

文武之道，自昔成规；明耻教战，振古常轨。今虽非公制，而此州承前，已有斯式，既不劳民损公，任其私射，复何失也？且纂文习武，人之常艺，岂可于常艺之间，要须令制乎？比适欲依前州府相率，王务之暇，肆艺良辰，亦未言费用库物也。《礼》，兄弟内除，明哀已杀；小功，客至主不绝乐。听乐则可，观武岂伤？直自事缘须罢，先以令停，方获此请，深具来意。（《魏书·张普惠传》。澄功衰在身，欲于七月七日集会文武，北园马射。普惠奏记于澄。澄意纳其言，托辞自罢，乃答。）



卷十八


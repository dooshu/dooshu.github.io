奔亡道中五首





苏武天山上，[一]田横海岛边。[二]

万重关塞断，何日是归年?

[一]《唐书·地理志》：伊州伊吾县，在大碛外，南去玉门关八百里，东去阳关二千七百三十里，有折罗漫山，亦曰天山。刘删《苏武诗》：“食雪天山近，思归海路长。”盖以天山为匈奴地耳，其实苏武啮雪及牧羊之处，不在天山也。



[二]《史记》：汉灭项籍，汉王立为皇帝，田横惧诛，与其徒属五百余人入海，居岛中。韦昭曰：海中山曰岛。《正义》曰：按海州东海县有岛山，去岸八十里。





其二





亭伯去安在?[一]李陵降未归。[二]愁容变海色，短服改胡衣。

[一]《后汉书》：崔骃，字亭伯，为窦宪主簿，出为长岑长，自以远去，不得意，遂不之官而归。



[二]《汉书》：李陵败降匈奴，大将军霍光、左将军上官桀素与陵善，遣陵故人陇西任立政等三人至匈奴招陵。立政等至，单于置酒赐汉使者，李陵、卫律皆侍坐。后陵、律持牛酒劳汉使，博饮，两人皆胡服椎结。《梦溪笔谈》：窄袖短衣，长靿靴，皆胡服也。窄袖利于驰射，短衣、长靴，便于涉草。





其三





谈笑三军却，[一]交游七贵疏。[二]仍留一只箭，未射鲁连书。[三]

[一]左太冲诗：“吾慕鲁仲连，谈笑却秦军。”详见二卷注。



[二]七贵，见十一卷注。



[三]鲁连射书聊城，见十四卷注。





其四





函谷如玉关，几时可生还?[一]洛阳为易水，[二]嵩岳是燕山。[三]俗变羌、胡语，人多沙塞颜。申包惟恸哭，七日鬓毛斑。[四]

[一]函谷，详见五卷注。《后汉书》：班超久在绝域，年老思土，上疏曰：“臣不敢望到酒泉郡，但愿生入玉门关。”帝乃征超还。章怀太子注：玉门关，属敦煌郡，今沙州也。去长安三千六百里，关在敦煌县西北。



[二]《通志·地理略》：洛水，出商州上洛县，经虢州、河南入河。《史记·正义》：易水出易州易县，东流过幽州归义县，东与滹沱河合。



[三]《通志·地理略》：中岳嵩山，在河南告成县。《隋书》：渔阳郡无终县有燕山。《太平御览》：《隋图经》云：燕山，在易县东南七十里。



[四]《左传》：吴入郢，昭王在随，申包胥如秦乞师曰：“吴为封豕长蛇，以荐食上国，虐始于楚。寡君失守社稷，越在草莽，使下臣告急。”秦伯使辞焉，曰：“子姑就馆，将图而告。”对曰：“寡君越在草莽，未获所伏，下臣何敢即安?”立依于庭墙而哭，日夜不绝声，勺饮不入口七日，秦哀公为之赋《无衣》。九顿首而坐。秦师乃出。



太白意谓函谷之地，已为禄山所据，未知何日平定，得能生入此关。洛川、嵩岳之间，不但有同边界，而风俗人民，亦且渐异华风。己之所以从永王者，欲效申包恸哭乞师，以救国家之难耳，自明不敢有他志也，其心亦可哀矣。





其五





淼淼望湖水，[一]青青芦叶齐。归心落何处，日没大江西。歇马傍春草，欲行远道迷。谁忍子规鸟，[二]连声向我啼。

[一]《广韵》：“淼，大水也。”



[二]子规，即杜鹃鸟，鸣声哀苦，若云“不如归去”，远客闻之，心为凄恻。






重建东岳庙记

古之祀神者祀而不凟敬神而不听于神自天子至庶人各有祀典非其所祭则不敢祭所以明礼辨义也泰山为五岳长书称柴望岱宗巡狩于是乎始盖天子所有事也其在境内惟鲁侯得祭季氏矫举孔子讥之况其下焉者乎是以古者五岳视三公未有封号其从事泰山者有祭告而无封禅封禅之说着于管子而所称七十二君殆不可考自秦汉迄唐宋好言封禅用是有宫观祠庙之役且人其神而帝王其封号矣明洪武间始正其名曰东岳泰山之神有大事遣使奉天子册书祭告虽未举巡狩之典而与古柴望之义一也今去古益远祭义不明俗尚祷祀士女重趼累茧影赴响臻趋事泰山无虚晷崇庙饰宇史巫纷若以觊觎其所欲得不几以神为市乎济南府治去泰山百里而遥所在多祀岳神城南岳庙为甲昉自宋元历明弘治万历增修至再崇祯已卯灾前提学凃君倡议募修年阅二十费累钜万复其旧而广之朱甍碧瓦榱栋巍峩左右层宫复殿羣神毕祀余秩满将归道士任志德及诸父老丐文以记余乃昌言于衆曰此古天子柴望之所先鲁侯之所守祀而大夫以下之所不得祭者也若毋以神食于我而谓神之假易也夫扞灾御患出云为雨有功德于民者皆祀之所以答神贶也非謟也书曰惠廸吉从逆凶皇天无亲惟予善人易曰积善之家必有余庆积不善之家必有余殃诗曰怀柔百神及河乔岳福善祸淫天之道也敬鬼神而远之智者之事也帝出乎震震东方也万物之所始也岱为东岳出云雨不崇朝徧天下而此邦为岳麓被泽尤先且厚宜不敢忘神之赐今竭力致诚云集雷动入庙中尊之如天地畏之如雷霆可谓敬矣其反而思曰某事善可告神某事不善神必怒我恐惧修省相与薰为善良去其矫诬以告亡罪于神夫然後风雨以时菑患用息丰黍稷而谷士女神所凭依将在是矣不然凟神求福鬼瞰其室若毋以神食于我而谓神之假易也诸父老闻之憬然曰善遂书其词为记


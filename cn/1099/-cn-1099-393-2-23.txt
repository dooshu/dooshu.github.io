○論魏見泉論禮恒嶽 【 恒岳祀典】

中國之嶽五。而恒嶽向在夷方。故藉飛來石以文其陋。而祀之曲陽。此前代所欲正其祀典。而不能者也。國家統一寰宇。恒嶽幸在封內。而祀典未獲正。不惟禮文闕失。亦非所以正山川之號。而昭全盛之規也。臺下臨撫一方、百神受職、往年歲旱禱雨於嶽廟、祝史朝至、甘澍夕零、兩歲之間、再禱再應、雖臺下精誠之所格乎、而神之靈爽。亦甚烜赫矣。竊以為嶽祀之復、非臺下心孚其神、而合德未易舉也、第此典在前雲中撫臺胡順菴曾具疏請、時申瑤老在政府、于谷老為宗伯、順菴未及與議。議未定而疏入。諸老以為非急務也。此亦大典何謂非急務狃故而報罷。今誠獲藉臺下之重、修復曠典、當與懷棘衡湘兩公酌有定議、然後合而白之執政典禮者、無異詞乃可連章請也、臺下以為然否


○授杨镒西水县令张廷济永清县令卢轺新郑县令孙球下邳县令等制

敕。昔魏郡十五城，独繁阳有异政。汉史书之，以其为县之才，未易得也。今我择官忧人之际，一朝以难得之才待镒等，四子其何如哉？将责试功，亦宜申命。为政如御，不可改辙而行。为政如农，惟在勤思其事，无或穷人使为盗也。书称以庸，本朝旌赏，遽以印绶光命之。球盖延馀师溥之所举，乃为之酬，当务其实。可依前件。


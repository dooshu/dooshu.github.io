○番夷求貢疏 【 番僧私餽輔臣】

看得烏思藏僧人鎖南堅錯。虜酋俺荅所稱活佛者也。去年虜酋西行。以迎見活佛為名。寔欲西搶瓦剌。比時臣竊料虜酋此行。必致敗衄。待其既敗而後撫之。則彼之感德愈深。而欵貢可以堅久乃授策邊臣使之隨宜操縱。因機勸誘。陰修內治以待其變。今聞套虜連遭喪敗。俺荅部下番夷。悉皆離叛。勢甚窘蹙、遂託言活佛。教以作善戒殺。阻其西掠。勸之回巢。又因而連合西僧。向風慕義。交臂請貢。獻琛來王。自此虜欵必當益堅。邊患可以永息。此皆天地祖宗洪庇皇上威德所及、而臣以淺薄、謬當樞軸、躬逢太平有道之盛誠不勝欣慶、不勝仰戴。除求貢一事、巳奉旨下禮兵二部議處、宋西夷亦餽馬文潞公中國盛事也惟本僧所餽臣禮物。雖遠人向化之誠。難以峻拒。但臣係輔弼近臣。參預密勿。義不得與外夷相通。查得國初翰林學士宋濂因朝鮮國王餽禮求文。卻而不受。曰天朝之臣。豈可受小夷之禮。高皇帝聞而深喜之。其能守義自重如此。况臣列職帷幄。與詞臣不同。而通貢大事。又非求文之比。緣是不敢私受。謹略具其事本末。仰乞　聖明俯賜裁奪敕下臣愚遵行。庶不孤遠夷止?帚嚮之誠。亦以見人臣不敢自專之義。為此謹具題知、伏候敕旨


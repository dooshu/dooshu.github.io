卷三百一

钦定四库全书

历代名臣奏议卷三百一

明　杨士奇等　撰

灾祥

宋仁宗至和二年侍御史赵拚上言曰臣伏见自去年五月已来妖星遂见近及周稔至今光耀未退此谷永所谓驰骋骤步芒炎长短所历奸犯其爲谪变甚可畏也又去冬连今春京东西路及陕右川蜀诸郡旱暵不雨麦苖焦死民既艰食寇攘必兴此京房所谓欲德不用兹谓张厥灾荒其爲灾沴复可惧也迩来岠嵎山谷惊裂有声他郡数处地亦震动此伯阳所谓阳伏而不能出隂廹而不能升盖土失其性其爲灾异益可骇也夫燮调隂阳者三公之职天戒若曰陛下左右辅弼当得忠贤刚正之人爲之乃可以召至和之气消未萌之旤不然何以妖星谪变也旱暵灾沴也地震祥异也三者咎应粲明如是之着耶臣愚伏望陛下谨天之戒应天以实取天下公议与天下瞻望之所谓贤人君子者陟之使居庙堂之上责以三公四辅之事业委注而仰成之若然则隂阳以和灾异以消朝廷清明远人畏服太平之风可翘足引领而待之也臣朝夕思虑载惟择贤命相系国家休戚治乱之本伏愿陛下慎重之然後发圣断力行而不疑则宗庙社稷之福天下生灵之幸起居舍人知谏院范镇上奏曰臣伏见去冬多南风今春多西北风乍寒乍暑欲雨不雨又有黑气蔽日此皆人事之所感动也黑气隂也小人也日阳也君象也黑气蔽日者隂侵阳小人惑君也欲雨不雨者政事不决也陈执中爲相不病而家居者百日矣陛下以御史之言决一婢死而欲退宰相爲是即乞速退执中以解天意以御史之言爲非亦乞勅执中起视事无使天意久不决也寒暑者赏罚也乍寒乍暑者不当赏而赏当罚而不罚也邓保吉有过於法不当爲内侍都知邓宣言不历边任於法不当爲内侍押班未几而又改官石全斌不当爲观察使未几而又爲内侍副都知其余攀缘改迁皆不应法律是不当赏而赏也陛下有旨不应法律赏罚听中书枢密大臣执奏而中书枢密大臣不执奏是当罚而不罚也冬而多南风春而多西北风皆逆气也风主号令主思虑陛下思虑若有爲小人所惑而号令数变易也天变之发或发於未然之前或发於已然之後皆所以觉悟人君也人君修人事以应天变则灾异可爲福祥也陛下如欲应黑气蔽日之变莫若远小人而近君子莫若黜小人之言而用君子之言陛下如欲应乍寒乍暑之变莫若速还邓保吉等过恩而明正中书枢密大臣之罪也陛下如欲应欲雨不雨之变莫若速定陈执中进退之势以决中外之惑也陛下如欲应冬多南风春多西北风之变莫若精其思虑而不数号令也凡此皆古圣贤通天人之术着乎经史使後世爲人君者视之以奉天爲人臣者法之以事君者也非臣之臆说也陛下无以臣非才废臣所陈先圣贤之言则臣之幸也非特臣之幸也天下之幸也社稷之福也惟妖星之变及今一年臣消息所未至也今春诸路无麦苖禾种不入而山东尤甚山东盗所起处万一盗起陛下将何以待之妖星之变殆恐爲此臣所以居言责之地而不得默默也臣四岁而亡父七岁而亡母今食陛下之禄父母之养爲不及也所可爲者合忠孝一意以事陛下耳若於此时畏避而不尽言则臣负不忠不孝之罪於陛下也

镇又上奏曰今月二十三日秋分雷乃收声二十四日雷大震大雨雹雷当收声而反大震者号令之不时也雹不和之炁自上而下下而害物者也以况上兴不急之务以用於下如雹之害物也近岁以来修集禧观醴泉观开元殿公主第靡费以钜万计尚未讫役又闻垂拱殿一栋折太庙一柱损有司建议举欲新之夫一栋折修一栋一柱损修一柱事理然也若缘一栋而易一殿一柱而更一庙非惟人情不厌兼恐甚伤天理近者陕西旱饥河东薄稔科采材木不胜其劳此所谓号令不时自上而害物之政也天变所以作也古人於承平无事时尚犹戒土木之费况今国用不足民力凋弊岂可爲此不急以重困之臣窃惟念以一栋易一殿一柱易一庙似非恭俭之主所爲盖左右近习计此以图侥幸大臣不略建一言误陛下至此耳伏乞差官重检计合修换处量加功役其余一切停罢上以应天变中以惜国用下以爱民力顾不益圣德耶昔汉文帝惜十家之产罢露台史册书之至今爲美陛下如能爱数万家之产以罢此两役则其美过汉文帝远甚臣不胜大幸金君卿上奏曰臣伏读六月三十日诏书节文以大水爲沴应中外臣寮上实封言时政阙失无有所讳远方小臣不能详知国体惟陛下赦臣进越之罪留神财择幸甚幸甚臣谨按五行传宗庙废祭祀则水不润下伏惟皇帝陛下仁孝之心格于神明时享月荐曾靡有懈咎谴之来不应缘此然臣之愚虑参考经传殆宗庙主器社稷本根之重陛下或未之思尔窃惟古先哲王虽已大治之後不能无灾异惟恐惧修省思所未至爲所未爲以应天心则灾异自然而消弭臣不敢远引他说试取两汉近事以明之若孝景孝成光武孝章之世冬雷霪雨日蚀星陨地震川竭之变而能早定封建固国根本然後灾变消复享国长久陛下睿谋英断夐高前古岂特周旋孝景孝章之间哉然比岁已来日月薄蚀地震河决天之告戒不爲不至陛下恻然引咎归已故尝避正殿损常膳节服御释系囚以图消伏天鉴不回水沴仍作故臣愚以爲宜询访故事思宗庙主器社稷根本之重以谨天戒臣又闻汉书五行志曰地上有水比吉性不相害故曰比乐也而相毁垫沦失之象又易曰君不密则失臣臣不密则失身几事不密则害成今朝廷大政言未出口则已喧传于道上矣愿陛下超然远虑奋乾刚之断诏股肱大臣早定封建之议羣小之人无得预闻不然臣恐隂下相爲蠧贼侵陵之祸萌於今日矣诗曰畏天之威于时保之惟陛下垂精留意天下幸甚幸甚

嘉佑二年齐唐论麒麟疏曰臣窃见交趾所进麒麟二头臣得之道路图写其形大抵牛身象耳狗足鱼鳞臣谨按尔雅释兽麏身牛尾一角郭璞注谓春秋所获麟也又云麠大麃牛尾一角即汉武郊雍所获麟也又云□如马一角不角者麒即元康中九真郡所贡也又唐龙朔三年麟见于介山又圣朝太平兴国九年岚州献兽一角似鹿无班角端有肉性甚驯善当时以爲祥麟上表称贺臣以前典观之则麒如马状麟似鹿形况麟凤四灵国家大瑞天下称贺青史具书故唐改元年汉名书阁太平之瑞莫大於斯臣切闻此兽颇与书史所闻不同闭以槛车与象相触所食草木皆中国所无万一非是祥麟海外别有名目即朝廷殆爲蛮夷所诈又交趾以进麟爲名私齎行货不少经过州县津送之役动数千人以至京师民间之费不下百万岭表之民例皆贫弱典卖产业以给公费傥应图合验爲瑞圣朝则固不惮民劳以成一代之盛事果非瑞物则岂可以无名之怪兽而困一路之生灵哉伏惟陛下居尊御极垂四十年焦劳万机爱惜黔首诚愿日谨一日虽休勿休勿以所役细微则武王有旅獒之戒勿以绥怀远俗则文帝有却马之言昔西汉因鶡雀飞入府舍遂爲瑞鸟隋文帝好祥瑞有野雀集于宫掖因改仪鸾之殿取笑当世贻羞史策以斯爲鉴固宜审详伏乞陛下延访博物之臣徧考瑞图所载确有符验方可进呈事果非真即宜罢黜以寛一方百姓之弊臣素以寡闻昧於通识进言不用默守常聨傥一辞有补於毫厘一举少全於疲瘵则退甘鼎镬万死无逃臣不胜区区越职言事俯伏待罪

四年日食三朝袐阁校理吴及上言曰日食者隂侵阳之戒在人事则臣陵君妻乘夫四夷侵中国今大臣无姑息之政非所谓臣陵君失在陛下渊嘿临朝使隂邪未尽屏也后妃无权横之家非所谓妻乘夫失在左右亲幸骄纵亡节也疆场无虞非所谓四夷侵中国失在将帅非其人爲敌所轻也

六年京师大水知谏院杨畋上言洪范五行传简宗庙则水不润下又曰听之不聦厥罚常水去年夏秋之交久雨伤稼澶州河决东南数路大水爲沴陛下临御以来容受直谏非听之不聦也以孝事亲非简於宗庙也然而灾异数见臣愚殆以爲万几之听必有失於审者七庙之享必有失於顺者惟陛下积思而矫正之乃下其章礼官并两制考议

判礼部司马光论日食遇隂云不见乞不称贺状曰臣伏覩近世以来每有日食之变历官皆先具日月时刻及所食分数奏闻至日或爲隂云所蔽或所食不满分数公卿百官皆奉表称贺以爲大庆臣愚以爲日之所照周徧华夷云之所蔽至爲近狭今若太阳实亏而有浮云翳塞虽京师不见四方必有见者此廼天戒至深不可不察臣闻汉成帝永始元年九月日有食之四方不见京师见谷永以爲沈湎于酒祸在内也二年二月日有食之四方见京师不见谷永以爲百姓屈竭祸在外也臣愚以爲永之所言似未协天意夫四方不见京师见者祸尚浅也四方见京师不见者祸濅深也日者人君之象天意若曰人君爲隂邪所蔽灾慝明着天下皆知其忧危而朝廷独不知也由是言之人主尤宜侧身戒惧忧念社稷而羣臣乃始相率称贺岂得不谓之上下相蒙诬罔天谴哉又所食不满分数者历官术数之不精当治其罪亦非所以爲贺也伏望陛下明勅有司若六月一日更有日食之异或四方见京师不见或所食不满分数皆不得奉表称贺以重皇天之怒则天下幸甚臣职在礼部掌羣臣庆贺章表不敢不言英宗即位光爲殿中侍御史乞体量京西陕西灾伤疏曰臣窃闻京西陕西两路自夏末以来殊少雨泽秋田丰稔者所收不过五分枯旱之处所得尤薄而官司或务爲聚敛民有诉旱者不肯受接道涂嗷嗷颇多怨讟已有流移就食他方者况此两路昨来供应山陵百姓最爲劳苦朝廷尤宜优恤伏望特降诏旨下两路体量应有灾伤之处倍加存抚寛其租税敢有抑塞旱状不爲收接者严加谴责庶使困穷之民有所赴诉

治平元年光知谏院乞车驾早出祈雨劄子曰臣伏见权御史中丞王畴等建言乞陛下循真宗故事幸诸寺观祈雨朝廷虽从其所请而讲议选日已踰旬浃至今车驾未出衆论狐疑皆云事恐中辍臣愚窃以陛下践祚已踰朞年京城百姓未闻属车之音重以曏者圣体不安远方之人妄造事端讹言未息若闻车驾一出则远近释然莫不悦喜况今春少雨麦田枯旱禾种未入仓廪虚竭闾里饥愁陛下爲民父母当与之同其忧劳祈祷羣神岂可晏然视之不以疚怀况诏命已降流闻四方若复迁延久而不出则道路之人愈增猜惑不若曏时初无此议也且王者以四海爲家故称乘舆或称行在今车驾蹔出近在京城之内亦何必拘瞽史之言选拣时日而忘万民朝夕之急殆非成汤桑林周宣云汉之意也臣愚伏望陛下断自圣志於一两日之间车驾早出爲民祈雨以副中外喁喁之望

二年二月知磁州程珦上奏曰臣伏覩诏勅以年来水潦爲沴八月庚寅大雨应中外臣寮并许上实封言时政阙失及当世利病此盖皇帝陛下承祖宗大业严恭天命只畏警惧之深也天下士民钦闻德音苟有知见孰不愿披忠沥恳上逹天听臣虽至愚官爲省郎职分郡寄敢不竭其区区之诚以应明诏惟陛下寛其狂易之诛赐之省览则天下幸甚臣闻水旱之沴由隂阳之不和隂阳不和系政事之所致是以自昔明王或遇灾变则必警惧以省躬之过思政之阙广延衆论求所以当天心致和气故能消弭变异长保隆平昔在商王中宗之时有桑楮之祥高宗之时有鸣雉之异二王以爲惧而修政行德遂致王道复兴皆爲商宗百世之下颂其圣明今陛下嗣位之初比年隂沴圣心惊畏特下明诏以求政之阙诚圣明之爲也然臣观近古以来引咎之诏自新之言亦世有之其如人君不由於至诚天下徒以爲虚语岂复有如商之二宗兴王道於既衰者乎臣愿陛下因此天戒奋兴善治思商宗之休实鉴後代之虚饰不独消复灾沴於今日将永保丕基於无穷伏观诏旨时政阙失当世利病可以佐元元者悉心以陈母有所讳臣窃惟天下之势所甚急者在安危治乱之机若夫指一政之阙失陈一事之利病徒爲小补不足以救当世之弊而副陛下勤求之意也所谓安危治乱之机臣请条其大端所谓安且治者朝廷有纲纪权持总摄百职庶务天下之治如网之有纲裘之有领举之而有条委之而不紊也郡县之官得人而职修惠养有道朝廷政化宣逹于下也百姓安业衣食足而有常心知孝悌忠信之教率之易从劳之不怨心附於上固而不可揺也化行政肃无奸宄盗贼之患设有之不足爲虑盖有殱灭之备而无响应之虞也民心和而隂阳顺无水旱虫螟之灾有之不能爲害盖仓廪实府库充官用给於上民食足於下也武备修而威灵振蛮夷戎狄无敢不服虽有之不足爲忧盖甲兵利而储备丰将善谋而士素练也此六者所谓安且治者今之事一皆反是朝廷纪纲汗漫离散莫可总摄本原如此治将安出郡县之官选不以道更易之数虽时谓才者尚莫能称其职况庸常者乎循常苟安浸以成俗举世以爲当然政治废乱生民困苦朝廷虽有惠泽孰能宣布以逹於下所与共理者如此天下可知矣百姓穷蹙日以加甚而徭繁赋重剥削之不息天下户口虽衆而自足者益寡司牧者治其事尔非有师保左右之也其善恶勤惰趋利避害或昧而反之不从其自然而困之陷之之道又非一涂人用无聊苟度岁月驱之於治则难格率之於恶则易揺民惟邦本本根如是邦国柰何民无生业极困则虑生民不渐善教思利则志动乘间隙则萌奸宄逼冻殍则爲盗贼今兹幸无大故尚尔苟安设或遇大饥馑有大劳役奸雄一呼所在必应以今无事之时尚恐力不能制况劳扰多事之际乎天下安危实系於此保民之道以食爲本今自京师至于天下计平时之用率无三年之蓄民困空匮则又甚焉以万室之邑观之有厚蓄者百无二三困衣食者十居六七统而较之天下虚竭可知矣丰年乐岁饥寒见於道路一谷不稔便致流转卒有方数千里连数年之水旱不知何以待之奸盗蜂起於内边隅乘隙於外虽欲爲之末如何矣敌国强盛古未有此岁输金帛以修好而好不可恃穷天下之力以养兵而兵不足用尚幸二敌无谋厌小欲而忘大利故我得以纾朝夕之急若其连衡而来则必兴数十万之衆宿於边境馈饷不继财用不充将何以济乎骄惰之兵纵无奔溃之患旷日持久终有消穷之虞又况征敛兴发而民人转亡饥馑愁怨而奸雄竞起事至於此兴衰可知以此观之天下之势安乎危乎凡此数端皆有危亡之虞而未至於是者不识朝廷制置能使之然耶抑天幸而偶然耶幸然之事其可常乎先皇帝至仁格天地保持之以至於今历时既久言者既已多朝廷遂以爲果不足忧也可以常然姑维持之而已虽闻至深至切之言不爲动也呜呼贻天下之患必由於是乎今天下尚无事朝廷宜急思所以救时之道不然臣恐因循岁月前之所陈者一事至则爲之晩矣中人之家有百金之产子孙保守不敢不念陛下承祖宗大业可不惧乎今言当世之务者必曰所先寛赋役也劝农桑也实仓廪也备灾害也修武备也明教化也此诚要务然犹未知其本也臣以爲所尤先者有三焉请爲陛下陈之一曰立志二曰责任三曰求贤今虽纳嘉谋陈善算非君志先立其能听而用之乎君欲用之非责任宰辅其孰承而行之乎君相协心非贤者任职其能施於天下乎三者本也制於事者用也有本不患无其用三者之中复以立志爲本君志立而天下治矣所谓立志者至诚一心以道自任以圣人之训爲可必信以先王之治爲可必行不狃滞於近规不迁惑於衆口必期致天下三代之世此之谓也夫以一夫之身立志不笃则不能自修况天下之大非体乾刚健其能治乎自昔人君孰不欲天下之治然而或欲爲而不知所措或始锐而不克其终或安於积久之弊而不能改爲或惑於衆多之论而莫知适用此皆立志不坚故也臣观朝廷每有善政鲜克坚守或行之而天下不从请举近年一二事以明之朝廷以今之任人未尝选择一用荐举之定式患所举不得其人也故诏以饬之非不丁宁然而当任者如弗闻也陛下以爲自後所举果得其人乎曾少异於旧乎又以守令数易之害治也诏廉察之官举其有善政者俾之再任于今未闻应诏者岂天下守令无一人有善政耶苟诚无之朝廷负生民不已甚乎且以爲善政行之何不使天下奉承以见其效若曰非不欲必行也柰天下不从何如此则是政令不行矣将如天下何此亦在陛下而已苟陛下之志先立奋其英断以必行之虽强大诸侯跋扈藩镇亦将震慴莫敢违也况郡县之吏乎故臣愿陛下以立志爲先如臣前所陈法先王之治稽经典之训笃信而力行之救天下深沈固结之弊爲生民长久治安之计勿以变旧爲难勿以衆口爲惑则三代之治可望於今日也若曰人君所爲不可以易易而或失其害则大臣以爲不然稽古而行非爲易也历观前史自古以来岂有法先王稽训典将大有爲而致败乱者乎惟动不师古苟安袭弊卒至危亡者则多矣事据昭然无可疑也愿陛下不以臣之踈贱而易其言则天下幸甚所谓责任者夫以海宇之广亿兆之衆一人不可以独治必赖辅弼之贤然後能成天下之务自古圣王未有不以求任辅相爲先者也在商王高宗之初未得其人则恭默不言盖事无当先者也及其得说而命之则曰济川作舟楫岁旱作霖雨和羮爲盐梅其相须倚之如是此圣人任辅相之道也夫图任之道以谨择爲本择之谨故知之明知之明故信之笃信之笃故任之专任之专故礼之厚而责之重择之谨则必得其贤知之明则仰成而不疑信之笃则人致其诚任之专则得尽其才礼之厚则礼貌尊而其势重责之重则自任切而功有成是故推诚任之待以师傅之礼坐而论道责之以天下治隂阳和故当之者自知礼尊而任专责深而势重则挺然以天下爲己任故能称其职也虽有奸谀巧佞知其交深而不可间势重而不可揺亦将见息其邪谋归附於正矣後之任相者异於是其始也择之不谨故知之不明知之不明故信之不笃信之不笃故任之不专任之不专故礼之不厚而责之不重矣择不谨则不得其人知不明则用之犹豫信不笃则人怀疑虑任不专则不得尽其能礼不厚则其势轻而易揺责不重则不称其职是故任之不尽其诚待之不以其礼仆仆趋走若吏史然文案纷冗下行有司之事当之者自知交不深而其势轻动怀顾忌不肯自尽上惧君心之疑下虞羣议之夺故蓄缩而不敢有爲苟循常以图自安尔君子弗愿处也奸邪之人亦知其易揺日伺间隙如是其能自任以天下之重乎若曰非任之难知之惟难且何以知其贤而任之或失其人治乱所系此人君所以难之也臣以爲知人诚难亦系取之之道如何尔臯陶爲帝谟曰在知人禹吁而难之及其陈九德载采采则曰底可绩盖询行考实人焉廋哉历观前史自古已来岂有履道之士孝闻於家行着於乡德推於朝廷节见於事爲其言合圣人之道其履蹈经典之训及用之於朝反致败乱者乎用是而求其有差乎若乃人君以爲贤而用之卒败於事者古亦多矣稽迹其由盖取之不以其道也大率一言一事合於已心则谓之才而用之曾不循核本末稽考名实如前之云伤民害政不亦宜乎四海之大未始乏贤诚能广扬侧陋至诚降礼求之以道虽臯夔伊周之比亦可必有贤德志道之士皆可得而用也愿陛下如臣前所陈既坚求治之志则以责任宰辅爲先待之尽其礼任之尽其诚责之尽其职不患其不爲患其不能爲不患其不能爲患其不得爲盖不爲者可责之必爲不能爲者可勉而能爲惟不得爲则已矣所谓不得爲者君臣之志不通怀顾忌而不肯自尽此由失待任之道也今执政大臣皆先朝之选天下重望陛下责任之而已臣愿陛下延召宰执从容访问今天下之事爲安爲危爲治爲乱当维持以度岁月乎当有爲以救其弊乎如曰当爲则愿示之以必爲之意询之以所爲之政审虑之力行之时不可後事不可缓也如曰非不爲也患不能也则天下之广岂无贤德可以礼问朝廷之上岂无英髦可以讨论有先王之政可以考观有经典之训可以取则道岂远哉不求尔在君相协心勤求力爲之而已如曰无妄爲也姑守常而已则在陛下深思而明辨之唐文宗之时大权渐夺天下将乱而牛僧孺欺以爲治矣史册书之可爲明鉴今陛下圣明执政忠良无是事也伏愿陛下不以臣之踈贱而易其言则天下幸甚所谓求贤者夫古之圣王所以能致天下之治无他术也朝廷至於天下公卿大夫百职羣寮皆称其任而已何以得称其任贤者在位能者在职而已何以得贤能而任之求之有道而已虽天下常用易得之物未有不求而得者也金生於山木生於林非匠者采伐不登於用况贤能之士杰出羣类非若山林之物广生而无极也非人君搜择之有道其可得而用乎自昔邦家张官置吏未尝不取士也顾取之之道如何尔今取士之弊议者亦多矣臣不暇条析而言大概投名自荐记诵声律非求贤之道尔求不以道则得非其贤间或得其才适由偶幸非知其才而取之也朝廷选任尽自其中曾不虞贤俊之弃遗于下也果天下无遗贤耶抑虽有之吾姑守法於上不足以爲意耶将科举所得之贤已足自治而不乏耶臣以爲致天下今日之弊盖由此也以今选举之科用今进任之法而欲得天下之贤兴天下之治其犹北辕适越不亦远乎臣愿陛下如臣前所陈既立求治之志又思责任之道则以求贤爲先苟不先得贤则虽陛下焦心劳思将安所施诚得天下之贤置之朝廷则端拱无爲而天下治矣此所谓劳於求贤逸於得人也历观前史自古以来称治之君有不以求贤爲事者乎有规规守常以资任人而能致大治者乎有国家之兴不由得人者乎由此言之用贤之验不其甚明若曰非不欲贤也病求之之难也臣以爲不然夫以人主之势心有所向天下风靡景从设若珍禽异兽瓌宝奇玩之物虽遐方殊域之所有深山大海之所生志所欲者无不可致盖上心所好奉之以天下之力也若使存好贤之心如是则何岩穴之幽不可求何山林之深不可致所患好之不笃尔夫人君用贤亦赖公卿大臣推援荐逹之力今朝廷未尝求贤公卿大臣亦不以求贤取士爲意相先引彚世所罕闻访道求师贵逹所耻大率以爲任已可也士将安补今世无贤求之何益夫以周公之圣其自任足矣尚汲汲求贤以自辅也以其圣且好贤与知人之明宜天下之贤皆爲之用莫有遗也尚乃日不暇给恐失天下之士後之人其才不及周公而自谓足矣不求贤以自辅也以其不求且知之不明宜贤者在下之多也乃曰天下无贤矣噫何其用意与周公异也欲其助皇明烛幽隐不可得也然亦系上之所爲而已陛下诚能专心致志孜孜不倦以求贤爲事常恐天下有遗弃之才朝廷之上推贤援能者登进之蔽贤自任者踈远之自然天下向风自下及上孰不以相先爲善行荐逹爲急务搜拔既广虽小才片善无所隐晦如此则士益贵而守益坚廉耻格而风教厚矣得天下之贤则天下之治不足道也今世人情浅近积习成俗朝廷进人苟循常法则虽千百而取羣伍而用庸恶混杂曾不以爲非设或抜一贤一善出於不次则求摭小差衆议嚣沸如真庙擢种放先朝擢范仲淹是也设非君心笃信宁免疑惑反自爲过此所以非常之举旷久不行也伏见近日陛下不由言荐擢范纯仁置之言路在今世爲非常之举纯仁名臣之子有才名在位多言其能陛下擢之当也然臣愿陛下自信勿疑纯仁果贤则陛下知人之明也如用之而无显效则亦曰吾劳心任人虽未得其效亦无愧於天下矣设或大败厥职则亦曰吾之失也当益务选择期於得人尔盖拔十得五才不可胜用求贤而失尚愈於不求诚持是心何患不得贤也方陛下用纯仁识者皆喜臣独忧之何者陛下始奋英断拔一人诚恐或有差失遂抑圣心以爲专守常规可以无过不复以简擢爲意则天下将何望焉此在陛下自信勿疑而已愿陛下不以臣之踈贱而易其言天下幸甚臣前所陈三者治天下之本也臣非不知有兴利除害之方安国济民之术边境备御之策教化根本之论可以爲陛下陈之顾三者不先徒虚言尔三者既行不患爲无术也愿陛下以社稷爲心生民爲念鉴苟安之弊思永世之策赐之省览察其深诚万一有毫髪之补於圣明臣虽被妄言之诛无所悔恨昔贾谊爲汉文言治乱汉文不能用者百世之下爲讥病陛下勿使後之视今犹今之视昔则天下不胜幸甚狂瞽之言惟圣明裁恕

知谏院兼侍御史知杂事吕诲上奏曰臣伏覩诏音责躬引咎博访羣臣有以见圣德之至矣臣闻隂阳和则风雨时王道正则百川理五事不修则物不遂性灾沴繇兹而生矣斯政化通於天地见效可信者天以变异告戒人君者欲恐惧修省振起颓弛如其怠荒不新厥德外无保民之虑中无应变之实则咎罚洊臻危亡及之甚可畏也方秋令向深氛潦当息而霖雨惊骤泉源涌溢荡覆庐舍垫溺民命京师讹言几至生乱诚异常之变矣陛下即位之初事无过举灾沴遽作殆人情久郁怨愁之气积隂而成天意爱陛下之深以是谴告不可不求其原也臣谨按洪范曰肃时雨若狂恒雨若肃者貌之恭狂者事之妄居上则言动必谨谋虑必审号令必信赏罚必当一有其妄咎证斯应五行志曰简宗庙废祭祀水不润下水者北方万物终藏之地神道居隂尚乎安静?恭庙祭所以昭孝道也廼者濮安懿王一事始议或将与仁庙比崇终罢追封不及燕王之例礼失中而孝不足是亦几乎慢也京房传曰饥而不损谓泰厥灾水谓下民饥馑上宜减损去冬及春许颍等郡大荒上方多不急之用後苑有淫巧之工宜裁减以崇俭约量入制用正在今日也又曰避遏有德厥灾水盖以有德之人壅遏而不用也今则官不试职名不副实贤不肖溷淆於下而况前席详延无非藩邸之旧清涂进用皆出权臣之门忠良之人寜无解体古者以功举贤则万化成而瑞应着以毁誉取人故功业废而灾异至斯皆前世已验之明者陛下当翼翼循思追捄其失庶几消复之理也然陛下侧身恐惧只悔诚深方注意辅臣代天理物隂阳不顺风雨不时灾变於下致时政之阙失咎将安归臣备员风宪无补聦明朝纲之颓弛时政之阙失职臣之繇罪在不赦诏命既下着位之臣莫不输忠毕虑仰副谘询惟陛下省览无倦言或可用克已行之日谨一日惟新盛德更张治具隐恤民病感召和气以塞灾变如曰休咎数也治乱势也四辅俱贤百工皆举不责人事委之天理臣恐天心未应沴气还复人情动揺邦国倾矣愚臣之言不识忌讳唯圣明加察焉

监察御史里行吕大防应诏论水灾疏曰臣伏覩乙未诏书以水潦之变责躬恤物延问得失禹汤之引咎汉文之恭已不过是也臣伏覩自古人君之失德必皆有嗜好偏笃难改之行以害政事或好征伐或好田猎或好声名或好行幸或好治宫室故臣下之言不可入而君上之过终莫能改则天爲出变异以警惧之如汉文帝之贤唐太宗之明皆不免此累伏惟陛下纂承大统三年于兹勤修邻好屏弃物玩减後宫之冗罢不急之费早朝晏罢日谨一日於前数者曾无一焉而天变之大如此之甚臣窃思殆非出於陛下之圣躬而率由政事之失臣得爲陛下详布其说盖以天之告人不能谆谆然而常以象类示今雨水之患至入宫城坏庐舍杀人而害物此隂胜阳之沴也以人事而言君弱臣强隂胜也四裔谋中国盗贼害平民亦隂胜也臣虽愚昧蒙陛下非次抜擢日夕爲陛下讲求思虑当今之故与今日之所宜无出八事之大一曰主恩不立二曰臣权太盛三曰邪议干正四曰私恩害公五曰二敌连谋六曰盗贼恣行七曰羣情失职八曰刑法失平何谓主恩不立陛下自即位以来所与日相见者两府之臣七八人时与之相见少接其语言者两制主判之臣经筵侍从谏官御史辈又数十人陛下之臣五日一谒於廷下四五百人而所与相见接其语言日才一二如此则何以通君臣之情哉至如馆阁省府之官皆陛下选择养育以进用之人而有平生未尝识陛下之龙顔者此臣所未谕也窃料陛下非惮其劳而不见特以故事如此不能遽改而已唐之制有待制本朝建隆乾德咸平天圣皆常行之又祖宗临御往往非次宣召臣寮访以政事或行幸书林接见儒臣臣愚以爲宜复转对之制及许转运判官辞见并权发遣三司判官授差遣及委审官择大郡自来选差知州人并令上殿仍乞非时宣召臣寮以问政事羣臣之情逹则主恩立矣何谓臣权太盛进退百执事皆由宰司进拟而陛下直可其奏者十则十百则百故中外之臣有被任使当进擢惟知出执政之门而罕有归恩於陛下士大夫相语以得官爲经营有力以失职爲某人不喜如此则望宣力尽忠之臣岂易得哉臣愚以爲小官冗职不必烦陛下拣择至於修起居注集贤史馆修撰天章阁侍讲三司副使此四五职名仅及十员皆进用两制之门陛下苟不以留意则庸人下才依托干请从此而进遂爲陛下侍从之臣一旦有缓急须将帅之才则常患无人退之则无名进之则无补置而不用则位高禄重陛下试观今日两制之臣如此者有几即可见其所从来者不谨选也陛下何不徧接识凡今馆阁省府之臣隂察其可用者记之于籍间复参问近辅左右之臣以验其实乃与大臣议某人堪某官任某事假如修注修撰侍讲副使共须十员则采察二十人以待之遇一官阙陛下召而接之则恩自陛下出矣无经营驰骋之患矣至如其他进拟有不合陛下意者当退而改之如此则臣权不盛矣何谓邪议干正昨者朝廷参议濮安懿王典礼衣冠草茅之士无贤不肖上至陛下左右侍从素所取信之臣皆以爲出继帝统大义甚重不宜复顾私亲追荣之礼当据礼经而两汉衰世故事不可援用然一二奸人内希陛下追怀之意外协大臣不正之议而复结濮宫诸贵人之欢遂不顾公议妄进邪说以白爲黑以是爲非惑乱圣听中外切齿臣愚以爲应因濮安懿王论奏文字一切付外委未尝预议近臣覆定可否宣示四方则隂邪之人不敢干正矣何谓私恩害公自古人君即位无不有攀附故旧之臣然贤智之君待故旧之意恩宠甚重而至於议政事论国体则必与天下之才共之汉文帝不访宋昌而用贾谊袁盎以议当世之政不属景帝以张武而谓周亚夫爲可用唐太宗之论人物薄高士廉唐俭而引重刘洎马周其用王珪魏徵也皆仇敌之余岂尝计其新旧亲踈哉陛下比日以来数引见藩邸之臣恩礼甚厚外人不知皆以爲陛下与之议政事论人物诚如此则害圣德多矣缘此等人材至下止可待以恩厚不宜置之显路则私恩虽厚不害公议矣何谓二敌连谋元昊晩年君臣相疑而父子结隙谋臣壮士往往被诛又累爲唃氏所败遂有休兵愿和之意而疆臣急於进取激其成功议和之初许与太原岁遗金帛之直盖三十万緍戍边之兵不能大减比之宝元以前戍兵增五六万而岁费约二百余万故关中民力之困而内帑泄於二边而益虚今谅祚少年继袭多招亡命与之爲谋有窥关辅剑南之意不获其意则又邀朝廷乞增赐予而後已颇闻近岁与北敌交通人使旁午辽人则利羌之赂羌则恃辽之援唇齿相依掎角爲寇其可不早爲计耶臣愚以爲择将帅增参佐则边备可讲置都护结唃氏则分谅祚之势絶剑南之患寛禁约抚属羌则防落渐备久任堡障之戍得自爲政则二敌见畏矣何谓盗贼恣行今京东之民日夕爲盗之家往往不敢申举者盖官不能得盗复能爲害於申举之家是盗之威势常大於官司矣久而不禁则屯聚啸集以覆州县如反掌耳臣愚以爲多盗之邑令监司举县尉别爲改官之格以激劝之以捕盗殿最以课监司守令则盗贼消矣何谓羣情失职今审官所差知州通判得替而赴阙久而後差常在一年半之後而待次者又常及一百人知县监当者略同其比是常参之官不厘务而请俸者常及其半其弊盖由每岁流内转官之类仅及百人其上簿而待迁者又数百人凡诸铨未迁者常及三年而後得此盖法之敝也臣愚以爲改磨勘之法量入流之数则羣情不失矣何谓刑罚失所今大理审刑部乃天下所观定法之地用法不当立比不一莫甚於此盖法官铨择殊爲灭裂臣愚以爲更法官之法则刑罚得中矣

郑獬论臣寮极言得失疏曰臣伏见诏书以京师大雨爲沴压溺者衆许中外臣寮极言得失者兹实陛下侧身求过思有以消复之天衷恳恳至於鱼虫草木莫不感动况於能言者哉臣窃伏思今陛下发诏以求忠言将欲用之耶将欲因灾异举故事而藻饰之耶苟欲藻饰之则固无可议者必欲用之则臣愿陈其方臣观前世之君因恠变而求谏者甚衆书之史册张以爲美事及考其实则能用其言而载於行事者盖亦鲜矣徒使後世袭蹈以爲帝王之值灾异者於此空言而足矣曷足谓之罪已修德者耶今诏旨一发天下忠义之士必有极其所藴以荐诸朝者此当有益於治道不爲妄作然而叠章累疏繁委而并集则陛下果能环复而究览之耶计陛下一日万机必未能然尔而将欲如平时章疏事关深密者则留中不出事系政体者则下中书事属兵要者则下枢密院两府覆奏则又下羣有司及郡邑至於无所行而後止如此则是有求谏之名而无求谏之实与前世之爲空言者等耳臣窃谓陛下万机之繁既未能徧览则宜选置官属令专掌今之羣臣所上章疏日许两府及近臣番休更直便殿赐坐与之从容条陈讲贯其可者则熟究而行之不可则罢之有疑焉则广询而后决之羣言得而衆事举此应天之实也夫下之爲言也甚难而上之听者常忽焉自非忠愤激於心则孰肯隳肝胆而冒忌讳者哉古之能建立功业者未尝不好谏也好之者繇其能褒进而招徕之也太祖太宗时言事者多被甄赏自近年以来兹事寥阔仁宗寛仁最能容直言而亦不能甄赏也愿陛下采羣臣之章疏如其宏谋伟论可施於当世者则召见之与之共议不惟质其言且以观其材大者擢之以职任次者加赐金帛无取焉报罢之如此则陛下下诏有实言得言有实用且使史册书之以爲某年大水诏求直言用某人言行某事以绌夫前世之爲空言者则无令陛下下诏书藏於有司复爲数幅空纸而已惟乞陛下断而行之则臣不胜大愿

时大雨霖灾异数见论者归咎濮议李清臣廷对奏曰天地之大譬如人一身腹心肺腑有所攻塞则五官爲之不宁民人生聚天地之腹心肺腑也日月星辰天地之五官也善止天地之异者不止其异止民之疾痛而已

进士范百禄对策曰简宗庙废祭祀则水不润下昔汉哀尊共皇河南颍川大水孝安尊德皇京师郡国二十九大水盖大宗隆小宗杀宗庙重私祀轻今宜杀而隆宜轻而重是悖先王之礼礼一悖则人心失而天意暌变异所由起也

龙图阁直学士吕公着上奏曰臣闻水旱之灾虽圣人在上不能免也然圣人在上虽有水旱而终不爲害者遇灾而恐惧见异而修德夙夜自省以荅天戒故灾可以转而爲福危可以徙而爲安後世人君不知祸福无常而谓天命爲已有不知人情可畏而谓力可以制之灾害既作矣犹不自知其非也乃引尧汤水旱以爲比而不知畴咨自责之获终吉也故人心不从天命不佑灾害不已怪异随之怪异不已伤败随之由是观之水旱之灾不能使必无於世而其终所以安危存亡者在惧与不惧耳伏惟陛下莅政已来日孳孳於庶事然累岁旱潦人多疫疾又近者大雨爲沴下民昏垫陛下彻宴损膳下毋讳之诏开直言之路将克已自新以求天意然臣愚独以爲此皆常事犹未足以弭大灾也唯当兢兢业业以求已过自奉先养亲以至於任官使人求贤纳谏爱民节用无不物物而思之行所未行补其阙误以谢天心以顺人意则社稷幸甚

三年翰林学士承旨张方平上言曰臣自到阙伏见陛下以垂象之变避正殿减膳降服恤刑罢宴彻声乐弛力役所以修省荅天戒者甚至窃闻退就宫合尤爲忧劳至以圣躬爲民祈请臣深惟陛下以上圣之资自在藩邸其稽古好德令闻夙着於四方继天纂统越今四年始初清明厉精求治然未闻有以修明纪律震耀威灵以究安危治乱根本之议也前史推彗星之占率以爲除旧布新之象中外之因循久矣官失其守事忘其旧纲目颓紊宪章隳弛天其或者傥将以是爲告先贤以爲政譬之鼓琴瑟不调甚者必当解而更张之窃观朝政殊未遑及此晋书纪何曾侍武帝退而告其子曰吾每对见未尝闻经国远图惟说平生常事非贻厥孙谋之兆也及身而已後嗣其殆乎後天下乱危果如其言今夫万机庶政属在两府愿陛下以燕暇之时就清闲之处延召执政之臣从容赐坐垂意访逮各使悉心陈治道之要以陛下之明而参择其言举其可施行者以兴敝举废捄时急务匪惟修人事抑以承天意又比来灾眚间作率由隂沴夫隂也者臣道也妻道也四裔之道也庶民之象也陛下推是而求之则天意可见而消复之道得矣惟陛下留神幸察

知谏院傅尧俞上奏曰臣伏读旧史见前世已然之效国家将有失道之败而天乃先出灾害以谴告之不知自省又出怪异以警惧之尚不知变而伤败乃至今陛下操有爲之心以恭俭求治而大雨坏庐舍杀人极衆水入宗庙冒宫阙其谴告警惧丁宁切至之如是者何哉臣伏思其所以然之故盖有所得传曰简宗庙逆天时则水不润下昔至和大水当时议者亦以爲简宗庙之罚先帝纳谏事即施行今陛下受天下於先帝而昭陵之土未乾执政之臣导陛下以非义将以濮安懿王爲皇考於仁宗之庙简孰甚焉是以大失人心上干天谴事重於昔故害亦过之陛下傥不感悟臣恐大异仍至更有甚於此者陛下纵不能尽逐执政犹当黜首议之人以谢上下此固天道抑又有人事焉夫两日之雨京师之患如此陛下谓人事修乎废乎赖天之灵而姑爲谴惧傥更一日未止者岂无伤败之忧陛下得不爲之寒心哉臣愚愿陛下取礼官两制之议遂定濮王封册黜欧阳修以暴其所以误陛下者使天下较然知此意不出於陛下然後进修子道通广言路切责三公以图後效重黜水官以惩不职庶几可以厌塞人情消弭他变此所谓应天以实不以文动民以行不以言者也若谓降诏责躬许有位粗陈得失便爲於事已足患至则惕然知畏事缓则置而不思谠正之言一切不入於天人之际适足有所激耳求福则未之闻也况公议鬰而不伸乃复区区以求直言臣恐天下不以朝廷爲至诚也方今佞邪之臣衆将有以天时常数上惑圣聦甚者又将有尧汤水旱之说愿陛下深拒絶之勿使此曹重误天下此系国家安危成败幸陛下留神毋忽尧俞爲右司谏上奏曰臣伏见霖雨踰月渐愆秋望郡国奏报水害已多都下细民艰窘尤甚陛下临朝咨访屡轸睿慈臣虽甚愚官有言责既不能通天下之志以开广聦明又不能博贯六经求消弭时灾之术辜负廪禄罪在无赦虽然辄效愚悃惟陛下留意臣闻和气致祥乖气致异祥异之至固不徒然陛下自亲擥万机恭俭求治宜享庆云醴泉之应廼得旱虐雨淫之沴天人之际不得乖刺至此臣谓天当大有之世其所以责望於陛下者至深至重故於即位已来再三爲异以警动之又惧廋隐微僻之处有所忽者故用灾谴以告戒陛下不然远方之人寃失职者衆愁痛愤疾聚爲乖气至於四裔中国之隂也隂盛颇剧良可爲虞大河之防亦宜预虑伏愿亟降德音引过自予极恳恻憯怛之语以感动人心致恐惧修省之诚以只答天意然後虚怀采纳特诏百官言事庶几朝廷阙失与四方幽隐悉获上逹陛下详择於其间将有所得况因灾异以求直言盖古盛德之所爲也

尧俞又上奏曰臣伏见今岁己来既旱而水灾异仍发臣窃忧之臣顷尝有状乞陛下下罪已之诏令百官言事求所以消弭之术逮今未蒙收采诚恐陛下归之数而已矣夫天人相与之际戒惧禳复之说岂爲欺於後世就使爲欺不犹愈於爲数者哉伏望以臣前状速赐施行必有爲陛下道其所以然者虽然臣亦尝有所言矣今复有得不敢自默数干天听实冀粗有禆补然後虽诛死窜殛无所憾焉臣窃谓今乾刚未奋阳明未融盖亦致异之一端也天之谴告恳恳者其殆以此臣谨以见事明之臣近言审刑院大理寺匿法以罔上此岂区区弹劾事臣前奏所谓方今事体无大於此何则陛下高居深念使人不敢欺则万事自举苟可欺也何所不至臣谓陛下朝得臣言暮行威罚而迁延浸久颇若常务权大理少卿贾夀虽非罪首实有关通未闻劾问遽擢爲提点刑狱是岂嫉恶奸猾开广言路之旨乎臣虽至愚岂不知摭拾小碎可以取容幸进触犯衆怒非安身之术其尽悃愊以深言者欲上副陛下求治之意以整齐权纲陛下傥不以爲然臣亦安事於贻患招悔者乎臣又闻法官复有事状之说窃恐此语亦曾上闻盖重爲欺耳凡断案微有情节不圆乃以事状改正安有出入人罪已经奏断可用事状修改苟如是何用不许举觉条贯若果有此说乞陛下取许入事状改正及不在举觉两道全条特赐亲览则是非即判臣与卢士宗辈素无嫌隙诚嫉其舞文挟诈而亏损陛下德声陛下傥亮臣孤忠奋然独断则天日刚明可以变积隂之沴朝廷肃正可以杜羣枉之萌

历代名臣奏议卷三百一








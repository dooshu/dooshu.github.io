○道州刺史厅後记

壁记非古也。若冠绶命秩之差，则有格令在；山川风物之辨，则有图牒在。所以为之记者，岂不欲述理道、列贤不肖以训於後，庶中人以上得化其心焉？代之作者，率异於是，或夸学名数，或务工为文，居其官而自记者则媚己，不居其官而代人记者则媚人，《春秋》之旨，盖委地矣。贤二千石河南元结字次山，自作《道州刺史厅事记》，既彰善而不党，亦指恶而不诬，直举胸臆，用为鉴戒。昭昭吏师，长在屋壁，後之贪虐放肆以生人为戏者，独不愧於心乎？予自幼时读《古循吏传》，慕其为人，以为士大夫立名於代，无以高此。前年冬，由尚书刑部郎中出为此州，虽履剧自课，而未能逮其意也。往刺史有许子良者，辄移元次山《记》於北牖下，而以其文代之。後亦有时号君子之清者莅此，熟视焉而莫之改。岂是非之际，如是其难乎？予也鲁，安知其他，则命圬而书之，俾复其旧，且为後记，以广次山之志云。


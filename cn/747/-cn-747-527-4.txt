○请定公主母称号状

伏寻汉制，诸王母称王国太后；晋宋以降，则曰王国太妃。国朝酌前代典故，从晋宋之仪，王母命为太妃，著在程式。谨按封爵及《大唐六典》，王母为太妃，高祖宇文昭仪生韩王元嘉，後为韩国太妃；太宗燕妃生越王贞，後为越国太妃：位号所崇，存於简册。其长公主之母，历代故事并无称，案《六典》内命妇有六仪，位次三妃，秩正三品。公主母既因女贵，伏请降王母一等，命为太仪，各以公主本封加太仪之上，其品位同。仪者取母仪之盛；太者，请因子而尊。庶辨等威，以宏敦睦。


陈普　儒家秋

讲堂寂寂夜鸣蛩，苦为儿曹课日功。

道体浑沦参太极，皋比冷落坐西风。

研硃点易露华白，剪烛谈经帐影红。

礼乐斯民开治教，闽中常衮蜀文翁。

陈普

陈普　儒家秋

离离秋色上梧枝，向晓烟云冷砚池。

绛帐谈经千古道，青山对酒几联诗。

西风红叶林边树，夜雨青灯鬓上丝。

竹瘦荷枯篱菊净，暂韬笔砚彻皋比。

陈普

陈普　儒家秋

芦苇西风雁影孤，凄凄凉气入郊墟。

铁檠灼烁三更雨，道脉精微几卷书。

潘鬓星霜愁发短，韩堂风露故交疏。

朝迁有道奎星显，何苦蓬窗守蠹鱼。

陈普


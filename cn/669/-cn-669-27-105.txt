105　周朗櫝帶寶笥著衣之論　司馬光耳視目食之説


宋周朗有「櫝帶寶，笥著衣」之論，司馬文正公有「耳視目食」之説，皆足以儆世迷。

【元圻案】宋書周朗傳：「朗，字義利，汝南安成人。世祖即位，普責百官讜言，朗上書曰：『一體炫金，不及伯兩〔一〕。一歲美衣，不過數襲，而必收寶連櫝，集服累笥，目豈常視，身未時親，是爲櫝帶寶，笥著衣，空散國家之財，徒奔天下之貨。』」〇温公迂書曰：「衣冠所以爲容觀也，稱體斯美矣。世人舍其所稱，聞人所尚而慕之，豈非以耳視者乎？飲食之物，所以爲味也，適口斯善矣。世人取果餌而刻鏤之、朱绿之，豈非以目食者乎？」

〔一〕「伯」，讀爲「百」，中華本資治通鑑卷一二七宋紀文帝元嘉三十年引文正作「百」。






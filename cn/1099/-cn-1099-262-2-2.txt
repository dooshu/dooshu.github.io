○贈侍御齊公再考序 【 禦虜】

齊侍御者、遼東人也、其方近塞而與東胡隣、其俗尚飛纓走馬、其人講干戈戰陣之事、禽敵封侯之業、乃侍御齊文顯、豈非士所謂兼才者邪。始舉進士除蒲城令、會胡居西方者寇邊邑、大掠去、令為蒲城理城郭。選守卒、而時時論制狄之技、無長于砲。火利于五兵。已又調咸寧、是在嘉靖己亥庚子之間邊將有私其策勝虜者、於是秦之人第知咸寧令良令也、而不知令更武也。既為侍御、持節按山西、山西苦胡患者連數歲聞侍御來、百姓相謂曰、意甦我者、必齊乎、侍御至、果以為大創之餘。無用密法痛之。乃捐徭賦寬獄訟。扶傷舉仆。與百姓復始。久之定。乃始明法申令。鉏有司之為厲者。山西大安至檄諸邊制狄之畧大槩言繕垣。增兵制器三事。具若為令時所講云。侍御出入中外、凡六年、及再考、臺大臣考侍御者、署上考最稱、練識兵謀、足當異時一面之寄、嗟嗟、固知臺大臣、非溢言矣。考之年、為戊申、是秋虜本謀犯宣大。虜諜者、言宜大墻新成。又峻不得絕。虜之畏服亦不專在墻之有無且約犯遼東曰。自遼接薊無墻。往得縱。語聞、侍御因修前議、奏曰、臣今竊聽胡謀、寇遼東、遼界廣力稀。不能獨應。必借援他軍。夫虜歲入歲援歲費。胡馬三返而倉帑巳虗。費雖耗而害不息。非良計也。臣願接宣大而東。因山為障。其地平築堵高與山半。即虜至不得直犯、可省調集、供奉之煩。且令負墻處者。倚而耕作。牛羊放縱。靡患侵驅。而議者又甚言築墻如飄沙大非計也此則暫費永寧。計便而利長可施也。及陳增兵制器率詳備委折。茲不盡記焉。士大夫傳其疏、皆韙之、侍御固負才、然謙溫不欲居人右、聞人譽、則引身退、退如弗勝、於是士大夫益賢其為人、王維楨曰、夫孤子語孝、躄夫論步、口言之、身不能行之、二者非也、能行之、而獨能言之、齊公是也、今人望連帥方鎮。力求勇任。畧無遜詞。謂烜赫尊重得意也。乃不省手權而安所措設。若齊公者。豈非鮮哉。


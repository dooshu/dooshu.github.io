40　不舍晝夜之舍字音義


「不舍晝夜」，釋文：「舍，音捨。」集註亦云上聲，而楚辭辨證云：「洪引顔師古曰：『舍，止息也。』屋舍、次舍皆此義。論語『不舍晝夜』，謂曉夕不息耳。今人或音捨者，非是。」辨證乃朱子晚歲之書，當從之。

【元圻案】梁皇侃義疏：「川流迅邁，未嘗停止。」與朱子此説合。宋洪興祖，字慶善，丹陽人。政和中登上舍第。事迹具宋史儒林傳。著楚辭補註十七卷。〇四庫全書總目楚辭類：「楚辭集註八卷，辨證二卷，後語六卷，宋朱子撰。以後漢王逸章句及洪興祖補註二書詳於訓詁，未得意旨，乃櫽括舊編，定爲此本。其訂正舊注之謬誤者，别爲辨證二卷。」「周密齊東野語記紹熙内禪事曰：『趙汝愚永州安置，至衡州而卒，朱子爲之注離騷以寄意焉。』」〇此條明胡爌拾遺録襲爲己説。






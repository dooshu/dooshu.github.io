卷22_14【舞曲歌辞·白纻歌二首】  王建

天河漫漫北斗粲，宫中乌啼知夜半。

新缝白纻舞衣成，来迟邀得吴王迎。

低鬟转面掩双袖，玉钗浮动秋风生。

酒多夜长夜未晓，月明灯光两相照，后庭歌声更窈窕。

馆娃宫中春日暮，荔枝木瓜花满树。

城头乌栖休击鼓，青娥弹瑟白纻舞。

夜天憧憧不见星，宫中火照西江明。

美人醉起无次第，堕钗遗佩满中庭。

此时但愿可君意，回昼为宵亦不寐，年年奉君君莫弃。


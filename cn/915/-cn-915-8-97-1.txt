◇与沈约书

范詹事《自序》：「性别宫商，识清浊，特能适轻重，济艰难。古今文人，多不全了斯处，纵有会此者，不必从根本中来。」沈尚书亦云：「自灵均以来，此秘未睹。」或「暗与理合，匪由思至。张蔡曹王，曾无先觉，潘陆颜谢，去之弥远。」大旨钧使「宫羽相变，低昂舛节。若前有浮声，则后须切响。一简之内，音韶尽殊；两句之中，轻重悉异。」辞既美矣，理又善焉。但观历代众贤，似不都暗此处，而云「此秘未睹」，近於诬乎？

案范云：「不从根本中来。」尚书云：「匪由思至。」斯可谓揣情谬於玄黄，レ句差其音律也。范又云：「时有会此者。」，尚书云：「或暗与理合。」则美咏清讴，有辞章调韵者，虽有差谬，亦有会合，推此以往，可得而言。夫思有合离，前哲同所不免；文有开塞，即事不得无之。子建所以好人讥弹，士衡所以遗恨终篇。既曰遗恨，非尽美之作，理可诋诃。君子执其诋诃，便谓合理为暗。岂如指其合理而寄诋诃为遗恨邪？

自魏文属论，深以清浊为言，刘桢奏书，大明体势之致，吾妥忄占之谈，操末续颠之说，兴玄黄於律吕，比五色之相宣，苟此秘未睹，兹论为何所指邪？故愚谓前英已早识宫徵，但未屈曲指的，若今论所申。至於掩瑕藏疾，合少谬多，则临淄所云「人之著述，不能无病」者也。非知之而不改，谓不改则不知，斯曹、陆又称「竭情多悔，不可力强」者也。今许以有病有悔为言，则必自知无悔无病之地，引其不了不合为暗，何独诬其一合一了之明乎？意者亦质文时异，古今好殊，将急在情物，而缓於章句。情物，文之所急，美恶犹且相半；章句，意之所缓，故合少而谬多。义兼於斯，必非不知明矣。

《长门》、《上林》，殆非一家之赋；《洛神》、《池雁》，便成二体之作。孟坚精整，《咏史》无亏於东主；平子恢富，《羽猎》不累於凭虚。王粲《初征》，他文未能称是；杨修敏捷，《暑赋》弥日不献。率意寡尤，则事促乎一日，翳翳愈伏，而理赊於七步。一人之思，迟速天悬；一家之文，工拙壤隔。何独宫商律吕，必责其如一邪？论者乃可言未穷其致，不得言曾无先觉也。（《南齐书·陆厥传》，《南史·陆厥传》，又略见《艺文类聚》五十八。）


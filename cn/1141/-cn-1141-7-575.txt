送高阮怀归里兼讯大美季升杓司幼龙诸子

明湖六月荷花香，宛溪故人归故乡。
折柳饯君各未醉，凭阑日暮立相望。
与君少长生同里，共许词场执牛耳。
彩毫灼灼耀春葩，双瞳湛湛悬秋水。
千里绸缪更契阔，论交夜夜灯花落。
欲歌归泣君同声，相知不复然疑作。
子今归去石城秋，明月秦淮青雀舟。
桂华窈窕芙蓉发，高歌一曲凌沧洲。
白门岁丰多酿酒，青钱三百沽一斗。
旋脍鲈鱼剥新栗，此时还忆劳人否。
同心更有蔡与梅，穷愁襟抱向谁开。
归去相看应大笑，新诗一句一倾杯。



109　當不義則子争於父　孟子云父子之間不責善　王安石孝經解論不責善


「當不義，則子不可不争於父。」孟子云：「父子之間不責善。」荆公謂：「當不義則争之，非責善也。」晁子止讀書志乃謂：「介甫阿其所好。」蓋子止守景迂之學，以孟子爲疑，非篤論也。朱文公於孟子集註取荆公之説。

【元圻案】晁氏讀書志：「孝經解一卷，王安石介甫撰。經云：『當不義，則子不可不諍於父。』而孟子猥曰：『父子之間不責善。』夫豈然哉！今介甫因謂『當不義則諍之，非責善也』。噫，不爲不義即善矣。阿其所好，以巧慧侮聖人之言，君子疾夫！」〇四庫全書總目目録類：「郡齋讀書志四卷，後志二卷，宋晁公武撰。公武，字子止，鉅野人，沖之之子。官至敷文閣直學士、臨安少尹。」又儒家類：「儒言一卷，晁説之撰。説之，字以道，少慕司馬光之爲人，光晚號迂叟，因自號景迂。元豐五年進士。建炎初，擢徽猷閣待制。高宗惡其作書非孟子，勒令致仕。」






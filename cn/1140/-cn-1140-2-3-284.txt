华山歌赠王山史

华山突兀凌八荒仙掌擘画摩青苍洗头盆水泻银汉斜挂星辰森在旁攀絙直上几千仞俯看海日生扶桑韩愈当年惊眩处昔为絶险今康庄谁能罗致归户牖琅琊先生有草堂霞举烟霏何烂漫杖藜散帙随昏旦奔腾腕下走锺王研索牀头穷系彖安车强起栖僧阁夜夜山中梦红药蹀躞金门嬾上书公卿缟紵还垂槖先生岂是尘中人披帷昵就多逸民所懽顾况尤比邻【谓亭林先生】崋山不作终南迳看尔三峯顶上身

已未夏家园老梅作四花余适同孙予立茅楚畹高阮怀并官翰林里中梅渊公诸故人作瑞梅图歌索和漫题其後

金门客子苦栖迟故园梅发花几枝花开不是梅花时青梅结子久垂垂园林此事亦罕见俄传盛事争称羡花枝人数适相符四子同时登翰苑主人爱闲不爱官可怜亲旧满堂欢绘图作诗侈花瑞封题卷轴来长安老梅憔悴非奇树余花再发人何与偶然作异转伤心当年吾叔高吟处时艰才尽徒咨嗟不待秋风便忆家三人少壮予独老剩有星星两髩华


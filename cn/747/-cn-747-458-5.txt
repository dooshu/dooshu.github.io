○对聚徒教授判

〈甲聚徒教授，每春秋享时，以素木瓠叶为俎豆。〉

学以知道，行以成德。谓修已不懈，则化人而有孚。甲括羽诗书，佩服忠信。谈经不同於稷下，请益其多。强学颇类於关西，发蒙斯众。既闻讲道，亦见习仪。且享以训恭，射则观德。素木瓠叶，足表献酬之教；桑弧蒿矢，方昭揖逊之容。学不习而则落，礼不行而斯坏。刑而致诘，何迷邹鲁之风？习以见尤，其如城阙之刺。祭遵施之於军旅，尚不云非；刘昆列之於家庭，且未言失。古则可据，今何以疑？所谓习不违经，学无废业。告人昧识，徒效西邻之责言；在甲合仪，请遵东观之故事。

梁乘

乘，代宗朝官仓部员外郎，出为吉州刺史。


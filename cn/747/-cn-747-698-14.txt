○授元晦谏议大夫制

敕：昔汲黯薄淮阳守，愿出入禁闼，补过拾遗。则谏诤之任，实资谅直，我求其比，今得正人。吏部郎中元晦，往在内廷，尝感先顾，奋发忠恳，不私形骸，俯伏青蒲，至於雪涕，数共工之罪，不蔽圣聪，辨垣平之诈，益张文德。近因旌别邪正，宰弼上言，以鲁公藏罟，莫如革於左右，汉後辑槛，孰若列游於公卿，是用命尔，登於文陛。尔其副我宠擢，不替初心，勿沽小名，以枉大节，勉服官业，期於有终。可谏议大夫。


苏轼　吴子野绝粒不睡，过作诗戏之，芝上人、陆道士皆和，予亦次其韵

聊为不死五通仙，终了无生一大缘。

独鹤有声知半夜，老蚕不食已三眠。

怜君解比人间梦，许我时逃醉后禅。

会与江山成故事，不妨诗酒乐新年。

苏轼

苏轼　吾谪海南，子由雷州，被命即行，了不相知，至梧乃闻其尚在藤也，

九疑联绵属衡湘，苍梧独在天一方。

孤城吹角烟树里，落日未落江苍茫。

幽人拊枕坐叹息，我行忽至舜所藏。

江边父老能说子，白须红颊如君长。

莫嫌琼雷隔云海，圣恩尚许遥相望。

平生学道真实意，岂与穷达俱存亡。

天其以我为箕子，要使此意留要荒。

他年谁作舆地志，海南万里真吾乡。

苏轼


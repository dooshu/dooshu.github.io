○論館選廵撫兵備守令 【 用人】

臣聞知人則哲、惟帝其難之伏承聖諭謂昨卿云翰林須選一番好者補任、朕念深宮所居、何由得知某賢某不肖、須卿密預告朕疏名以聞、方可簡授、臣嘗聞胡世寧為兵部侍郎時、上議云、永嘉之大拜痛抑詞臣要之其才實足籠罩人人不能議其??扁也翰林春坊等官清要之職國初多用徵聘隱逸之士。永樂宣德正統以來。如楊士奇張洪由王府審理教授。黃淮劉鉉張益由中書舍人。鄒濟陳仲完由教職儲懋王洪陳山由給事中。劉球李時勉陳敬宗由主事。胡儼由知縣。蔣驥由行人。于敬由御史。各陞翰林春坊等職。是皆惟才所宜。不拘內外。所以得人。近年拘定庶吉士及進士第一甲。素稱閣下門生者。方得選授。天下不無遺才。合宜遵復舊制。不拘內外郎官職事。但有文學才行出眾者。許大臣言官論薦。內閣吏部召試。此官庶幾得人。而可儲卿輔之望矣。臣切惟今日翰林春坊等官、俱以締黨忘君為心、雖稍有文才者、亦終不足賴、　皇上令其一切外補、要地誠得一清、然非真得文行器識遠過此輩者充補。其何以備今日講學。儲他日卿輔也。當必惟才所宜。不拘內外。如胡世寧所議。則得人矣。今臣之所知者雖有數人、然見奉明旨、著吏部會同禮部都察院精選、臣當會桂蕚胡世寧等密加審擇、必皆真知其人可用、然後敢疏名上請、如未遽盡得其人。且先擇補數員。後以次擇補。宜無不可。孟軻氏曰、國君進賢、如不得巳言慎之至耳、况此官選擇、尤當加慎者也、又承聖諭　謂今所用人在內似可、而在外廵撫者乃重任也、其尤重者兩廣湖廣西邊之地乃緊要也、用當此任者、須要好官以保吾民、臣又嘗聞胡世寧議云、遼東薊州宣府大同山西延綏寧夏甘肅陝西四川貴州雲南兩廣鄖陽南贑保定河南山東湖廣江西淮鳳蘇松各邊腹廵撫并廵視河道都御史共二十三員、此等官最要得人。最宜久任。如宣德正統景泰年間、各邊廵撫有只用寺丞等官領敕行事。不必官大。又如周忱在蘇松。自侍郎陞尚書。凡二十二年。王翱在遼東。自僉都歷陞副都右都左都凡十有一年。于謙在河南山西一十八年。陳鎰在陝西亦十餘年。是皆事久功成。保濟得地方生民。為朝廷分憂。今此等官、宜於兩京各寺卿少卿大理寺丞年深出眾給事中御史郎中、在外左右布政使按察使左右參政年深兵備副使上等知府內推陞、原職高者陞副都。原職卑者陞僉都。最得不次用人之意十分資淺者。陞署職令其領敕一般行事。其有在邊不諳軍旅。而善理民事者。改任腹裏不為貶抑年深有勞者。就彼僉都陞副都。副都陞右都。常管此方。十分年深勞著者。就陞部院掌印如正統天順年間。金濂年富皆自副都陞戶部尚書。不為躐等。葢先必如此廣推方能得人後必如此重擢方能久任久任方能修葺得邊疆完固。撫治得百姓安樂。以為　國家久安長治之計。又云各處緊要兵備官。俱要於資淺人員內推舉其才力相應者。先陞僉事。後加副使。常管此方。其任內事務。不許他官攙越。如兵備官所管有司廵捕并衛所官有犯。撫按衙門俱要就委其提問。不許改委他官。以致權柄不一。事體難行。兵備必須兼理本道分廵以便行事。久任專制。方可責其成功。十分年勞深著者。推陞各邊廵撫。其餘照常遷轉。才力不稱者就行改調。臣切惟西北沿邊防備多在廵撫官。東南防備多在兵備官。若不久任。則居此官者。日望陞遷。如同傳舍。吏不知畏。民不知懷。則何益哉。近年廵撫之官。止為各處布政使按察使府尹等官逓遷之路。如劉文莊嘉靖三年六月內、由河南布政使陞副都御史、廵撫雲南、尚未到任、本年八月內又改河南廵撫、尋又改回本院管事、王軌嘉靖三年六月內由順天府尹、陞副都御史廵撫四川、到任未及數月、四年八月內、又陞工部侍郎、何詔由福建布政使、嘉靖四年六月內陞副都御史廵撫保定地方、六年五月內又陞工部侍郎、黃衷由雲南布政使、嘉靖三年八月內陞副都御史廵撫雲南、本年十二月又改湖廣廵撫、尋陞工部侍郎、至於兵備官、亦多如此、難以悉舉、夫一官而連年陞遷。一人而數處更易。責其能完固邊防。撫安百姓。決未之有也。乞敕吏部會同戶兵二部、將廵撫及兵備官、如胡世寧所議、通行選擇推補、然後責之久任、則得人矣、又承聖諭謂牧民最親於治民、今天下之民有未安者、亦或風俗薄惡、禮教不明、所以前日桂蕚言之、此風俗不美、固是朕德化未行所致、而前旨巳著行、蕚所條列、恐所在官司、不肯遵奉、輕視為常、不但治化不臻、抑且朝廷旨意、徒勞筆劄耳、今當何處、以安我　祖宗之赤子、特與卿計、可詳具聞之、臣又嘗聞胡世寧議云、知府知州知縣。皆親民之官。使非其人。則上司雖有好官。行得好事。不能實到百姓。所以自古國家慎重此職。國初取中進士。俱選縣官。徵至賢才。多選守令。正統以來。知府俱責大臣保舉。知州知縣。另委吏部揀選所以得人。且又立為定制。知府知州見上司。不行跪禮。以重其職。其久任卓異者。不次超擢。如何文淵由知府即陞侍郎。胡儼由知縣即陞撿討。所以人多樂為此官。弘治初年。又責其備荒積穀多少以為殿最。所以民受實惠。固得邦本如此久長。正德以來。此官不重。輕選驟陞。下焉者惟圖取覓錢物以防速退。上焉者惟事奉承取名以求早陞。皆不肯盡心民事。以致民窮財盡。一遇凶荒。多致餓死。今宜遵復先朝舊規、知府令在京堂上官、於京官七品以上官內、在外五品以上官內保舉、在外撫按、及布按二司掌印官、於參議僉事同知知州內保舉、其知州知縣、俱聽吏部預行揀選、仍責撫廵布按二司。於府通判推官州同知縣內保舉堪任知州之人。州判官縣丞主簿儒學教職司府衛首領官內保舉堪任知縣之人。俱必其有愛民之誠。有守巳之操有處事之才。三者俱備而後可任此職。後有不稱。舉主連坐。誤舉者先能自首則免。到任之後。察其奉公守廉。而不盡心民事。才力不稱者。改任品級相應職事。貪酷罷軟者、即時罷黜其稱職者留以久任、知府九年以上者、即陞四品京堂、并布按二司長官、次者照常陞參政副使等職、知州九年上者即陞參議知府郎中僉事、次者照常陞員外府同知運同等官、知縣上者三年行取到京、考其文學德行出眾者、選入翰林、忠直剛正識治體者選為科道、才識明敏者、分任部寺屬官、其有深得民心、願留久任者、超擢府州正職、次者九年六年照常遷轉、如此選任。方得民受實惠。地方如遇凶荒盜賊。可保無虞矣。臣切惟守令之官。例必於三年朝覲考察。乃加進退。夫掊剋在位殘害百姓。雖一日有難容者。可待三年乎。歐陽修曰、牧羊去其狼未為不仁人。此意可推也然自古中世君臣。多是優柔太過。遂至法弛而人玩。奸生而盜起。此臣愚所為慮者非一日矣。今　皇上念及于此。誠為中興之至要也然亦只在選擇守令而巳。守令得人。則奉公守法。　皇上德澤。必能下究無阻隔矣。乞敕吏部參酌胡世寧所議即將府州縣正官通行查選、必得其人、然後可責之久任、而僚屬有所視効矣。至於令行禁止、尤在都察院而巳、夫都察院所以掌法於內者也、廵撫廵按所以布法於外者也。今胡世寧掌都察院事。庶為得人。然臣猶恐其年力向衰。伏乞　皇上嚴旨獎勵。使憲綱之地。無或少弛。昔唐韋思謙為御史大夫、見王公未嘗屈、嘗曰、耳目官固當特立。鵰鶚鷹鸇。豈眾禽之偶乎。宋杜衍為御史中丞宰相而下畏之、曰不肯以恩意假人者也、國朝顧佐為都御史、在朝大臣有貪墨不法、許穿緋衣當御前面、加紏舉、就行拏問、故都御史凡衣緋入朝之日必有紏舉大臣莫不股慄今此職不舉。故大臣無忌憚。朝多貪墨。如之何民不窮且盜也。故掌院官必在得人。始能倡率撫廵。揚勵百司。其守令等官。一有慢令害民者。撫廵官即按之無貸。撫廵官一有不奉法者。掌院官即按之無貸。則法無往不行矣。凡此皆　祖宗致治良法。特廢墜耳。信能講而行之。　皇上復何慮　旨命徒勞筆札、復何慮　祖宗赤子有未安耶、惟聖明采納焉、


列传第九十二 陈思济　梁贞　申屠致远　雷膺　徐毅　滕安上　萧泰登　张完　权秉忠　王兴祖　黄肯播


陈思济，字济民，睢州柘城人。幼读书，即知大义。世祖在潜邸，闻其名，召之以备顾问。廉希宪等行中书省于陕西，命思济佐之。中统三年，召希宪入中书，思济还。会阿合马入省，希宪去位，省臣晨集，掾属皆惮阿合马不敢前，思济独先以文牍进。阿合马辄于希宪位署押，思济掩以手曰：“此非相公署位也。”阿合马怒目视之，众为之惧，思济神色自若。除右司都事，从希宪行省山东。

至元五年，迁同知高唐州事，以绩最闻，拜监察御史。时阿合马立尚书省，权在中书右，思济与魏初等劾其不法，帝命近臣诘之。御史各以次对，思济独厉声曰：“御史言官也，非为辩讼设。”拂袖而去。出知沁州，为政简要，不务苛察。

迁同知绍兴路总管府事，承檄谳狱。桐庐有囚羸瘠将死，纵还家，候期来决，囚拜请曰：“闻公名久矣，若不早决，恐终不可保。”乃阅其案而释之。时盗起新昌、玉山，宣慰陈祐率师讨之，中流矢卒。或诬城中少年将与外寇合谋变，军帅欲杀少年千余人，思济曰：“若辈无反状，以无罪杀之，人心危乱，变恐不止此，请以全家保之。”事乃止。转同知两浙都转运司事，调陕西汉中道提刑按察副使，丁母忧去官。

二十三年，加少中大夫、同知浙东道宣慰司事。时浙西大水，民饥，浙东仓廪殷实，即转粟赈之，全活者众。两淮盐课不敷，授嘉议大夫、两淮都转运使，奸弊尽革，商贾通行，岁课以充。擢岭北湖南道肃政廉访使，改池州路总管。江浙行省平章也速答儿摘淘金户三千，括民间田亩，檄下，抗章止之。累迁中议大夫、佥河南江北等处行中书省事。大德五年卒，年七十。赠正议大夫、吏部尚书、上轻车都尉，追封颍川郡侯，谥文肃。子诚，监察御史，佥广西道肃政廉访司事。

梁贞字幹臣，彰德人。父璧为贾，人有持金镀银贸物者，误为银，壁断而视之，金也，追贸物者返之，人称其信义。贞以宣抚司推择，为中书左三部提控令史，闻父疾，六日驰千二百里，至家，父已卒，哀毁逾礼，庐墓侧。部檄三至，力请终制，中书省下本郡，加优礼以旌之。

服除，授济源县令。始入境，从人求田妇所负水饮马，妇难之。贞问，对以地无井，得水不易。贞曰：“吾岂可以因马扰民。”遂纵马任其所之，马前蹴地以待，贞凿地得泉甘冽，民为立祠，号梁公井。济源民赵成诉虎食牛，乞蠲徭役，贞戚然曰：“令不善之所致也。”偿其牛直。未几，虎毙于神祠下。贞为令三年，决笞罪止二十七人。蝗大起河朔，独不入济源境。许衡在中书，两荐贞，时廷议郡县吏治最者仅二人，其一贞也。俄以疾去，县人立碑纪之。

至元初，始立御史台。世祖御广寒殿，召拜监察御史。遇事敢言，不畏强御。八年，遥授中山府判官，行河南等路行尚书省都事。十一年，出为代州知州。引滹沱水浇瘠田，皆为沃土。禁昏嫁论财及火葬，民尤颂之。十四年，擢奉议大夫、江北淮东道提刑按察副使。未逾月，劾属吏不职者二人，同僚震慑，贞处之泰然。

十八年，移山南湖北道，进阶朝请大夫，以母老请终养。母卒，遂不出。大德十一年卒，年七十九。孙迁，黄岩知州。

申屠致远，字大用。其先开封人，金末迁东平寿张。致远肆业东平府学，与李谦、孟祺等齐名。世祖南征，荆湖经略使乞实力台荐为经略司知事，赞画军中机务。师还，至随州，所俘男女，致远悉纵遣之。

至元七年，崔斌守东平，聘为学官。十年，御史台辟为掾，不就。授太常太祝，兼奉礼郎。帝遣太常卿孛罗问毛血之荐，致远对曰：“毛以告纯，血以告新，礼也。”

宋平，焦友直、杨居宽宣慰两浙，举为都事，首言：“宋图籍宜运之京师，江南学田宜仍以赡学校。”行省从之。转临安府经历，临安改杭州，迁总管府推官。宋驸马杨镇从子玠节，家富于赀，守藏吏姚溶窃其银，惧事觉，诬玠节与宋广、益二王通。有司榜笞，诬服，狱具，致远谳之，得其情，溶服辜。玠节以贿为谢，致远怒绝之。杭人金渊者，欲冒入儒藉，儒学教授彭宏不从，渊诬宏作诗有异志，揭书于市，逻者以上。致远察其情，坐渊诬告。属县械反者十七人，致远一讯，知为诖误，皆释之。西僧杨琏真加作浮图于宋故宫，欲取高宗所书《九经》石刻以筑基，致远力拒之。改寿昌府判官。

二十年，拜江南行台监察御史。江淮行省宣使郗显、李兼诉平章忙兀台不法，宪司不问，仍以显等付忙兀台鞫之，系于狱，抵死罪。致远虑囚浙西，知其冤状，将纵之，忙兀台胁之以势，致远不为动，亲脱显等械，使从军自赎。桑哥当国，治书侍御史陈天祥劾平章要束木，桑哥摘其疏中语，诬以不道，遣使往讯之，天祥就逮。时行台遣御史按部湖广，莫敢往，致远慨然请行。比至，累疏极论之，桑哥方促定天祥罪，会致远疏上，桑哥气沮。江西行省平章马合谋于商税外，横加征取，转运使卢世荣榷茶牟利，致远并劾之。又言：“占城、日本与内地隔绝，涉海远征，徒劳中国；铨选限以南北，优苦不均，宜考其殿最，量地远近，定为制则，铨衡平而吏弊革。”他如罢香莎米，弛竹限禁，设司狱官、医学职员，皆致远发之。

二十八年，丁父忧。起复江南行台都事，以终制辞。二十九年，佥江东建康道肃政廉访司事，未至，移疾还。元贞元年，纂修《世祖实录》，召为翰林待制，不赴。大德二年，佥淮西江北道肃政廉访司事，行部至和州，得疾卒。

致远清修苦节，耻事权贵，聚书万卷，名曰墨庄。家无余产，教诸子如严师。所著《忍斋行稿》四十卷，《释奠通礼》三卷，《杜诗纂例》十卷，《集验方》二十卷，《集古印章》三卷。子伯骐，岭北湖南道肃政廉访司知事；骥、骊，俱为学官；駉，兵部员外郎。

雷膺字彦正，大同浑源人。父渊，金监察御史。膺生七岁而孤，母侯氏挈膺北归浑源，织纴为业，课膺读书。膺笃志于学，事母以孝闻。太宗时，诏选试，占儒籍者复其家，膺年甫弱冠，得与选，愈自砥砺，遂以文学称，丞相史天泽辟为万户府掌书记。

世祖即位，初置十路宣抚司，授膺大名路宣抚司员外郎。中统二年，翰林学士承旨王鹗荐膺为翰林修撰、同知制诰，兼国史院编修官。至元元年，调陕西四川按察司参议。二年，改陕西五路转运司参议。四年，佩金符，参议左壁总帅府事。师还，迁同知恩州事。宪府表荐其能，人拜监察御史。首以“正君心、正朝廷百官”为言，又斥聚敛之臣不宜为相。十一年，出佥河东山西道提刑按察司事，以称职闻。

十四年，进朝列大夫、山南湖北道提刑按察副使。是时，江南新附，诸将利俘获，往往滥及无辜，或强籍新民以为奴隶，膺下令，得还为民者以数千计。十八年，转淮西江北道提刑按察副使，以母老辞。二十年，迁行台侍御史，奉母之官。分司湖广、江西，奏劾按察使二人及行省官吏之不法者。二十二年，丁母忧去官。明年，起复，授中议大夫、江南浙西道提刑按察使。时苏、湖二州饥，膺请于朝，发廪米二十万石赈之。江淮行省以发米太多，议留三之一，膺曰：“宣布皇泽，惠养困穷，行省臣职也，岂可效有司出纳之吝。”行省不能夺。时年六十二，即致仕，归老山阳。二十九年，征拜集贤学士。

成宗即位，朝会上都，召诸故老谘询国政，膺多所建白。一日，延见便殿，奏对称旨，赐白玉带环一。明年，赐钞五千贯，进秩二品。大德元年夏六月，卒于京师，年七十三。赠通奉大夫、河南江北等处行中书省参知政事、护军，追封冯翊郡公，谥文穆。子肇，顺德路总管府判官；孙豫，南阳府穰县尹。

徐毅字伯宏，平阳赵城人。祖玉，河东南路常平仓提举。父德举，重然诺，负气尚侠。李璮叛，平阳路总管李毅受其伪檄，坐诛，幼子青童徙辽东，德举哀之，率其家僮讼于枢密院，得释归。世祖遣使者谕大理，为所杀，以蛮口数十人赏使者之子，为郡豪所冒领已三十年，德举白其事于提刑按察司，坐豪罔上受恩，官吏见知藏匿皆罪黜，二事尤为人所推服。

毅幼颖异，从许衡受业于太学，辟通政院掾，调同知檀州事。时阿合马当国，征敛苛急，州县惴惴，奉令恐后，毅独不阿其意，为政务尚宽大。世祖闻其名，擢监察御史。疏言：“江南新附未久，宜隐恤流亡，以固民心。京师天下根本，宜蠲除地税，以厚民力。检核灾伤，宜以时；发仓廪之储，捐山泽之利，申明酒禁，以修荒政。鳏寡孤独，宜有养。宜遣使问民所疾苦。”又言：“宪司监治官吏，不可因人之诬告，遽行降黜。行枢密院、行大司农、行通政院及尚书省理算受赏进官者，皆可罢。”又以日食、地震，乞罢诸行省官；其妄启边衅以邀功生事者，宜勿听；军官承袭，皆膏粱子弟，不知兵，当别议铨授法；增国子之员，重教官之选，以兴学校；治宗庙以崇典礼；修国史以存故实。他如择官吏，减钱粮，理词讼，马禁、水利、盐钞诸法其弊当救者，前后上七十余疏，多见施行。

世祖崩，毅奏封事于太皇太后曰：“四海不可一日无君，大行皇帝奄弃天下已五日矣，苟非早定大策，万一或启奸觎，变生不测，实可寒心。皇孙抚军朔漠，先帝既授以皇太子宝，圣意可知。伏愿明谕宗藩大臣，叶谋推戴，遣使奉迎，归正大统，上以副先帝之遗意，下以慰四海万民之所属望。”廷议韪之。成宗即位，毅疏请早正东朝尊号，以严孝养，因言：“陛下方虚心求治，而大臣不肯任事。人主之职，在于论相，今宰相员太多，议论不一。伯颜乃先帝旧臣，留以遗陛下者，宜亟相之。为治不必过求高远，但当遵守旧制，其要有四，亲贤、远佞、信赏、必罚而已。”又请建立储贰，敦睦宗藩，选任台谏，教习亲军，勿事西南夷而专备北边，凡十余事，上皆嘉纳焉。

擢佥陕西汉中道肃政廉访司事，未行，改吏部员外郎。时选曹事多壅滞，毅不避权势，凡铨量注拟，必准其资历才品，人皆悦服。奉诏使甘肃，给军需，毅籴买转输，规措有法，事办而民不扰。除佥河东山西道肃政廉访司事，入为徽政院长史。旧例，台察于徽政院一无所问，毅谓：“法者，天下公器，宜共遵而行之。台察者，执法之司，何独不预闻徽政之事？”有与毅不合者力诋之，毅即谢病去。寻除枢密院经历，再迁右司郎中，出为西台治书侍御史，并以丁父忧不赴。

服除，召为左司郎中，迁治书侍御史。时监察御史郭章劾郎中哈剌哈孙赃罪，具伏，哈剌哈孙密结权要，以枉问诬章，毅力为申辩。有沮之者，疏入报闻，毅以言不用，自引去。召还，授陕西汉中道肃政廉访使，入为刑部尚书。疏言：“有国者必定律令，使有司知所遵守。今承平日久，宜参酌古今立一代之成法。”允之，仍命毅总其事。未几，改授河北河南道肃政廉访使，复入为刑部尚书，佥枢密院事。

仁宗在东宫，素知毅，及即位，拜江南行台侍御史。召入参议中书省事，俄拜陕西行台御史中丞。毅力辞，以疾致仕。延祐元年，卒于家，年六十一。上闻毅卒，嗟悼不已，特赠资政大夫、中书右丞、上护军，追封平阳郡公，谥文靖，仍命为赞以褒之。子宗义，衡州路总管。毅有奏议五卷，诗文集二十六卷。

史臣曰：世祖崩，徐毅请立皇孙以杜奸觎，可谓安社稷之言矣。世祖晚年，许文正之门人多获擢用，如毅者亦其一人也。或谓儒者无益人国，曷观世祖崇儒之效乎。

滕安上字仲礼，中山安喜人。少孤，自力于学，以荐授定州教授，累迁国子博士，擢监丞，迁太常寺丞。世祖崩，南郊请谥及升祔太庙诸典礼，皆安上所拟，朝廷采而用之。

元贞元年，拜监察御史。京师地震，上疏曰：“君失其道，责见于天，其咎在内廷干外政，小人厕于君子之列，刑赏僭差，名实混淆。宜侧身修行，反昔所为，以尽弭灾之道。”其言反覆深切，有司不以上闻。安上曰：“吾不得于言，可去矣。”遂辞职归。寻起为国子司业，以疾卒。年五十四。赠昭文馆大学士，谥文穆。有《东庵类稿》十五卷。吴澄谓其文为有学行之言。

萧泰登字则平，其先长沙人，后徙安成。父元永，琼州路安抚副使。泰登早颖拔，试吏，授永丰县丞，行省荐其才，迁湖南道儒学副提举，擢佥广东提刑按察司事。獠贼反，攻城，众惶惑无所措，泰登奋曰：“督捕盗贼，独非按察司职耶！”即上马出城，将吏从之，贼退走。因按潜通獠贼及他奸利事，守令以下抵罪者八十七人。又建议减韶州岁赋银，并历举广东积弊二十事，自诣行台上之，会丁母忧去官。

成宗即位，召泰登为兵部郎中，副礼部侍郎李衎，往谕安南。抵其境，迎馈者麕至，泰登悉却之。安南君臣既喻朝廷德意，泰登又廉敏开亮，不与前使等，益大喜过望，归所侵地二百里，遣其臣奉表贡献谢罪。既复命，授连州知州，未拜，丁父忧。

起江西儒学提举，改迁广西廉访司佥事。始至，条便宜二十五事。行都元帅薛阇干贼杀不辜，泰登劾之，诏泰登鞫其事，出薛阇干所掠生口六百七十五人，牛马三千六百有奇，薛阇干论如律。柳州白莲道人谋反，应死者二百人，泰登察其冤，释一百三十七人。未几，拜南台监察御史，分按江浙行省，卒于舟中，年三十八。泰登精悍细密，发必中节，或劝以太刚必折，泰登曰：“人患不刚耳，折不折天也。”故自号方厓，以见其志云。

张完，献州交河人。性简重，事成宗于潜邸，授兴国路判官，廉明有声。迁户部司计，点视仓站，见鹰房官为民害，白于执政，斥罢之。再迁监察御史，纠劾无所避忌。超拜治书侍御史，劾尚书省臣脱虎脱等，举朝愕眙。会仁宗立，罢尚书省，始获免。丁父忧，起为河东道廉访使，辞不赴。服除，拜工部尚书。卒，谥端恪。完劾尚书省时，吴澄为国子司业，完子彝肄业国学，澄遣彝告完曰：“人臣惟忠与智，忠者危身奉国，智者有益于国，不危其身。”完复澄曰：“吾宁死不顾也。”澄嘉叹之。

权秉忠，字伯庸，潞州黎城人。祖垣，金怀远大将军、隰州刺史，行黎城令。秉忠幼从栾城李冶学，工文辞。至元十三年，试诸路儒士于真定，秉忠中高等，山东西道提刑按察使姜彧辟为掾，调封邱尹。大德四年，迁同知钧州事。十年，调海陵尹。俱有声。海陵岁饥，赈以私粟，饥民露宿，分官舍居之，民皆感悦。至大三年，拜陕西行台监察御史。所至申冤抑，纠贪墨，甚著风采。皇庆二年，以中书平章政事李孟荐，擢翰林待制，并国史院编修官。以年劳应迁四品，秉忠不自言，翰林学士承旨程钜夫将荐为直学士，会卒，年六十六。

王兴祖字景先，卫辉胙城人，以文学荐为汝州学正，辟枢密掾。朝廷议行科举，其条例多兴祖所定。延祐四年，以恩例超一资，授奉训大夫、礼部主事，改大宗正府左右司员外郎。六年，拜监察御史，按河南，廉得参知政事你咱马丁酗酒虐民事，劾罢之。召为吏部员外郎，未几，出佥燕南河北道肃政廉访司事。建言“敦本成化，在尊崇儒术”，又集汉、唐谏臣遗事上之，曰《宪览》，帝称其知要。虑囚至大名，有彭四自诬为盗，系狱逾年，兴祖阅其辞，遽曰：“此非盗，盗未获耳。”已而得真盗，论长吏失入，褫其官。复召为礼部郎中。卒，年五十二。子毅，国子典籍。

黄肯播，字允蓺，利州人。初为锦州儒学正，累迁中书检校，改吏部主事。延祐四年，擢拜监察御史。丞相铁木迭儿以受赇得罪，匿于兴圣宫，肯播谓同列曰：“丞相受赇，罪固当治，然其罪之大者，盍悉陈之。”即疏言：“铁木迭儿违世祖制，括江南地，致汀、漳民叛；阴夺阿撒罕太师，致关陕弗靖；降诸王监郡、监县，致宗亲不睦；增江淮盐课，致黎民困穷；引用贪邪小人，致朝廷政乱。”台臣以闻，仁宗震怒，罢铁木迭儿政事，黜其党与，由是肯播名震天下。

明年春，诏御史长哥偕肯播巡行上都。先是，太府丞监造云州佛寺，盗上所赐军、匠金帛，军、匠诉之。肯播鞫其狱，词连平章政事乌列赤，乃入言于上，以沮格修造佛寺为肯播罪。帝召至京师，传旨责之，寻授云州知州。州当南北之冲，车驾岁幸上都，供张悉赋于民，肯播取之有制，民不以为扰。

仁宗崩，铁木迭儿再相，诬肯播诽谤先朝，械至上都，免肯播官，籍其家。泰定元年，起为辽阳行省左司郎中。三年卒，年五十八。子谦，秘书监管勾。




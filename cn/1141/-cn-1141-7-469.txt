赠陈孟象太守之江宁

受事谈饮冰，掉头人匿笑。
吏道如大贾，丰约竞相耀。
劲草靡疾风，清泉逐泥淖。
岂无抗志人，相驱作同调。
突见陈太丘，丰骨表寒峭。
三仕淹遐陬，远游谐夙好。
濯缨印江水，题字笔峰峤（君三仕皆黔中，曾为思南太守。）。
五马非不贵，雅尚狎渔钓。
金陵六朝地，三山供坐眺。
人物久凋残，俯仰馀叫啸。
殷勤问耆旧，素心耿相照。
岁俭还军麾，疾苦慄谁疗。
搴帷一援手，嘉祥应可召。
雪霁明朱幡，江空送飞棹。
宵旰眷东南，旌廉有特诏。



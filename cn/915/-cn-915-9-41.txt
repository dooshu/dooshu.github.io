◎乐蔼

蔼字蔚远，南阳氵育阳人，晋尚书令广六世孙。宋泰始中，建平王景素辟为荆州主簿，随府转征北刑狱参军，迁龙阳相。齐初为豫章王嶷骠骑行参军，领荆州主簿，参知州事。永明初，随府入为太尉刑狱参军。迁枝江令，又随府为大司马中兵参军，出为荆州治中，累迁车骑平西录事参军、步兵校尉、康王西中郎谘议参军，梁台建，迁镇军司马、中书侍郎、尚书左丞、给事黄门侍郎、卫尉卿。天监初，迁骁骑将军，领少府卿，进御史中丞，领本州大中正，出为持节、冠军将军、平越中郎将、广州刺史，进号征虏将军。


◇沧海赋

徒观其状也，则汤汤荡荡。澜漫形沈，流沫千里，悬水万丈。测之莫量其深，望之不见其广。无远不集，靡幽不通。群溪俱息，万流来同。含三河而纳四渎，朝五湖而夕九江。阴霖则兴云降雨，阳霁则吐霞曜日。煮水而盐成，剖蚌而珠出。其中有蓬荚名岳，青丘奇山，阜陵别岛，畏环其间，其山则山累崔嵬，嵯峨降屈。披沧流以特起，擢崇基而秀出。其鱼则有吞舟鲸鲵，乌贼龙须，（案：《御览》九百三十九引此赋云，「客鱼侯霸」当是此下佚文，尚有缺脱）蜂目豺口，狸斑雉躯。怪体异名，不可胜图。其虫兽则素蛟丹虬，元龟灵鼍；修鼋巨鳖，紫贝蛇；玄螭蚴虬，赤龙焚蕴。迁体改角，推旧纳新。举扶遥以抗翼。泛阳侯以濯鳞，其禽鸟则鸿，鸠鹅；朱背炜烨，缥翠葱青。详察浪波之来往，遍听奔激之音响。力势之所回薄，润泽之所弥广。普天之极大，横率土而莫两。（《艺文类聚》八）


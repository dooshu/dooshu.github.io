【采薪者歌】

日没不周西。月出丹渊中。阳精蔽（《世说新语》作晦。）不见。阴光代（本集作大。）为雄。亭亭在须臾。厌厌将复隆。（本集作东。）离合云雾兮。往来如飘风。富贵俯仰间。贫贱何必终。留侯起亡虏。威武赫荒夷。邵平封东陵。一旦为布衣。枝叶托根柢。死生同盛衰。得志从命升。失势与时ㄨ。寒暑代征迈。变化更相推。祸福无常主。何忧身无归。推兹由斯理。（本集字缺。《诗纪》同。今据崇祯本《诗纪》补。）负薪又何哀。（○阮嗣宗集上。《诗纪》十九。又《世说新语》栖逸篇注引中、雄、隆、终四韵。）


奏举李翔状

右臣忝分朝寄获领郡符总官属以颇多在吏能而毕见合伸论荐敢避僭踰臣窃见前知本州青田县事李翔元是御前试中进士植性耿介临事强明不染脂膏自甘藜藿当州龙泉县山深地险俗薄民顽岁有逋租狱多滞讼号为难治非止一朝翔权知一考有余庶事办集刑清讼息吏不敢欺又权本州判官推官两厅公事仅及半年甚彰才干勤恪匪懈洁白无私求之辈流不可多得伏望圣慈擢授京官别加任使傥犯赃罪臣甘当连坐之文


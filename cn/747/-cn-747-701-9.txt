○请更发兵山外邀截回鹘状

右，缘回鹘即已讨除，须令殄灭，今可汗穷蹙，正可枭擒，万一透入黑车子部落，必恐延引岁月，劳师费财。望速诏忠顺，令进军於山外黑车子去路邀截。恐振武军马数少，其李思忠下沙陀五百骑、易定军马一千骑，便令何清朝押领同去。如至阴山，北蕃知回鹘犹在旧处，便令从北进军取背，则前後受敌，必无所逃。未审可否？


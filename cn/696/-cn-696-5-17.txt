游云栖寺


昔贤开宝地，伫锡此何年。
独剪鼪鼯境，还依薜荔天。
晒经丹树杪，杵米白云边。
制虎移新穴，驱神凿旧泉。
吴山襟壮气，越国面晴川。
花氎殊方贡，珠幢上苑传。
鹿仙参玉座，龙女堕金钿。
超乘人皆学，焚修可自坚。
西归无了义，东度即因缘。
化域空三界，门徒落四禅。
青菰成宿饱，翠竹冷馀眠。
更礼支公塔，钟声起暮烟。





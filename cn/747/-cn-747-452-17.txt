○谢墨诏赐历日口脂表

臣某言：伏奉月日墨诏等。恩波远被，宠赐荐临，捧持倾心，无据。臣某中谢。臣分麾五岭，谬窃殊荣，莅镇三年，毫无绩效。陛下不遗旧齿，犹奖非才，恩礼浃於遐藩，庆赐覃於令节。天心宏覆，慈旨优Ο。颁圣历以授时，降宠恩而抚俗，薰风溥畅，阳景照临，辉华遍於草木，忭舞盈於路衢。兰膏绛雪，沐雨露之湛恩；陋质凡姿，荷乾坤之厚施。伏以三元在近，国度维新。百辟献芹，独驰心而望阙；二毛垂领，唯恳愿以朝天。犬马微诚，感恋逾切。无任感恩恋主屏营之至！


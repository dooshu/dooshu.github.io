蠲赈灾民

帝德歌风动，王猷懋日跻。
悯时频减膳，耕籍每扶犁。
荒政蠲田赋，军储急鼓鞞。
何当分内帑，特遣恤遗黎。
沧海嗟无岁，黄河旧决堤。
炊烟寒不举，蔀屋远含悽。
饥齧榆皮尽，愁看鹄面黧。
林空难捕雀，野旷绝鸣鸡。
莫罄监门绘，谁怜转壑迷。
圣恩肥土域，群望慰云霓。
疾苦朝闻告，金钱夕已赍。
免租犹恐后，命使肯教稽。
天语颁螭陛，星驰迅马蹄。
闾阎亲阅历，羸弱喜提携。
尘甑欣重爨，衰颜勉杖藜。
泽敷青豫遍，欢祝岱嵩齐。
几处留孤稚，荒村救寡妻。
人从垂死活，感极失声啼。
积泪纾长楚，馀生待麦畦。
有君真覆载，思服讫东西。



○授司勋郎中兼侍御史知杂事赐绯鱼韩本官充翰林学士制

敕。执事近臣，上无不可。敬时（一作持）文墨而分禁职者，又加等焉。盖咨访之勤，密期宏益。训词之暇，必进语言。思引君当道之心，乃多士以宁之本。则授禁职之选，被加等之私，安可徒任笔端，然後为得？具官韩，动人之行，率性自强。慎独不渝，考祥甚远。资以讲学，见於文章。惟是求已之多，播於群誉矣。朕初嗣丕业，擢升谏曹，继陈言辞，罔不摩切。虽公赏曾光於赤纸，而直诚尚记於皂囊。愈闻励修，宜列左右。故命尔之诰，以诗人孟子之说为端者，兹不有赖於侍从乎？可依前件。


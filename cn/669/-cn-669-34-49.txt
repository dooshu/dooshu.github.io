49　毛澤民李清卿啓　經雖玄而謂白　馬本驪而爲黄　朝取温造而暮拔石洪　近舍皇甫而遠求居易


毛澤民啓云：「揚子雲貌寢官卑，經雖玄而謂白；九方堙機深識妙，馬本驪而爲黄。」李清卿啓云：「斯風未泯，則朝取温造而暮拔石洪；吾道不行，則近舍皇甫而遠求居易。」

【何云】不切。

【元圻案】漢書揚雄傳下：「哀帝時，丁、傅、董賢用事，諸附離之者或起家至二千石。時雄方草太玄，有以自守，泊如也。或嘲雄以玄尚白，而雄解之，號曰解嘲。王邑、嚴尤謂桓譚曰：『揚雄書豈能傳於後世乎？』譚曰：『必傳。凡人賤近而貴遠，親見揚子雲禄位容貌不能動人，故輕其書。』」〇列子説符篇：「伯樂曰：『臣有所與九方皋，其相馬非臣之比也。』秦穆公見之，使行求馬。三月而反曰：『已得之，在沙丘。』穆公曰：『何馬？』曰：『牝而黄。』使人往取之，牡而驪。公不悦，伯樂曰：『若皋之所觀，天機也。得其精而忘其麤，在其内而忘其外。』馬至，果天下之良馬也。」〇韓文公送温處士赴河陽軍序曰：「恃才能深藏而不市者，洛之北涯曰石生，其南涯曰温生。大夫以石生爲才，羅而致之幕下。未數月也，以温生爲才，又羅而致之幕下。朝取一人焉拔其尤，暮取一人焉拔其尤。」〇參寥子唐闕史上：「皇甫郎中湜，恃才傲物。裴晉公再修福先佛寺，將致書白樂天，請爲刻珉之詞，值正郎在坐，發怒曰：『近舍某而遠徵白，信獲戾於門下矣！』」〇蔡絛鐵圍山叢談曰：「魯公遭逢聖主，立政建事以致康泰。有毛滂澤民者有時名，上一詞甚偉麗，而驟得進用。」〇毛澤民，江山人，存東堂集十卷，四庫全書從永樂大典録出。〇書録解題别集類：「李忠愍集十二卷，吏部侍郎臨洺李若水清卿撰。」今存三卷，四庫全書從永樂大典録出。






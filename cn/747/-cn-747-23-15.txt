○立齐太公庙制

乾坤冲用，阴阳所以运行，帝王大业，文武所以垂范。故四序在乎平分，五材资於并用。式稽乾坤之义，载明文武之道，永言旧章，斯典未洽，自我而始，爰备阙文。昔羲皇立弧矢之象，黄帝有甲兵之事，将以定祸乱，济生灵，分二柄而齐设，配两仪而共久。至若用之以仁义，行之以礼乐，龙豹卷舒而莫测，星辰应变而无方，谁其尸之？则齐太公之道也。故宣尼大圣，立文以化成；尚父维师，仗武而宏信。齐鲁之道列，亲贤之教兴，郁为政源，崇我王业。遂使金石之奏，永播於蹲龙之庭；蒸尝之享，不行於非熊之室。文武并设，斯不然矣。岂王风云季，礼没於前修；将帅是尊，庆彰於今日。式崇大典，垂裕后昆，宜令两京及天下诸州各置太公尚父庙一所，以张良配享。春秋二时，取仲月上戊日祭。诸州宾贡武举人，准明经进士行乡饮酒礼，每出师命将，辞讫发日，便就庙引辞。仍简取自古为将功业显著康济生人者十人，准十哲例配享。


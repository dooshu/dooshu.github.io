○瑞應麒麟頌 【 有序　祥瑞】

瑞麟入貢著撫夷之有道故識之

宣德八年閏八月、西南海外諸番國或其王親行。或遣子弟。或遣大酋泛海越數十萬里而來朝貢。麒麟獅象。珠玉珍貝奇異之品用達誠意麒麟凡四。而出非一所。其言曰。蠻夷之人。邈處海外。瞻仰中國。如天之上。比十數年來。海波無虞山島所聚。種作蕃阜。民威安適聞之老長言。此太平之象也必有　聖人奉天命主中夏。施仁布義肆延被我遐裔。巳而祥麟出焉。老長又言。是上天所生以為中國　聖人瑞者。其??山王?獻焉。敢祗以獻。遂頫伏呼萬歲於時羣臣百職以及陛衞虎賁萬眾。歡覩舞蹈稱賀。臣聞自古帝王受天命有天下者。能體天之心。用天之道以稱天之付?。天必悅鑒而昭荅靈貺。歷考伏羲神農黃帝堯舜禹湯文武數聖人。其效可見已。恭惟　皇帝陛下以大聖之德。躬膺天命。嗣　祖宗之大寶。臨御以來。一以至仁。覆幬天下。旰食宵衣。圖惟庸濟。無間遠邇。撫綏一心。是以凡天地所覆載日月所照臨之處靡不歸誠向化。朝覲貢獻。日聚闕下。四境清寧。纖塵不作。此皆　陛下聖德之得人心者也。夫得人心者得天心之本也。是以連歲四方上奏嘉禾秀麥豐年之禎、上而星文之祥、下而物產之瑞、駢起疊臻、不可數計、雖間者霖雨稍稽、而恤民為祈天之實、弘敷德音、覃布仁澤、　璽書所至、抃舞載道、甘霖隨降、田穀以豐、此　陛下聖德之得天心者也。亦豈必麟見而後始驗於今日哉、然麟仁獸也。四靈之首。王者至仁則出出則天下平。非若其他禎祥之比。得進頌之旨今茲之出、實以彰上天嘉祐　聖仁之隆且厚也。而率來自遠方者。又以彰　聖德之無遠弗屆也臣士奇叨在侍近、日睹嘉祥、倍萬忻懌、謹譔瑞應麒麟頌一篇上進、伏惟電覽焉、頌曰、　天眷下民、爰命仁聖、俾育其生、俾復其性、惟　皇奉天、允篤於下、爰育爰訓、孜孜夙夜、曰時兆庶、咸予赤子、仁之所施、權輿于邇。薄海內外。爰間爰限。如浸之潤。繇邇漸遠。惟　皇聖仁。顓顓一心、曰天付予、予罔弗欽、茫茫九有。仁浹義孚。生息有遂。蹈履弗渝。既富既穀。亦泰以嬉。仰足于公、俯給于私、三光昭明五緯順軌、四序調均、百祥韡韡、爰暨四方、達于八紘、民用康寧、物用阜盈、乃有靈祥、麕身牛尾、圓蹄肉角、崇丈又二、音中律呂、步中矩規、粲粲其文。循循其儀。厥名曰麟。四靈之首、有似雲之油油語見于夷邦、夷其敢有、曰天生之、實瑞　天王、我惟祗獻、用告嘉祥。乃蹈鯨波、乃造龍墀、金門含耀、紫殿騰輝、在廷文武、舞蹈愉懌、惟天降祥、允昭　聖德、惟　皇施仁、六合一春、表仁之祥、孰大於麟、來自遐邦、昭德覃布、踰三倍二、與時合數、天鑒在上、丕顯嘉徵、　皇仁在御、丕隆治平、簡冊有紀、播示無極、臣工有頌、洋洋川溢、臣叨禁近、陳詩稽首、惟　皇萬年、惟　皇萬壽、


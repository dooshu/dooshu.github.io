◎陈天简

海澄陈天简，慷慨好施，为人佣赁药材生理。其主家亦陈姓，富甲一邑。乾隆间，绅土谋新文庙，诸同事以陈某巨富，嘱天简向某劝为捐首。天简询以公酌数应若干，众以千金答。天简即请册署某名，白诸某，某恶其为人诳愚，且自专，决不坐账。天简不与较论，慨然改署己名，自罄物产，如数交清，遂以第一名勒石。是年科试，其子入泮，明年登贤书，群以为敬圣人之报如此其速。然自是家日窘，诸富室素耳其为人，鸠金四千有奇，使为北上{艹侵}客。有汀郡故太守子某，扶衬回江苏，沿途或前或后，或同止宿，由是与天简相得甚欢。某中途忽止其驾，天简问故，某以囊金尽告。天简闻言，即以黄白凑合四百金付用，及抵家，邀天简道谢，并还璧。始知某为巨富家，适京师有库参三箱发卖民间，天简金本短，有忧色。某侦知之，悉为纳财结清。天简束装至京，时参价昂甚，争市之，除缴还江苏某项及诸主家外，尚获利十倍，遂暴富。现家漳郡城，子孙蕃盛，同入郡庠食饩者，多至百余人。夫敬圣人本万古同然之理，乃一念之真诚，食报若此，可以劝矣。


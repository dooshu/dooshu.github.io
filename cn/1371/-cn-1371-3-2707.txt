山园

山泉引派涨清池，野蔓移根络短篱。



艺果极知非老事，接花聊复效儿嬉。



提壶言语开颜听，斫木衣襦缓步窥。



莫笑题诗还满纸，小园幽事要君知。



山园

山园寂寂闭春风，个里天教著放翁。

万事已抛孤枕外，一尊常醉乱花中。

闲随戏蝶忘形久，细听啼莺得意同。

月桂可怜常在眼，小丛时放一枝红。



山园

买得新园近钓矶，旋营茆栋设柴扉。



山经宿雨修容出，花倚和风作态飞。



世事只成惊老眼，酒徒频约典春衣。



狂吟烂醉君无笑，十丈愁城要解围。




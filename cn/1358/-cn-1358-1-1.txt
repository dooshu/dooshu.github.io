乡饮用古诗

古诗《三百篇》，皆可弦歌以为乐，除施於朝廷宗庙者不可，其馀固上下得通用也。洪武间，予参临安教职。宰县王谦，北方老儒也。岁终行乡饮酒礼，选诸生少俊者十人，习歌《鹿鸣》等篇，吹笙抚琴，以调其音节。至日，就讲堂设宴，席地而歌之。器用罍爵，执事择吏卒巾服洁净者。宾主欢醉，父老叹息称颂，俨然有古风。後遂以为常，凡宴饮则用之。如会友则歌伐木，劳农则歌《南山》，号新居则歌《斯干》，送从役则歌《斯干》，送从役则歌《无衣》，待使役则歌《皇华》之类，一不用世俗伎乐，识者是之。


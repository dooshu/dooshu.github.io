◇三答

君谈天语地，神情如镜，抽毫拂简，智思入渊，而幼失理根，蹭蹬皓发。惜君之才，恒用叹息，君虽心在云上，而形居坎下，既与黄雀为群，恐没鸾之美。故率弓帛之礼，屈应宾主之举，徽牍三枉，陋札再酬。苟自谦冲，固辞年耄。度君齿德，方享元吉，未能俯志者，正当游翔择木，待椅桐竹实耳。鄙命轻召，曷足降哉。敬揖清风，肃从所尚，本图既乖，裁还惭悯。刘君白答。（《弘明集》十一）


赠崔侍御





长剑一杯酒，男儿方寸心。洛阳因剧孟，[一]托宿话胸襟。但仰山岳秀，不知江海深。长安复携手，再顾重千金。[二]君乃輶轩佐，[三]余叨翰墨林。[四]高风摧秀木，[五]虚弹落惊禽。[六]不取回舟兴，[七]而来命驾寻。[八]扶摇应借力，[九]桃李愿成阴。笑吐张仪舌，[十]愁为庄舄吟。[十一]谁怜明月夜，肠断听秋砧。[十二]

[一]《汉书》：剧孟者，洛阳人也。周人以商贾为资，剧孟以侠显。



[二]曹植诗：“一顾千金重，何必珠玉贱。”李充诗：“愿尔降玉趾，一顾重千金。”



[三]《风俗通》：周、秦常以岁八月遣輶轩之使，求异代方言，还奏籍之，藏于秘室。按：太白作《崔公泽畔吟诗序》，有“中佐宪车”之语，是崔尝以事为使副，故曰“君乃輶轩佐”，作“轩辕”者非是。



[四]张协诗：“寄辞翰墨林。”张铣注：“翰，笔也，谓寄文辞于笔墨之林，言林者，谓多也。”



[五]李康《运命论》：“木秀于林，风必摧之。”李善注：“秀，出也。”刘良注：“木高出于林上者，故风吹而先折也。”



[六]隋袁朗诗：“危弦断客心，虚弹落惊禽。”用《战国策》更嬴事，见四卷注。



[七]回舟，用王子猷访戴安道事，见本卷注。



[八]《世说》：嵇康与吕安善，每一相思，千里命驾。



[九]《庄子》：“抟扶摇而上者九万里。”详后《上李邕》诗注。



[十]桃李，用《说苑》赵简子事，与张仪舌，俱见本卷注。



[十一]《史记》：越人庄舄仕楚执圭，有顷而病，楚王曰：“舄，故越之鄙人也，今仕楚执圭，富贵矣，亦思越否?”中谢曰：“凡人之思故，在其病也。彼思越则越声，不思越则楚声。”使人往听之，犹尚越声也。王粲《登楼赋》：“庄舄显而越吟。”“笑吐张仪舌”，喻谈笑之美。“愁为庄舄吟”，喻思家之切。



[十二]《韵会》：“砧，捣缯石也。”






【大蜡诗】

日躔星纪。大吕司辰。（《类聚》作晨。）玄象改次。庶众更新。岁事告成。八蜡报勤。告成伊何。年丰物阜。丰□孝祀。介兹万祜。（《初学记》、古文苑作景福。《诗纪》云。一作景福。）报勤伊何。农功是归。穆穆我後。骛（《类聚》作务。古文苑同。）兹蒸黎。宣力□亩。沾体暴肌。饮响清祀。四方来绥。充□刃（《类聚》作仞。古文苑作物。）郊甸。鳞集京师。交错留迁。纷葩相追。掺（《类聚》作反。）袂成幕。连衽（《类聚》缺成幕连衽四字。）成帷。有肉如丘。有酒如泉。（《御览》作渊。是。）有肴如林。有货如山。率土同欢。和气来臻。祥（古文苑作朔。《初学记》缺祥字。）风叶顺。降祉自天。方隅清谧。嘉祚日延。与民优游。享寿万年。（○《类聚》五。诗尼二十三。又《初学记》四、古文苑八所引缺肌一韵。《御览》三十三引渊、山二韵。）


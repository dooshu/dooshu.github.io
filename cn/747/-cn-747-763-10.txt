○授卢钧太原节度使制

门下。陶唐古郡，晋国全服。掌北门之管钥，控朔塞之河山。貔虎连营，氐羌万落。用镇兴王之地，必求易俗之才。果获硕臣，允膺谋帅。银青光禄大夫检校司空兼太子少师卢钧，玉山当昼，水鉴澄秋。揣摩政经，淬励心术。蕴贤人之大业，蹈君子之中庸。进取不争於险夷，操尚无移於风雨。历践华贯，早扬淑声。便蕃大僚，始终一致。屡委戎寄，亟闻献功。番禺清绍於隐之，江汉爱侔於叔子。壶关所复，污俗惟新。解乱绳而有条，迁恶子而从化。洎佩囊天府，受钺夷门。克树风猷，荐举方策。今以塞垣未静，虏族多虞。莫善绥怀，愈生疑贰。道路既闻於渔夺，凶残颇见其鸱张。尚念前劳，犹宽肆伐。爰择待时之器，式观御从之能。辍於朝端，俾之镇府。尔其赏罚无私，德刑公用。以清静之方，阐吾声教；以恺悌之义，宣我化条。理必成於恩威，政无庸於烦紊。勉尔令典，副予知人；於戏！北虏炽周，南仲有往城之绩。西羌扰汉，营平陈保胜之方。畴其嗣之，必有能者。宠秩既光於论道，恩荣仍亚於台庭。以壮戎旃，勉服休命。


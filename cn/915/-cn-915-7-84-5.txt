◇赠谥袁淑诏

夫轻道重义，亟闻其教，世敝国危，希遇其人。自非达义之至，识正之深者，孰能抗心卫主，遗身固节者哉。故太子左卫率淑，文辩优洽，秉尚贞悫，当要逼之切，意色不挠，厉辞道逆，气震凶党，虐刃交至，取毙不移。古之怀忠陨难，未云出其右者。兴言嗟悼，无废乎心，宜在加礼，永旌宋有臣焉。可赠侍中太尉，谥曰忠宪公。（《宋书·袁淑传》，世祖即位，使颜延之为诏。）


王建及


王建及，许州人也。少事李罕之，从罕之奔晋，为匡卫指挥使。梁、晋战柏乡，相距鄗邑野河上，镇、定兵扼河桥，梁兵急击之。庄宗登高台望见镇、定兵将败，顾建及曰：“桥为梁夺，则吾军危矣，奈何？”建及选二百人驰击梁兵，梁兵败，解去。从战莘县、故元城，皆先登陷阵，以功累拜辽州刺史，将银枪效节军。

晋攻杨刘，建及躬自负葭苇堙堑，先登拔之。从战胡柳，晋兵已败，与梁争土山，梁兵先至，登山而阵。庄宗至山下望梁阵坚而整，呼其军曰：“今日之战，得山者胜。”因驰骑犯之，建及以银枪军继进，梁兵下走，阵山西，晋兵遂得土山。诸将皆言：“溃兵未集，日暮不可战。”阎宝曰：“彼阵山上，吾在其下，尚能击之，况以高而击下，不可失也。”建及以为然，因白庄宗曰：“请登高望臣破敌！”即呼众曰：“今日所失辎重皆在山西，盍往取之！”即驰犯梁阵，梁兵大败。晋遂军德胜，为南北城于河上。梁将贺瑰攻其南城，以竹笮维战舰于河，晋兵不得渡，南城危甚。庄宗积金帛于军门，募能破梁战舰者，至于吐火禁咒莫不皆有。建及重铠执槊呼曰：“梁、晋一水间尔，何必巧为！吾今破之矣。”即以大瓮积薪，自上流纵火焚梁战舰，建及以二舟载甲士随之，斧其竹笮，梁兵皆走。晋军乃得渡。救南城，瑰围解去。

自庄宗得魏博，建及将银枪效节军。建及为将，喜以家赀散士卒。庄宗遣宦官韦令图监其军，令图言：“建及得士心，惧有异志，不可令典牙兵。”即以为代州刺史。建及怏怏而卒，年五十七。






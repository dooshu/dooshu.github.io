晁说之　君莫恶行

今年蚕母连万箔，屋边桑叶浑不著。

彷徨何计救戢戢，出弃陌头空涕泣。

前日初眠不敢语，今日贱之如粪土。

不容身老吐一缕，回首室中殊乐苦。

何敢愿天不我与，亦太无情彼蚕母。

芙容锦帐醉新妆，那知有恨如许长。

相公日恋北门乐，迎候马前君莫恶。

晁说之

晁说之　君莫恶行

寂寂山城已过春，黄鹂紫椹意相亲。

天公柰何不肯雨，小麦含秀安得吐。

闻道天公大仁圣，风伯何能回雨令。

恐是风伯老儿凶，长涂未许骋群龙。

前年流草有余胔，谁言今朝尚忧此。

内降白麻出上合，新相为霖君莫恶。

晁说之


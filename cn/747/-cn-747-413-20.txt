○授象武感叠宕等州团练使制

敕：开府仪同三司试光禄卿使持节扶州诸军事兼扶州刺史摄节度副使扶文两州招讨团练使兼绵剑龙遂渝合普汉扶文等一十一州行营兵马都虞候上柱国交川郡王象武感，器干识略，资之以经远；公忠廉谨，守之而有常。早探黄石之符，久列朱︶之任，外邻戎境，内抚疲民。诚信不渝，威怀相济，克懋分忧之化，尤昭式遏之勋。右地数州，尚多艰阻，将谕朝旨，以绥边虞。不有兼才，孰能成务？俾参戎重之副，仍赐赏延之宠。可试殿中监使持节叠州诸军事兼叠州刺史充本州团练守捉使兼充叠宕两州招讨使同陇右节度副使，仍与一子六品官，赐绯鱼袋，勋封如故。


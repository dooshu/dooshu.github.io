◇谢开府辟召表

臣公言，近被诏旨，赐令臣府自辟僚贤，窃闻治以才为宝，教以人为贵，激风扬蕤，实资山东之英，凝华重馥，良在关西之彦，近以阐耀世经，发丽朝序，今州策郡聘，兹礼尚堙，台召铉辟，斯文亟暧，岂非盛美难嗣，故旷寂先芬者哉？臣谬赞国机，职宜冰鉴，未能澄形艺，荐品任官，既乖覆业，弥蹙深寄；仰属皇心遥覃，察政洞俗，弘此懿典，崇臣远宠，辄祗睿恩，谨宣岩壑，庶幽居之士，萝薜可卷，奇武异文，无绝於古。（《本集》。）


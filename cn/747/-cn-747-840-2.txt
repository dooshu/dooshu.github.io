○授朱朴平章事制

门下。梦傅岩而得真相，殷道中兴。猎渭滨而载献臣，周朝致理。是知显诸仁而藏诸用，君子但守其沉机。怀其宝而迷其邦，大器曷虚其显位。朕自逢多难，渴伫英贤。暗祷鬼神，明祈日月。果得哲辅，契於勤求。朝散大夫守国子毛诗博士上柱国赐紫金鱼袋朱朴，学业优深，识用精敏。久徊翔而不振，弥贞吉以自多。朕知其才，遂召与语。理乱立分於言下，闻所未闻。兵农皆在於彀中，得所未得。不觉前席，为之改容。须委化权，用昌衰运。是乃振於庠序、陟彼钧衡。自我拔奇，宁拘品秩。於戏！时风甚薄，国步方艰。兵戈未息於近郊，经制日隳於故事。官阙焚荡，邑里凋虚。外则未殄元凶，内则未凝庶绩。整我纲纪，成我雍熙。百度群伦，俟尔康济。勉思敬戒，以服宠光。可朝议大夫同中书门下平章事。


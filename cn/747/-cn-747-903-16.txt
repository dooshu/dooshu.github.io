○致杜正伦书

沈俗僧智实白：实怀橘之岁，涉清信之名；采李之年，染息慈之位。虽浅智褊能，然敢希先达。窃见化度寺僧法雅，善因曩世，受果今生。如安上之游秦，似远公之入晋。理应守护鹅之行，持结草之心，思报皇王之恩，奉酬覆载之德。乃於支提静院，但为宰杀之坊；精舍林中，镇作妻孥之室。脱千僧之服，四海怆动地之悲；谤七佛之经，万国嗟诉天之怨。自汉明感梦，摩腾入洛已来，无所名人，颇曾闻也。皇帝受禅，抚育万方，欲使王道惟清，法海无秽。公策名奉节，许道亡身，除甘蔗之灾，拔空腹之树。使禅林郁映，慧苑扶疏，茂实家声，震於邦国。宁可忍斯邪佞，乃捧钵於祗洹；弃我贞廉，绝经行於灵塔。龙门深，奉见无由。天意高悬，流问何日？惟公鉴同水镜，智察幽微。仰愿拯惊翼於华箱，济涸鳞於穷辙。轻以干陈，但增悚惧。


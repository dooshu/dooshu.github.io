○终南山北沣福之阴清官乡净业寺戒坛佛舍利铭

惟大唐乾封二年岁在丁卯孟夏朔日，京师西明寺沙门释道宣，与诸岳渎沙门，会於前乡之道场，平章法律。仰惟三圣垂教，以戒为先；四生归德，遵涂莫绝。遂使住法六万之寿，作化在於律仪；时经三变之秋，启务资於定慧。所以敢承馀烈，克构场坛；陈瘗灵躯，镇兹福地。冀愿皇觉慈照，景业统宇宙而无疆；垂裕含光，神功谅戡济而逾远。序之不足，略为短铭。其辞曰：

皇矣正觉，作化在三。戒为良导，万善攸谈。冰凉於水，青更逾蓝。非斯组织，馀则谁甘。岳渎法俦，乘时蔚峙。板筑福坛，犹登岵屺。戒护是，幽明咸履。悠哉後人，则为高轨。敢述时缘，遍流芳纪。


◇衰桃赋

岩岩秀峰，吐桂荣松。独夭桃之灼灼，轻擢采于寒踪。尔乃万株成锦，千林似翼。苔画波文，花然树色。发秦源而逸气，飘汉绶而流芳。譬兰缸之夜炷，似明镜之朝妆。成蹊列迳，光崖艳汜。间真定之苍梨，杂房陵之缥李。芬芳难歇，照曜无俦。舒若霞光欲起，散似电采将收。既而风落新枝，霜飞故叶。叹垂钓之妖童，怨倾城之丽妾。（《艺文类聚》八十六，《初学记》二十八。）


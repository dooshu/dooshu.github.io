44　五運六氣之説


五運六氣，一歲五行主運各七十二日。少陰君火，太陰濕土，少陽相火，陽明燥金，太陽寒水，厥陰風木，而火獨有二。天以六爲節，故氣以六朞爲一備。地以五爲制，故運以五歲爲一周。左氏昭元年載醫和之言曰：「天有六氣，杜注：「謂陰、陽、風、雨、晦、明也。」降生五味。」即素問五六之數。易、洪範、月令，其致一也。全云：「天五地六，見於大易。天六地五，見於國語。故漢志云：『五六天地之中合。』然左氏之説又與素問微不同。」楊退脩謂：「五運六氣，通之者唯王砅。然遷變行度，莫知其始終次序。」程子曰：「氣運之説，堯、舜時十日一雨，五日一風始用得。」

【集證】沈括筆談：「黄帝素問有五運六氣。五運者，甲己爲土運，乙庚爲金運，丙辛爲水運，丁壬爲木運，戊癸爲火運也。」

【元圻案】筆談七：「六氣，方家以配六神。所謂青龍者，東方厥陰之氣也。其性仁，其神化，其色青，其形長，其蟲鱗。兼是數者，唯龍而青者可以體之，然未必有是物也。其他取象皆如是。唯北方有二，曰玄武，太陽水之氣也；曰螣虵，少陽相火之氣也。其在於人爲腎，腎亦二，左爲太陽水，右爲少陽相火。火降而息水，水騰而爲雨露，以滋五臟。上下相交，此坎離之交，以爲否泰者也。中央太陰土，爲勾陳，勾陳之配則脾也。」〇程氏遺書十九：楊遵道録伊川語曰：「觀素問文字氣象，只是戰國時人作，謂之三墳書則非也。道理卻總是，其閒只是氣運使不得。錯不錯未説，就使其法不錯，亦用不得，除是堯、舜『十日一風，五日一雨』，始用得。且如説今年氣運當潦，然有河北潦，江南旱時，此且做各有方氣不同。又卻有一州一縣之中潦旱不同者，怎生定得？」〇遺書作「十日一風，五日一雨」，恐是坊本之誤。






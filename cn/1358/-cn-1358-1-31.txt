宋仁宗昭陵

宋仁宗在位四十二年，民安俗阜，天下称治。葬昭陵，有题诗道傍者曰：“农桑不扰岁常登，边将无功吏不能。四十二年如梦过，春风吹泪洒昭陵。”惜其人姓名不传。史臣赞之曰：“帝在位四十二年，吏治若偷惰，而任事蔑残刻之人；刑法似纵弛，而决狱多平允之士。国未尝无嬖幸，而不足以类治世之体；朝未尝无小人，而不足以胜善类之气。君卧上下，恻怛之心，忠厚之政，所以培壅国基者厚矣。”《传》曰：“为人君，止於仁。”帝诚无愧焉。厥後荆公变法，至诋为不治之朝，甚矣其肆为强辩而不顾也！


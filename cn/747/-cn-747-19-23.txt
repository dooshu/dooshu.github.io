○遗诰

诰：朕闻古之建皇极承大序者，虽创业垂统，则至公之器，固不可违；而居常侍终，则必至之期，固不可易。况朕以薄德，累承圣绪，常愿致虚守静，用遂其真志。於崇高富贵，本非所重，故三为天子，三以天下让。盖从人之欲，方御於万邦，知子既明，复传於七庙。爰命皇帝，寄之司牧，观其体自舜禹，以成厥政，则朕窅然汾阳，无负於时。何尝不问寝以侍膳，候颜而顺色？孝已达於神明，爱已兼於君父，成朕之志，何庆如斯？然朕顷感旧病，欻焉大渐。圣贤共尔，修短其分，古无不殁，同谓之归。付讬得人，夫复何恨，属纩之后，三日便殡，以日易月，行之自久。厚葬伤生，可以深诫。其丧纪及山陵制度，一依汉制故事。社稷务重，皇帝不可谅闇自居，小殓之后，宜即别处视事。军将及岳牧等，所在发哀，并不须来赴。百辟卿士，孝子忠臣，送往事居，无违朕意，主者施行。


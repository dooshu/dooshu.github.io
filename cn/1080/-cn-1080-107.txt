●大明會典卷之一百七

朝貢三

北狄

北狄、韃靼最大。自胡元遁歸沙漠、其餘孽世稱可汗。東兀良哈。西哈密。北瓦剌。瓦剌強、數敗韃靼。其後兀良哈、哈密、皆內附。而兀良哈遂分為朵顏等三衛。瓦剌酋馬哈木、封順寧王。韃靼酋阿魯台、乞降、封和寧王。皆遣使入貢。自後叛服不常。成化中、小王子亦通貢。貢無常期。隆慶中、俺荅封順義王。每歲貢馬互市、至今不絕

迤北小王子　　瓦剌三王

永樂元年、韃靼知院阿魯台、瓦刺馬哈木、各遣人入貢。七年、封瓦刺馬哈木順寧王。太平賢義王。把禿孛羅安樂王。通貢不絕。十一年、阿魯台乞降、奉表稱臣、貢駝馬、封和寧王。尋各叛去。二十年、阿魯台弒其可。汗本雅失里、而自立。馬哈木攻破之、遂立元孽脫脫不花為可汗、居漠北。宣德元年、瓦刺太平子捏烈忽、嗣賢義王。馬哈木子脫歡、嗣順寧王。二年、阿魯台、脫歡、各遣人朝貢三年、脫歡復貢。六年、阿魯台遣人自遼東入貢。九年、脫歡擊敗阿魯台走死。遣人朝貢、且告捷。正統初、可汗脫脫不花、及脫歡、遣人貢馬六年、脫脫不花、及其太師也先、貢馬。也先者、脫歡子也。景泰元年、阿刺知院遣人貢馬請和。

賜敕諭意。復貽書瓦刺可汗、賜也先敕、遣可汗也先阿刺金幣。脫脫不花乃遣皮兒馬黑麻報貢。也先使亦至。

賜宴于奉天門、陞賞有差。三年、瓦刺同牟撒來王子遣人貢馬。也先既攻敗脫脫不花、獻良馬二匹、來告捷。

命宴其使、賜鈔幣。也先請命使往來、不許。是歲瓦刺使臣大尉察占、平章哈只阿力等、二千九百餘人、宴禮部。也先使每至京、常三千餘人、出入驕恣。貢使未還、虜騎輒入塞鹵掠。

朝廷以通好故不問。其頭目正副使、授都督、都指揮等官。各賞金犀等帶。三千餘人皆有賜。織金綵紵、至二萬六千四百餘疋。絹、九萬一百餘疋。衣靴帽、以萬計。及也先自立為可汗。遣哈只貢馬、及貂鼠銀鼠皮。書稱大元田盛大可汗。

朝廷亦稱瓦刺可汗以報之。是歲也先弟賽因孛羅魯王諸酋、並遣人貢馬。也先新立、欲與中朝通好、貢市往來。然賞賜亦以百萬計。天順初、也先為哈刺所逐死。孛來殺哈刺、立小王子為可汗。孛來瘸王子、復弒小王子、立脫思。脫思者、小王子從兄也。及孛來衰、而大酋毛里孩阿羅出孛羅忽入河套相持、時遣人貢馬、然亦數寇邊。成化初、滿都魯稱可汗。癿加思蘭為太師。與孛羅出更入為寇。惟九年一貢馬。十三年、滿都魯癿加思蘭、遣桶哈阿忽刺等四千人、貢馬駝五千、許以一千七百人入邊。虜中亂、滿都魯亦衰、而後把禿猛可王太師亦思馬因、知院脫羅千、屢遣人貢馬。弘治初、把禿猛可死。弟伯顏猛可立、及其酋長與瓦刺、皆貢馬。伯顏猛可與火篩相攻、小王子益衰。虜自天順成化以來、更立數王。然皆稱小王子。自是頻年入貢。元年、貢使六千餘人、准放一千五百餘人。三年、三千五百人、准放一千五百人、四年、五千人、准放一千七百餘人。九年、三千人、准放一千人。十年、六千人、准放二千人。至京者、以五百人為率。貢道皆由大同、入居庸。正德中、瓦刺西徙、與土魯番相讎殺、小王子復強。小王子三子、長阿(狗去句改才)倫、其後為土蠻罕。次阿著。次滿官嗔。阿(狗去句改才)倫為太師亦不刺所弒。二子卜赤乜明皆幼。阿著稱小王子、未幾死。眾立卜赤、稱亦克罕。而亦不刺部、從吉囊居套。火篩部、從俺荅居漠。老把都、住牧宣府塞外、與吉囊子吉能、東西出沒、並聽俺荅調度。吉囊俺荅、老把都、皆阿著子、而俺荅最強。嘉靖間、犯邊無寧歲、遂絕其貢。至隆慶中復次貢為順義王

貢物

馬　　　　　　駝

貂鼠皮　　　　海青

順義王

嘉靖間、虜吉囊、駐牧河套、近延寧。俺荅、近大同山西。老把都、近宣府。各眾十餘萬。時時寇邊二十九年、俺荅入犯薄都城、脅求通貢、不許。隆慶四年、俺荅孫把漢那吉來降、詔授官職厚撫之。俺荅屢請不得、遂執板升叛人趙全等以獻、請贖還那吉、因乞封貢、許之。乃封俺荅為順義王、賜敕印、令約束諸部落。其弟老把都、其子黃台吉等、并各部、皆授以都督、指揮、千百戶等官。每年一貢。以二月為期。貢由小王子故道。馬不過五百匹。內選上馬三十匹、督撫代進餘留邊給軍。夷使不過一百五十名、俱留大同。應得賞賜、差官齎發軍門頒給。五年、套虜吉囊子吉能、因俺荅求貢。詔授吉能都督。部下頭目、量授指揮千百戶。每年貢馬二百匹。內選上馬二十匹、送宣大軍門類進、餘馬及夷使二十名、俱留延寧。賞賜亦差官齎給。仍許開市。諸酋貢者六枝、一老把都、後為青把都台吉等。一黃台吉等、今為扯力克等。一永邵卜大成台吉等。一兀慎打兒漢台吉等。一合羅氣把都兒台吉等。一吉能、後為把都兒黃台吉等、今為卜失□阿不害等。皆統于順義王俺荅。開市凡十一處。在大同者三、曰得勝口、曰新平、曰守口。在宣府者一、曰張家口。在山西者一、曰水泉營。在延綏者一、曰紅山寺堡。在寧夏者三、曰清水營、曰中衛、曰平虜衛。在甘肅者二、曰洪水扁都口、曰高溝寨。歲以為常。市各二日。每月又有小市。六年、貢市夷人一百五十二名萬曆元年、增至四百五十三名。二年、增至五百五十七名。題准行該鎮督府量加節制。俺荅死、黃台吉嗣王、更名乞慶哈。扯力克、嗣封龍虎將軍

貢物

馬　　　　　　□金鞍轡

撒袋　　　　　達弓

雕翎箭

朵顏衛　　福餘衛　　泰寧衛

兀良哈、即古山戎、後稱庫莫奚。在烏龍江南、漁陽塞北。元時為大寧路北境。

國初設北平行都司。洪武十四年、以大寧地封子權為寧王。二十一年、東夷遼王、惠寧王、朵顏元帥府元帥等、各遣使來朝。二十二年、乃分兀良哈為三衛、於橫水之北、曰朵顏、曰福餘、曰泰寧、以處降胡。授指揮使等官、各賜冠帶、俾領所部。永樂元年、三衛來朝、益求內附。因改封寧王於南昌。移行都司於保定。而以大寧全地與之。授都督、都指揮、指揮、千百戶鎮撫等官、各賜敕書。每襲則更敕。有功則加陞。入貢者、以敕為驗。自是襲陞朝貢不絕。歲以聖節、及正旦、 【 後改冬至】 兩貢。每貢各衛百人。由喜峰口入貢物

駝　　　　　　馬

東北夷

女直、古肅慎地、在混同江東、開原城北東濱海、西接兀良哈、南鄰朝鮮、為金餘孽。永樂元年、野人頭目來朝。其後悉境歸附。九年、始設奴兒干都司、建州兀者等衛、及千百戶所、以其酋長為都督、都指揮、指揮、千百戶鎮撫、賜敕印。又置馬市開原城、以通貿易。蓋女直三種、居海西等處者、為海西女直。居建州毛憐等處者、為建州女直。各衛所外、又有地面、有站、有寨、建官

賜敕、一如三衛之制。其極東為野人女直。野人女直去中國遠甚、朝貢不常。海西建州、歲一遣人朝貢

海西　　　　建州

建州衛、建州左衛、建州右衛、毛憐衛、每衛歲許一百人。建州寄住毛憐達子、歲十二人。其餘海西各衛、并站所地面、每處歲不過五人。其都督來朝、許另帶有進貢達子十五人同來。貢道由遼東開原城。近年定海西、每貢一千人。建州、五百人。歲以十月初、驗放入關。十二月終止。如次年正月以後到邊者、邊臣奏請、得旨、方准驗放

貢物

馬　　　　　　貂鼠皮

舍列孫皮　　　海青

兔鶻　　　　　黃鷹

阿膠　　　　　殊角 【 即海象牙】

西戎上

自陜西蘭州渡河千五百里、至肅州。肅州西七十里、為嘉峪關。嘉峪關外、並稱西域。而陜西以南、並四川、抵雲南外徼、並稱西番。西域七衛、曰哈密、曰安定、曰阿端、曰赤斤蒙古、曰曲先、曰罕東、曰罕東左、皆在關西、而哈密又最西。永樂十三年、遣使往諭西域、歷十有七國。其後土魯番強、占據哈密。關西諸衛、皆為所侵擾。西番地為都指揮司二、指揮使司一、宣慰使司三、招討司六、萬戶府四、千戶所十七。又於洮河西寧、各置茶馬可、以通貿易。

國初、令各酋長故有官職者、至京授職、俾因俗為治、至今因之

哈密 【 畏兀兒附】

哈密、古伊吾廬地、在燉煌北、大磧外、為西域諸番往來要路。其國部落、與回回、畏兀兒、三種雜居、非貴族不相下。永樂二年、以封元孽安克帖木兒為忠順王、而授其頭目馬哈麻火只等、為指揮等官、分居苦峪城。忠順王數世襲封、賜金印誥命、領西域職貢、而三種各立都督以佐之。諸番貢使、皆由哈密譯送。成化元年、令哈密每年一貢。以八月初旬、驗放入關。多不過三百人、內起送三十人赴京。九年以後、及弘治正德間、數被土魯番驅掠。

朝廷每遣大臣經略、還其金印城池、復立酋長。然驅掠如故。嘉靖八年、定每貢不必拘三百之數、止據到數、十人起送二人。前起貢回、盡數出關、後起方許入關。十一年、定五年一貢、每貢不過一百人、起送不過三十人。四十二年、定哈密畏兀都督俱五年一貢、每貢三十人、起送十三人。餘留邊聽賞

貢物

馬　　　　　　駝

玉　　　　　　速來蠻石

青金石　　　　把咱石

金剛鑽　　　　梧桐(鹵兼)

鐵器　　　　　諸禽皮等物

安定衛

安定、韃靼別部。洪武七年、西域安定王卜煙帖木兒、遣使來朝、貢鎧甲刀劍等物。因立其酋長為四部、各賜印。曰阿端、曰阿員、曰苦先、曰帖里、而

賜卜煙帖木兒銀印、仍稱安定王。八年、設安定阿端二衛指揮使司、分統四部。天順三年、弘治十一年、俱遣使來貢駝馬

罕東衛　　　　赤斤蒙古

罕東、罕東左、二衛、皆在沙州、本西戎部落。洪武三十年設、以其酋長鎖南吉刺思、為指揮僉事。永樂二年、來貢、陞指揮使。赤斤蒙古、西戎月氐國。永樂二年、故韃靼丞相子塔力尼來歸、因設赤斤蒙古千戶所、以為千戶。尋陞為衛、塔力尼為指揮。各賜印誥。宣德以來、朝貢不絕。嘉靖四十二年、定五年一貢、每貢三十人、起送十三人赴京。餘留邊聽賞

貢物

馬　　　　　　駝

梧桐(鹵兼)

曲先衛

曲先、亦西戎部落。永樂四年設衛、以其酋散西思為指揮同知。正統二年、遣使朝貢

哈烈等西域三十八國

哈烈　　　　　哈三

哈烈兒沙的蠻　哈失哈兒

哈的蘭　　　　賽蘭

掃蘭　　　　　亦力把力 【 又云別失八里】

乜克力　　　　把丹沙

把力黑　　　　俺力麻

脫忽麻　　　　察力失

幹失　　　　　卜哈刺

怕刺　　　　　失刺思

你沙兀兒　　　克失迷兒

帖必力思　　　果撒思

火壇　　　　　火占

苦先　　　　　沙六海牙

牙昔　　　　　牙兒干

戎　　　　　　白

兀倫　　　　　阿速

阿端　　　　　耶思成

坤城　　　　　捨黑

擺音　　　　　克癿

西域三十八國、朝貢皆經哈密。其貢期、或三年、或五年一次、起送不過三十五人

哈烈、洪武三十五年、遣使詔諭、賜織金文綺。永樂七年、正統二年、俱遣使來朝、貢馬及玉石

亦力把力、洪武二十四年、遣使來朝、貢馬。永樂四年、貢玉璞等物。十一年、遣使

諭其國。十六年、復入貢。正統二年、其王歪思、遣人貢玉璞駝馬。景泰天順以來、入貢不絕

土魯番　　火州　　柳陳城

火州、古車師地。東七十里為柳陳城。西百里為土魯番。永樂七年、火州遣使朝貢。宣德五年、火州王哈散、土魯番萬戶賽因帖木兒、柳陳城萬戶瓦赤刺、俱遣使貢馬及玉璞。其後朝貢者、止稱土魯番。成化九年、番酋阿力侵陷哈密、虜王母、奪金印。弘治初、其子阿力麻、復誘殺罕慎。六年、又虜陜巴、以金印去。

朝廷遣官經略、絕其貢。十年效順、復許通貢。自後叛服不常。正德四年、五年、俱來貢。嘉靖二年以後、定五年一貢

貢物

馬　　　　　　駝

玉石　　　　　鑌鐵刀

鑌鐵銼　　　　各色靶小刀

金剛鑽　　　　梧桐(鹵兼)

羚羊角　　　　鐵角皮

紅絹道布　　　柳青撒哈刺禪衣

鞍子　　　　　撒袋

花手巾

撒馬兒罕

撒馬兒罕、古罽賓國。洪武二十年、國王帖木兒、遣使朝貢。二十二年、復進馬。二十四年、進海青。正統中、再貢馬及玉石。成化弘治中、再貢獅子。嘉靖二年後、定五年一貢

貢物

馬　　　　　　駝

玉石　　　　　阿思馬亦花珠

賽蘭珠　　　　瑪瑙珠

水晶碗　　　　番碗

珊瑚樹枝　　　梧桐(鹵兼)

鎖服　　　　　矮納

鑌鐵刀　　　　鑌鐵銼

瑙砂　　　　　黑樓石

眼鏡　　　　　羚羊角

銀鼠皮　　　　鐵角皮

魯迷

嘉靖三年、自甘肅入貢。後定五年一貢、每貢起

送十餘人

貢物

獅子　　　　　西牛

玉石　　　　　金剛鑽

珊瑚珠　　　　花瓷珠

花瓷湯壺　　　銼

鎖服　　　　　撒哈刺

花帳子　　　　羚羊角

捨列孫皮　　　西狗皮

鐵角皮

天方國

天方、古筠沖地、又名西域。宣德中、遣使朝貢。正德十二年、入貢。嘉靖中、定五年一貢

貢物

駝　　　　　　馬

玉石　　　　　瑪瑙

鑌鐵刀　　　　鑌鐵銼

花銅鍾　　　　賽蘭石

瑙砂　　　　　金剛鑽

馣班兒香　　　眼鏡

鎖服　　　　　羚羊角

鐵角皮

默德那國

即回回祖國、地接天方。宣德中、遣使隨天方國使臣朝貢

于闐國

于闐大國在蔥嶺北。永樂六年、頭目打魯哇亦不刺金、遣使來朝、貢玉璞

日落國　　　八荅黑商

俺都淮　　　亦思弗罕 【 俱永樂中遣使朝貢】

黑婁 【 宣德七年遣使朝貢】

額即癿　　　哈辛 【 俱嘉靖中新附入貢】








岳珂　后江行十绝

日日征帆上水风，掀天雪浪骇鱼龙。

不须检校江行历，知过云山几万重。

岳珂

岳珂　后江行十绝

远村烟暝牛羊下，近岸波澄鸥鹭閒。

一抹斜阳江似镜，天移小景向人间。

岳珂

岳珂　后江行十绝

指点神鸦送客樯，江山回首郁苍苍。

吴朝千载兴亡地，极目长淮恨更长。

岳珂

岳珂　后江行十绝

拥骑年时忆往来，旧时行处半莓苔。

山云勒驾应频笑，又是江南勾当回。

岳珂

岳珂　后江行十绝

夕舂正是隔前溪，江路行人犹未归。

我笑卧龙成底事，晨光尽欠踏熹微。

岳珂

岳珂　后江行十绝

叫着渔郎急掉头，一声别浦听莲讴。

山遥水远应同趣，我亦青帘问酒楼。

岳珂

岳珂　后江行十绝

湓波已近见康庐，风月烟云自卷舒。

白鸟归来閒似我，向山深处认巢居。

岳珂

岳珂　后江行十绝

官牌夹外少人烟，商妇琵琶久断弦。

司马青衫不须泣，江鸥对我正忻然。

岳珂

岳珂　后江行十绝

西望沙羡东秣陵，湓江中道是归程。

柳阴系缆人归后，频有黄鹂三四声。

岳珂

岳珂　后江行十绝

人生最好是归来，六月火云溶雪醅。

散发晞风须一醉，月明携簟又凉台。







卷474

岳珂


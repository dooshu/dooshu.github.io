鹤鱼谱





鹤鱼谱小序





鹤，羽禽也。鱼，鳞虫也。于群芳何与？然而羽衣蹁跹，锦鳞游泳，一段活泼之趣，亦足窥化机之一班，动护惜之一念。书窗外间一寓目，何减万绿一红，动人春色！夫闻野闻天，在渊在渚，诗人与园檀园谷，并侈咏歌，安见鹤与鱼不可偶群芳也？作鹤鱼谱。

济南王象晋荩臣甫题





鹤鱼谱首简





淮南八公《相鹤经》

鹤，阳鸟也，因金气依火精以自养。金数九，火数七。七年小变，十六年大变，百六十年变止，千六百年形定。体尚洁，故色白。声闻天，故头赤。食于水，故喙长。轩于前，故后指短。栖于陆，故足高而尾彫。翔于云，故毛丰而肉疏。大喉以吐故，修头以纳新，故寿不可量。所以体无青黄二色者，木土之气内养，故不表于外。鹤之上相，瘦头朱顶，露眼玄睛，高鼻短喙，䯓颏 	耳，长颈促身，燕膺凤翼，龟背鳖腹，轩前垂后，高胫粗节，洪髀纤指，此相之备者也。鸣则闻于天，飞则一举千里。二年落子，毛易黑点，三年产伏，复七年羽翮具，复七年飞薄云汉，复七年舞应节，复七年昼夜十二时鸣中律。复百六十年不食生物，腹大毛落，茸毛生，雪白或纯黑，泥水不污。复百六十年雄雌相视，目睛不转而孕。千六百年后，饮而不食，鸾凤同为群，圣人在位，则与凤皇翔于甸。

又

鹤不难相，人必清于鹤而后可以相鹤。夫顶丹颈碧，毛羽莹洁， 	纤而修，身耸而正，足癯而节高，颇类不食烟火，人乃可谓之鹤。望之如雁鹜鹅鹳然，斯下矣。养以屋，必近水竹；给以料，必备鱼稻；蓄以笼，饲以熟食，则尘浊而乏精采。岂鹤俗也？人俗之耳。欲教以舞，俟其馁，寘食于阔远处，拊掌诱之，则奋翼而鸣若舞状，久则闻拊掌必起。此食化也，岂若仙家和气自然之感召哉？

养鱼经

尝怪金鱼之色相变幻，遍考鱼部，即《山海经》《异物志》亦不载。读《子虚赋》有曰，网玳瑁紫贝，及鱼藻同置五色文鱼，固知其色相自来本异，而金鱼特总名也。惟人好尚与时变迁。初尚纯红、纯白，继尚金盔、金鞍、锦被，及印红头、裹头红、连鳃红、首尾红、鹤顶红，若八卦，若骰色。继尚黑眼、雪眼、珠眼，紫眼、玛瑙眼、琥珀眼、四红至十二红、二六红，甚有所谓十二白及堆金砌玉、落花流水、隔断红尘、莲台八瓣，种种不一。总之，随意命名，从无定颜者也。至花鱼，俗子目为癞，不知神品都出是。花鱼将来变幻，可胜纪哉！而红头种类竟属庸板矣。第眼虽贵于红凸，然必泥此无全鱼矣。乃红忌黄，白忌蜡，又不可不鉴。如蓝鱼、水晶鱼自是陂塘中物，知鱼者所不道也。若三尾四尾品尾，原系一种，体材近滞而色都鲜艳，可当具品。第金管、银管，广陵、新都、姑苏竞珍之。夫鱼一虫类，而好尚每异，世风之华实，兹非一验与？





鹤鱼谱





〔一〕


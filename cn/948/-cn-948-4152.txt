陆游　夜赋

月晕知将雨，风声报近秋。

暗廊行熠燿，深树啸鸺鷙。

老幸传家事，狂犹为国忧。

相齐虽已矣，且复饭吾牛。

陆游

陆游　夜赋

檐滴新春雨，窗昏半夜灯。

病无诗一字，穷赖酒三升。

世路涩如棘，祠官冷欲冰。

残年只此是，年少解飞腾。

陆游

陆游　夜赋

练色亭皋月，江声木杪风。

开书灯煜煜，传漏鼓冬冬。

流落诸生老，呻吟四壁空。

生涯君勿笑，淡话有儿同。

陆游

陆游　夜赋

夜窗搔首发鬅鬿，病不胜衣倚瘦藤。

堪笑颜回忍饥面，常依韩愈看书灯。

残生已与灰俱冷，旧友谁如几可凭？

月落风生忽增气，掠檐劲翮有归鹰。

陆游

陆游　夜赋

八十衰翁久挂冠，今年无酒敌春寒。

乱云入户雨方急，断雁叫群灯未残。

蠹简幸存随意读，蜗庐虽小著身宽。

支离自笑心犹壮，忧国忧家虑万端。

陆游

陆游　夜赋

小斋寂寂似禅寮，卧数更筹觉夜遥。

帐外残灯欺不寐，梁间栖燕伴无聊。

江湖蹭蹬朱颜改，忧患侵凌壮志消。

挂旆天山少年事，此身终负圣明朝。

陆游

陆游　夜赋

老人不食觉魂清，况若身游白玉京。

夜静月惊林鹊起，水凉风飍露荷倾。

昏灯一点窥孤梦，画角三终转五更。

欲醉海山还嬾去，且携羽扇憩青城。

陆游


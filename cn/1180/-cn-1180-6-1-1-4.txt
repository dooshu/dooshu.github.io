请停取银两疏阁（中公本）


昨者，恭睹圣谕，钦取户部银三十万两。随该户部奏称：边费重大，国用不足，欲乞圣明停止取用等因。

奉御批：已有旨了。

臣等看得：祖宗朝国用、边饷俱有定额，各处库藏尚有赢余。自嘉靖二十九年，虏犯京师之后，边费日增，各处添兵添马，修堡修城，年例犒赏之费，比之先朝，数几百倍，奏讨请求，殆无虚日。加以连年水旱灾伤，百姓征纳不前，库藏搜括已尽。

臣等备查御览揭帖，计每岁所入，折色钱粮及盐课、赃赎事例等项银两，不过二百五十余万，而一岁支放之数，乃至四百余万，每年尚少银一百五十余万，无从措处。生民之骨血已罄，国用之费出无经。臣等日夜忧惶，计无所出。方与该部计议设处，支持目前，尚恐不给。若又将前项银两取供上用，则积贮愈虚，用度愈缺，一旦或有饥荒、盗贼之事，何以应之？该部所以恳切具奏，诚事势穷蹙，有万不得已者也。

仰惟皇上嗣登大宝，屡下宽恤之诏，躬身节俭，以先天下。海内忻忻，方幸更生。顷者以来，买办渐多，用度渐广，当此缺乏之际，臣等实切隐忧，辄敢不避烦渎，披沥上请。伏愿皇上俯从该部之言，将前项银两免行取进。仍望念国储之日乏，怀俭德之永图，节赏赉以省财用，停买办以宽民力。如上供之费，有必不可已者，照祖宗旧制，止于内库取用。至于该部所储，专以备军国重大之费，庶国可以渐裕，而民力可以少苏也。臣等无任惶悚陨越之至。

（御批：朕览卿等所奏，户部银两缺乏，内库亦缺银两，朕方取。既这等说，且取十万来。卿等传示，不必再来奏扰。）






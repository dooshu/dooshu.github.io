○送元秀才下第东归序

（元秀才，公瑾也。集有《答贡士元公瑾书》，亦谓其有文行而不能荐于有司。）

周乎志者，（周，至也。）穷踬不能变其操；（踬，音致，合也，又碍也。操，去声。）周乎艺者，屈抑不能贬其名。其或处心定气，居斯二者，虽有穷屈之患，则君子不患矣。元氏之子，其殆庶周乎。言恭而信，行端而静，勇于讲学，急于进业。既游京师，寓居仄陋，无使令之童，阙交易之财，可谓穷踬矣。而操逾厉，志之周也。才浚而清，词简而备，工于言理，长于应卒。（仓忽切。）从计京师，受丙科之荐。（丙科，见《汉·儒林传》。）献艺春卿，当三黜之辱，（柳下惠为士师，三黜。）可谓屈抑矣。而名益茂，艺之周也。苟非处心定气，则曷能如此哉！

余闻其欲退家殷墟，（《左传》定四年：命以《康诰》而封于殷墟。殷墟，朝歌，今卫州也。）修志增艺，惧其沉郁伤气，怀愤而不达，乃往送而谕焉。夫有湛卢豪曹之器者，（越句践有宝剑五：纯钩、湛卢、镆铘、豪曹、巨阙。《吴越春秋》：越王允常使欧冶子造剑三：鱼肠、豪曹、湛卢。《吴都赋》：纯钩，湛卢。注：二剑名。）患不得犀兕而之，（，旨兖、之转二切，细剖也。）不患其不利也。今子有其器，宣其利，乘其时，夫何患焉？磨砺而坐待之可也。遂欣欣而去。


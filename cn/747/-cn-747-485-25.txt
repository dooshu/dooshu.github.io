○中书门下谢御制九日言怀赐中书门下及百寮诗状

右。中使王敬亲至，奉宣恩旨，赐臣等前件诗者。伏以圣人之言，律度天下，特降睿藻，发於深诚。极三代之质文，致万方於仁寿。时当令节，庆属丰年，同在镐之和乐，异横汾之靡曼。臣等谬居枢近，每沐鸿私，空瞻日月之光，难酬雨露之施。无任感恩跃之至！谨奉状陈谢以闻。


22　諸籍言師氏


牧誓、顧命皆言師氏。雲漢之傳曰：「年穀不登，則師氏弛其兵。」文王世子「大司成」，注以爲師氏。而「楀維師氏」，以刺匪其人。「九兩」，「師以賢得民」，注謂「諸侯師氏」，言賢者以身教也。后妃亦有之，葛覃云：「言告師氏。」

【元圻案】禮記文王世子鄭注：「大司成，司徒之屬師氏也。」正義曰：「以其掌教，故知爲司徒之屬。以後言父師司成。書傳『大夫爲父師』，師氏爲大夫，故知爲師氏。」〇天官冢宰：「以九兩繫邦國之民。三曰師，以賢得民。」鄭注：「師，諸侯師氏，有德行以教民者。」〇東萊吕氏曰：「師言賢而不言道，身即道也。」故王氏曰：「以身教。」〇詩周南葛覃毛傳：「師，女師也。古者女師教以婦德、婦言、婦容、婦功。」〇穀梁傳：「宋伯姬曰：『婦人之義，傅母、保母不在，宵不下堂。』」則后妃兼有保傅矣。






成公智琼

魏济北郡从事掾弦超，字义起，以嘉平中夕独宿，梦有神女来从之，自称天上玉女，东郡人，姓成公，字智琼，早失父母，上帝哀其孤苦，令得下嫁。超当其梦也，精爽感悟，美其非常人之容，觉而钦想，如此三四夕。一旦显然来，驾辎车，从八婢，服罗绮之衣，姿颜容色，状若飞仙，自言年七十，视之如十，五六，车上有壶，清白琉璃，饮啖奇异，馔具醴酒，与超共饮食。谓超曰：“我天上玉女，见遣下嫁，故来从君。盖宿时感运，宜为夫妇，不能有益，亦不能为损，然常可得驾轻车肥马，饮食常可得远味异膳，缯素可得充用不乏。然我神人，不能为君生子，亦无妒忌之性，不害君婚姻之义。”遂为夫妇。赠诗一篇曰：“飘摇浮勃逢，敖曹云石滋。芝英不须润，至德与时期。神仙岂虚降，应运来相之。纳我荣五族，逆我致祸灾。”此其诗之大较。其文二百余言，不能悉举。又着易七卷，有卦有象，以彖为属，故其文言，既有义理，又可以占吉凶，犹杨子之太玄，薛氏之中经也，超皆能通其旨意，用之占候，经七八年，父母为超取妇之后，分日而燕，分夕而寝，夜来晨去，攸忽若飞，唯超见之，他人不见也。每超当有行来，智琼已严驾于门，百里不移两时，千里不过半日。超后为济北王门下掾，文钦作乱，魏明帝东征，诸王见移于邺宫，宫属亦随监国西徙，邺下狭窄，四吏共一小屋，超独卧，智琼常得往来，同室之人，颇疑非常。智琼止能隐其形，不能藏其声，且芬香之气，达于室宇，遂为伴吏所疑。后超尝使至京师，空手入市，智琼给其五匣弱绯，五端，采色光泽，非邺市所有。同房吏问意状，超性疏辞拙，遂具言之。吏以白监国，委曲问之，亦恐天下有此妖幻，不咎责也。后夕归，玉女己求去曰：“我神仙人也，虽与君交，不愿人知，而君性疏漏，我今本末已露，不复与君通接。积年交结，恩义不轻，一旦分别，岂不怆恨，势不得不尔，各自努力矣。”呼侍御下酒啖，发簏，取织成裙衫两裆遗超，又赠诗一首，把臂告辞，涕零溜漓，肃然升车，去若飞流，超忧感积日，殆至委顿。去后积五年，超奉郡使至洛，到济北鱼山下，陌上西行，遥望曲道头，有一马车，似智琼，驱驰前至，视之果是，遂披帷相见，悲喜交至，授绥同乘至洛，克复旧好。至太康中犹在，但不日月往来。三月三日，五月五日，七月七日，九月九日，月旦十五，每来，来辄经宿而去。张茂先为之赋神女，其序曰：“世之言神仙者多矣，然未之或验，如弦氏之归，则近信而有征者，甘露中，河济间往来京师者，颇说其事，闻之常以鬼魅之妖耳。及游东土，论者洋洋，异人同辞，犹以流俗小人，好传浮伪之事，直谓讹谣，未遑考核，会见济北刘长史。其人明察清信之士也，亲见义起，受其所言，读其文章，见其衣服赠遗之物，自非义起凡下陋才所能构合也。又推问左右知识之者，云：‘当神女之来，咸闻香熏之气，言语之声。’此即非义起淫惑梦想明矣。又人见义起强甚，雨行大泽中而不沾濡，益怪之，鬼魅之近人也，无不羸病损瘦，今义起平安无恙，而与神人饮燕寝处，纵情兼欲，岂不异哉！”（《太平广记》卷六一）


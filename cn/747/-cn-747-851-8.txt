○请详议任瑶封事奏

臣看详左拾遗任瑶所进封事，切见唐庄宗朝宰臣豆卢革韦说，洎历数朝，累行宥典，俱遂昭雪，颇是分明。然则令河令豆卢升、南顿令韦涛，因父配流，遂停官爵。况间居郎署，久在朝行。或已被茜袍，或已纡紫绶。前後十迁岁历，八奉赦书。至於常赦不原，亦得乘时被宠。况豆卢升等，唐少帝之时，刑部己得雪牒，便可却复旧官。旋属伪廷，却除宰子，既尘墨绶，须服荷衣。敢望明朝，特加殊泽。窃以任瑶所进封章，请复豆卢升等官序服色，望中书商议。


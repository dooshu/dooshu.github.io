○命胡证充京西京北巡边使制

《周礼》政官之属，掌导王志，以巡天下之邦国。六郡统临，二庭绵邈，居必申儆，动当慑怀。顷自东夏有虞，近郊多垒，沙朔之外，翦为寇戎。亭障烽橹之严，遐张塞下，使译道途之要，远属湟中。今妖氛甫清，师旅方息，思欲肃关陇之右地，制昆夷於盛秋，而虑师无见粮，卒有虚籍。乏守御之全备，积愁叹之馀音，临轩永怀，宜俾宣导。非夫忠良练达，文武兼资，信厚足以得人心，恪恭足以奉王事，则何以膺兹选任，布我忧劳。至於问戍役之勤，详山泽之要，稽军实之名数，计餽饷之盈虚，宿弊有未除，众情有未达，兵机虏态，一以上闻，冀在此行，所至循拊。宜令左金吾卫大将军兼御史大夫胡证充京西京北巡边使，所经过州镇，与节度防御使刺史审量利害，具事实闻奏。


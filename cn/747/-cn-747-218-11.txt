○驾赦表

臣某言：臣伏奉久视元年十月十日墨制，以一月为正，大赦天下。服周之冕，衣冠混於无外；行夏之时，正朔覃於有截。伏惟皇帝陛下天地合德。历数在躬，交日月於龙躔，会风於凤纪。取新之化，首出於九皇；除旧之恩，曲成於庶类。加以载怀孝享，肃事天田，休声动於万国，盛礼悬於百代，凡在形气，孰不昭苏？微臣庆偶时来，荣沾日用，同草树而知乐，类鸟兽而增欢。迹虽限於一隅，心每驰於双阙，舞昌运，倍百恒情。不任屏营之至，谨附贺正使某官奉表称贺以闻。


黄庭坚　病起荆江亭即事十首

翰墨场中老伏波，菩提坊里病维摩。

近人积水无鸥鹭，时有归牛浮鼻过。

黄庭坚

黄庭坚　病起荆江亭即事十首

维摩老子五十七，大圣天子初元年。

传闻有意用幽侧，病著不能朝日边。

黄庭坚

黄庭坚　病起荆江亭即事十首

禁中夜半定天下，仁风义气彻修门。

十分整顿乾坤了，复辟归来道更尊。

黄庭坚

黄庭坚　病起荆江亭即事十首

成王小心似文武，周召何妨略不同。

不须要出我门下，实用人材即至公。

黄庭坚

黄庭坚　病起荆江亭即事十首

司马丞相昔登庸，诏用元老超群公。

杨绾当朝天下喜，断碑零落卧秋风。

黄庭坚

黄庭坚　病起荆江亭即事十首

死者已死黄雾中，三事不数两苏公。

岂谓高才难驾御，空归万里白头翁。

黄庭坚

黄庭坚　病起荆江亭即事十首

文章韩杜无遗恨，草诏陆贽倾诸公。

玉堂端要真学士，须得儋州秃鬓翁。

黄庭坚

黄庭坚　病起荆江亭即事十首

闭门觅句陈无己，对客挥毫秦少游。

正字不知温饱未，西风吹泪古藤州。

黄庭坚

黄庭坚　病起荆江亭即事十首

张子耽酒语蹇吃，闻道颍州又陈州。

形模弥勒一布袋，文字江河万古流。

黄庭坚

黄庭坚　病起荆江亭即事十首

鲁中狂士邢尚书，本意扶日上天衢。

惇夫若在鑴此老，不令平地生崎岖。

黄庭坚


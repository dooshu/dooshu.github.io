○请选人兼用两考奏（贞元二年三月吏部）

准今年二月十三日敕，除台省常参官馀六品以下，并准旧例，都付本司处分者。其六品以下选人中，有人材书判无阙相当，承前准格皆送中书门下。又立功状奏请要有褒扬等令，并委本司注拟，即不同常格。选人若无阙相当，一一令待续阙。事即停滞，必招喧诉，应缘功状及非时与官，合授正员额内，并选限内无阙注拟者。伏请量事计日，用成三考阙。如临时人数稍多，注拟不足，灼然须处置发遣。即请兼用两考以上得资阙，并量人材资叙注拟讫，准敕送中书门下，详定可否。其六品以下，有官资稍高，合入五品，纵非五品，亦请依前送名。


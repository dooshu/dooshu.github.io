○授房刑部尚书制

门下：蛮夷猾夏，舜命皋陶作士，功迈德，黎民怀之。《周官》大司寇，亦以五刑纠万民之命，邦典定诸侯之狱。明德慎罚，先王至理。前法州刺史房，既明且哲，贞静尚宽，有文行可济於时，有置言能匡其国。献可替否，翼亮先朝。今寇贼初灭，苍生凋弊，议狱缓死，刑期无刑。是用采人望於旧臣，举国桢於元老。俾掌二典，以弼五教，庶不仁者远，奸宄道消。尚德优贤，仍加八命，可特进兼刑部尚书，封如故。


○为司农李卿让本官表

臣某言：伏奉月日恩制，依旧授臣中大夫守司农卿。臣枯骨再生，更蒙宠命，魂魄竞越，不知所图。臣某中谢。臣实庸愚，本无名节，庇身公族，窃轩冕之馀；假翼宗枝，滥衣冠之末。因循宠服，累历荣班，素餐之责每深，效拙之勤未补。横被逆贼徐敬真以私仇架祸诬臣，云与叔孝逸交通逆竖，狱官执法，以极刑。臣腰领之诛，已甘灰粉，泉壤之魄，分隔幽冥。不图天地之恩，再生枯骨，日月之照，曲被幽泉，察臣非辜，ê臣无罪，不牵文法之议，特垂赦宥之慈，蝼蚁微躯，复得全活。自非陛下克明克圣，至德至仁，臣之魂骸，不保今日。臣免死为幸，岂敢期荣？陛下重加宠章，还臣旧职，典司宗伯，以睦周亲，愚臣胡颜，敢冒朝典？况臣叔孝逸推使未回，在於臣愚，更深待罪，安敢私（一作讼）职，以玷国章，伏乞天恩，照臣愚恳，不胜感戴生荣之至云云。


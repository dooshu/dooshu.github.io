○谢恩写真表

臣某言：今月日中使至，伏奉圣慈特赐写臣容貌绢图一本，跪捧殊赐，兢忭交驰。臣某中谢。臣闻两汉功勋，国朝将相，咸传风彩，遂列丹青。非为当代之荣，亦欲後来之识。臣功无半古，貌未出群，叨承明主之恩，久冠台司之首。重蒙渥泽，特降画工。神既尽传，照无遗写，从衰朽之质，别荷宠光；分遭遇之形，长含喜气。诚惭镇俗，颇近恭人，祗严如见於大宾，拂拭信归於天造。驱驰圣运，抚躬未负於微诚；唐突前贤，顾影不无於愧色。足以流传不朽，舒卷无穷。君父回恩，便是百身之报；子孙为宝，知承一顾之荣。无任兢荷屏营之至！


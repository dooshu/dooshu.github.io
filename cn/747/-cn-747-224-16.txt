○与郑驸马书

晚寻庄周书，以天地为国，道德为身，老室之户牖，孔门之枨，足可反覆孝慈，胎育仁义。而晋朝贤士，祖尚浮虚，弛废礼乐，其所遗失，将诣真宗不愈远也？老称：“归根曰静，复命知常。”复命近於无有，知常其有知见耶？斯故反照尔。孔云：“穷神知化，德之盛者。”神不可穷而穷之，是神合於我；化不可知而知之，是化为我用：惟此二义，系庄生亦未始尽言焉？非荥阳之深於道者，孰为轻导慈意也？


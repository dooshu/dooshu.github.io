○備陳撫欵事宜疏 【 撫欵事宜】

題為備陳撫虜之因酌、計欵虜之費、深言用虜之策、以息羣議、以决戰守機宜事、准經略遼東兵部尚書王在晉會稿、頃接邸報、兵部為會議事、奉　聖旨西虜既為我用、賞賜不給、何以固結其心、這撫賞事宜、既會議明白、著于額內緊錢糧、先發應用、餘俟續發便行、與經督官用心料理毋悞事機、欽此欽遵、西虜之當撫賞、　聖明巳見之審矣、先發緊急錢糧應用餘俟續發、　皇上巳不惜其繁費矣、聀宜付之忘言、然而有不得不言者、不暢言其情事、其究必謂邊臣之愚而孟浪也。必謂邊臣之費而寡益也。撫夷不如養士。欵賞不如內備。督臣與聀亦具有心、豈遽出諸臣下、不知言撫言賞。必不可忘戰守也。即言戰言守。亦必不可無撫賞也。試執途之人而問之曰。虜不好財而好義乎。必曰不然。再執三尺童子而問之曰。虜真可親而可託乎。亦必曰不然。然則欵虜奚為數語洞然葢奴強虜眾強與眾合則危奴遠虜近遠與近合則危奴在兩河虜在九邊兩河與九邊同時為寇則危當廣寧之既陷也。寧遠以東為東虜。寧遠以西為西虜。中道隔絕。即欲得奴中一信不可得。即欲出関門一步不可得。于時罕孛羅勢耽耽謀犯。今化謀犯為輸心。可乎不可乎。打喇明暗王燒餅等酋明明作賊。今化作賊而甘受罰。可乎不可乎。講虜講賞。不得便思搶関。今化搶関而為設帳。可乎不可乎。西虜之設帳守関也。大敵至聀不能保其不奔。然虜中之消息。奴地之情形。非坐門之夷人。不能偵探。各関各隘。皆有坐門夷人。坐門夷人皆有賞。守関者。坐門之遺意也月給布米者。坐門遺賞之遺意也借守門為偵探。借偵探為羈縻。若竟恃夷人為防守。而遂弛我之武備。邊臣豈若斯之孟浪哉。當紛紛攘攘之際。索舊補新。爭多嫌少。兩月囂然。知非通官所能决。聀等盛陳兵衛以忄?耳其心。又明曉利害以折其辯。信義既申。恩威並洽。於是鑽刀說誓。事竟成矣。又虞通官之剋减。下情之煽惑。聀等復親臨納賞。馳車關弓之桀驁。轉為望闕叩頭之恭敬。彼所謂五帝不能臣。三王不能制。以秦皇之鞭撻帶甲四十萬不敢窺河西。以漢祖之威靈擁眾三十萬困於平城七日不食者。今合薊邊宣鎮之虜。同詞效順。不露爪張牙而俛首搖尾。昔為我讐。今為我守。此秦漢以來所僅見之事。惟　祖宗之福德貽於奕世。　皇上之恩威播於遐方。是以荒徼率賓。靈蠢嚮化。非聀等所敢叨天工。於萬一者。中外聞之以為不知費多少錢糧。要結夷虜。聀行撫夷同知李增計算。自二月十二日起至六月終止。陸續賞過各酋喫食?疋等項僅賞銀一萬四千六百六十六兩有奇耳聀不敢濫費　朝廷之錢糧。節約乃爾。此不當山海六萬兵三四日之費。何事而辱盈廷之過計哉。至於歹青拱免等所居。在河西襟喉之地。東向與奴通。則直闖関門。無煩後顧。西向與我通。則密邇寧前。可以前茅。黠奴下香餌以釣歹青。歹青幾吞其餌。此時強部独炒化及□墩耳聀不憂虎酋之不欵。而憂歹青之中梗。初因煖太以通歹青。繼欲因歹青以通宰賽。歹青通則宰賽拱免抽扣青歹青粆花五路。聞風而應。而醉生夢死之憨。來則賞之。不來則聽之巳耳。今歹青來矣。願受欵矣。虜情難測。其操陰陽之術為向背。所不敢知。然猶勝於操戈以相角也。虞不假道。虢不可伐。奴來而我兵當其前。歹青諸部乘其後。奴能無懼乎。歹青等為寧前受賞之虜。舊賞卷宗尚在。通官不得以意為增減也。虜之受賞。向給一印票。廣寧之卷宗雖失。而虜中之票。或有存者。王牧民之單。即不可據。不有同知萬有孚可質乎。督臣與聀帳下之通官匪一。此不能瞞眾耳掩眾口者。惟是廣寧寧前之賞。十倍於朵顏諸部之賞。朵顏諸部賞於薊鎮薄而煩碎聀等是以亟亟然請命於　皇上耳。若夫哈喇慎自有受賞之地。而其來也。非聀等要之而使來也。彼葢為討逆而來者也。非聀等藉之以為援也。彼葢慕義而思援者也。奴酋侵我疆土。以受之于屬夷。敢侮嫚天朝。狡焉逛逞。所謂人人得而誅之者彼以討賊來。而我可謂賊之不必討乎。彼以好義來。而我可謂利之重於義乎。向有先至之聲。未必有果來之實。如其來也。經費雖絀。不得不獎賞鼓舞以示勸於四裔。盍聽其自來自止。王用三驅。邑人不誡而巳。聀嘗熟審戰守之機。默察安危之勢。山海不穩。神京終屬可虞。廣寧不復。山海終屬不穩。今日之廣。寧非真不可取者。取之而思以守之則聀無筴矣。守土曰民曰兵曰財曰餉曰器械曰城垣。而今無一焉。四海之財巳窮。萬民之力巳竭。巳窮而復窮之。既竭而復竭之。窮之竭之以復廣寧一片土。而此土不能長守。則天下事不可為。遂不得巳而思用虜。以夷攻夷而我無所失。俟奴力疲而我乘而攻之。則廣寧可襲也。遼陽可圖也。即西夷得之而猶勝于奴之得之也。此用虜之深心也。不然而欵自為欵。守自為守。此兩字原並行不悖。聀終日所抵掌而談者。戰守之事也。所淵默而籌者。皆借欵以為戰守之謀也。昔唐臣陸贄有言夷狄強盛之時。圖之則彼釁未萌。禦之則我力不足、安得不卑辭隆禮、約好通和、啗之以利以引其歡心、結之以親以紓其交禍。縱不必信、且無大侵、雖非禦戎之善經。葢時勢亦有不得巳而然也夫以唐之強。視今日何如。以今日夷虜之交訌。視吐蕃何如。贄為唐之名臣。而卑辭隆禮啗利結親之說。當時不斥其非。贄而處今之世也。聀不能為贄解嘲矣。守邊部夷二萬之月餉三十六萬。為且然而未必之詞。而舉朝多詞為實事。若費銀二三百萬。復得廣寧。費銀數百萬。常守得廣寧而勿失。聀固甘心任之。聖明亦未必嚴詞拒之。而今其可冀乎。今日之事。守無常形。而欵有實費。終日修備。而人或以為未脩。每事惜費。而人或以為妄費。秦漢唐之強。豈無死士。而死士不能以收功。遼陽十八萬。廣寧十四萬。詎真木石其人歟。強虜猙獰。誰能必勝。関門單弱誰能永保、邊情一有差池。則以為欵誤之也。嗟嗟此邊臣所以難於任事也。聀亦恃有　皇上之英明獨操、乾斷不惑、於兩字之言。為宗社生靈計長久而巳。聀具疏將畢、接得寧前海運通判吳士科報稱五月二十七日脕望見北岸中右所地方清凉寺舉火差舍人楊守祖并船戶李成才等駕船至彼探看救回難民楊成明等三名、成明係錦州錦安堡人、成明供稱聞得廣寧城內酋奴有兩個兒子帶領達子一萬守城、四月內有土木憨西達子一二萬從瀋陽進境搶擄各屯堡人畜去訖後又趕牛車復從廣寧白土場進境、至杜家屯搬運糧米住宿三四日、東虜聞知、帶領達子與西虜對敵、斫射死西虜四五千、活捉三四千、餘者從原路出境、有三岔河先搭浮橋、後用聯行走、奴酋搬移新城內居住、有土木憨西虜往東北占住金台白石羊骨舊寨、又聞奴酋調各處達子赴鎮江口及金州海葢各海口防守等因又據哨探遊擊左輔於六月二十七日會同參將周守廉摘差通夷靳達子等哨至筆架山城探聽僻亂民人內有前屯衛軍金得元、在彼供說得元被虜過河東安插瀋陽城居住得元思鄉迯過河西、先在瀋陽、五月內聽聞西夷宰賽達子從長勇堡進入搶、至渾沿一帶將人畜搶去等因、各報　聀、先是喇麻僧土三吉叭口?蔵及通官朱梅等、每言宰賽必圖報怨、聀謂宰賽有子女在彼安能撒脫、據云宰賽一子巳迯回有一子二女在奴中、賽常言譬如死了、止出得一身汗、因囑番僧通官令諸部酋長挑其怒以激之、今兩報不約而同、指為宰賽事、顧宰酋之力。未足以攻奴。所云占住金台石白羊骨舊寨。其言尚未可信也然以夷攻夷之計。小試其端、而奴之役役以守鎮江南衛、則聀之累疏請兵請餉。接濟毛文龍者。不為虗著矣。凡屬夷情、悉應具奏、


◇耆老勿坐罪诏（元康四年正月）

朕惟耆老之人，发齿堕落，血气衰微，亦亡暴虐之心。今或罹文法，拘执囹圄，不终天命，朕甚怜之。自今以来，诸年八十以上，非诬告杀伤人，佗皆勿坐。（《汉书·宣纪》）

朕念夫耆老之人，发齿堕落，血气既衰，亦无暴逆之心。今或罹於文法，执於囹圄，不得终其年命，朕甚怜之。自今以来，诸年八十，非诬告杀伤人，它皆勿坐。（《汉书·刑法志》，与《宣纪》所载小异，今并录之。）


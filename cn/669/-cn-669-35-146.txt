146　唐代宗宋真宗皆避諱號　祠宫諱玄爲真　目女冠爲女真爲亂華兆


唐有代宗，即世宗也；本朝有真宗，即玄宗也。皆因避諱而爲此號。祥符中，以聖祖名改「玄武」爲「真武」，「玄枵」爲「真枵」。崇文總目謂太玄經曰太真經。若「迎真」、「奉真」、「崇真」之類，在祠宫者非一。其末也，目「女冠」爲「女真」，遂爲亂華之兆。

【集證】宋史：「祥符五年，真宗夢神人傳玉皇之命云：『令汝祖趙玄朗授汝天書。』」遂尊號曰聖祖，以爲趙之始祖，改玄聖曰至聖。






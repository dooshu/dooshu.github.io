章丘学记

自京师至天下郡县皆立学祀孔子师儒无缺既廪周给经史之籍具在可不谓大备者乎教化之不兴士习之不淳美其故何也古者士出於学师儒董戒教学相长先以祭菜鼔箧之文诏以弦诵干羽之事董以夏楚之威临以天子养老乞言之典重以世子齿让之礼历以三年九年之期考校以小成大成之学其士畏敬而不敢悖服习而不迁优游渐被以几于化学之入人深也三代以下惟汉为近古高帝过鲁祠孔子太牢汉之文治实始基之其後置博士弟子辨五经同异石渠白虎之议天子亲临决焉於时士多厉廉耻起自荐辟用经术为政事文章其季也亦矜尚节义太学诸生与汉相为终始魏晋以下逓兴逓废唐太宗立学召名儒广生徒颁注疏一时称盛及宋仁宗诏天下州县立学亲谒孔子始行再拜礼纲目特书之而濂洛关闽诸儒後先辈出聚徒讲学修明孔子之道以庶几不坠经学莫盛於汉理学莫盛於宋盖春秋以来所再见也学之效章章如是自元而明建学立庙祀孔子封爵典礼蔑以复加至於今修旧举废着为令於乎何其盛也今之学盖难言之其以教为职者名存实废无所董戒非台使及学使者诣学行礼则诸生不至使者以讲书为故事下务记诵塞责上益厌不听或顾左右言它漫无可否毕则拂衣去诸生远且贫者奔走於馆餐其富贵子弟纨絝相尚睥睨先生长者召以俎豆之事不应亦不敢挍甚矣学之衰教之不行也齐鲁列郡首济南而章丘又岩邑土高壤沃多山川人物之美而学废不治前学使戴君咨於县令刘君佥谋於诸生分任厥役有差庙学修举会刘君擢去未竣逾年闰章至亟进诸生践宿诺而新令张君先之余又少助之先是两庑无木主置则旋毁为横版书姓字其上享礼毕备诸生请记之嗟乎道衰久矣闻人言圣贤大笑之闰章未得为圣人之徒而不敢自外圣人之教夫以轻裘肥马酒食徵逐之余力出什一治学校罔不治以占毕记诵时文之力治经史罔不该以求富贵利禄之心求圣贤之道罔不进以兹山川风土人物之美麟麟炳炳以日以年必有轶汉宋而追三代之隆者敬书之以竢其有事斯役者具载碑隂


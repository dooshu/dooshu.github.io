卷二百六十

<史部,诏令奏议类,奏议之属,历代名臣奏议>

钦定四库全书

历代名臣奏议卷二百六十

明　杨士奇等　撰

屯田

汉武帝时初通西域置校尉屯田渠犂是时军旅连出师行三十三年海内虚耗征和中贰师将军李广利以军降匈奴上既悔远征伐而捜粟都尉桑弘羊与丞相御史奏言故轮台以东捷枝渠犂皆故国地广饶水草有溉田五千顷以上处温和田美可益通沟渠种五谷与中国同时熟其旁国少锥刀贵黄金采缯可以易谷食宜给足不可乏臣愚以为可遣屯田卒诣故轮台以东置校尉三人分护各举图地形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田一岁有积谷募民壮健有累重敢徙者诣田所就蓄积为本业益垦溉田稍筑列亭连城而西以威西国辅乌孙为便臣谨遣徵事臣昌分部行边严敇太守都尉明烽火选士马谨斥候蓄茭草愿陛下遣使使西国以安其意臣昧死请上乃下诏深陈既往之悔

顺帝永建四年尚书仆射虞诩上疏曰臣闻子孙以奉祖为孝君上以安民为明此高宗周宣所以上配汤武也禹贡雍州之域厥田惟上且沃野千里谷稼殷积又有龟兹塩池以为民利【上郡龟兹县有塩官即雍州之域也】水草丰美土宜产牧牛马衔尾羣羊塞道北阻山河乘阸据险因渠以溉水舂河漕【水春即水碓也】用功省少而军粮饶足故孝武皇帝及光武筑朔方开西河置上郡皆为此也而遭元元无妄之灾衆羌内渍【无妄者无所望也万物无所望於天灾异之大也】郡县兵荒二十余年夫弃沃壤之饶损自然之财不可谓利离河山之阻守无险之处难以为固今三郡未复园陵单外【园陵谓长安诸陵园也单外谓无守固】而公卿逊懦容头过身【逊懦柔怯也】张解设难但计所费不图其安宜开圣德考行所长书奏帝乃复三郡使谒者郭璜督促从者各归旧县缮城郭置候驿既而激河浚渠为屯田省内郡费岁一亿计

吴大帝黄武五年陆逊以所在少谷表请诸将增广农亩帝报曰甚善孤父子亲田车中八牛以为四耦虽未及古人亦欲与衆均劳也

南齐明皇帝时连年虏动军国虚乏开府仪同三司徐孝嗣表立屯田曰有国急务兵食是同一夫辍耕於事弥切故井陌疆理长毂盛於周朝屯田广置胜戈富於汉室降此以还详略可见但求之自古为论则賖即以当今宜有要术窃寻缘淮诸镇皆取给京师费引既殷漕运艰涩聚粮待敌每若不周利害之基莫此为急臣比访之故老及经彼宰守淮南旧田触处极目陂堨不修咸成茂草平原陆地弥望尤多今边备既严戍卒增衆远资馈运近废良畴士多饥色可为嗟叹愚欲使刺史二千石躬自履行随地垦辟精寻灌溉之源善商肥确之异州郡县戍主帅以下悉分番附农今水田虽晚方事菽麦菽麦二种益是北土所宜彼人便之不减粳稻开创之利宜在及时所启允合请即使至徐兖青豫爰及荆雍各当境规度勿有所遗别立主曹专司其事田器耕牛台详所给岁终言殿?明其刑赏此功克举庶有弘益若缘边足食则江南自丰权其所饶略不可计事御见纳时帝已寝疾兵事未已竟不施行

後魏孝文帝时州镇戍兵资绢自随不入公库任其私用常苦饥寒徐州刺史荀虎子上表曰臣闻金汤之固非粟不守韩白之勇非粮不战故自用兵以来莫不先积聚然後图兼并者也今江左未宾鲸鲵待戮自不委粟彭城以强丰沛将何以拓定江关扫一衡霍窃惟在镇之兵不满数万资粮之绢人十二匹即自随身用度无凖未及代下不免饥寒论之於公无毫氂之润语其利私则横费不足非所谓纳民轨度公私相益也徐州左右水陆壤沃清汴通流足盈激灌其中良田十万余顷若以兵绢市牛分减戍卒计其牛数足得万头兴力公田必当大获粟稻一岁之中且给官食半兵种植余兵尚衆且耕且守不妨扞边一年之收过於十倍之绢暂时之耕足充数载之食於後兵资唯须内库五稔之後谷帛俱溢匪直戍士有丰饱之资於国有吞敌之势昔杜预田宛叶以平吴充国耕西零以强汉臣虽识谢古人任当边守庶竭尘露有增山海帝纳之

唐德宗建中元年杨炎欲发两京关内丁夫浚丰州陵阳渠以兴屯田上遣中使访之泾源节度使段秀实秀实以为边备尚虚未宜兴事以召宼炎怒以为沮已徵秀实为司农卿使李怀光兼泾源京兆尹严郢奏按朔方五城旧屯沃饶之地自丧乱以来人功不及因致荒废若力可恳辟不俟浚渠今发人浚渠得不补费是虚几甸而无益军储也疏奏不报既而渠竟不成

贞元三年募戍卒屯田京西上问李泌以复府兵之策对曰今岁卒戍京西者十七万人计岁食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也上曰然则亟减戍卒归之如何对曰陛下诚用臣言可不减戍卒不扰百姓粮食皆足府兵亦成上曰果能如是何为不用对曰此须急为之过旬日则不及矣上问其计泌曰吐蕃久居原兰之间以牛运粮粮尽牛无所用请发左藏恶缯染为彩缬因党项以市之计十八万匹可致六万余头命诸冶铸农器籴麦种分赐缘边军镇募戍卒耕荒田而种之约麦熟倍偿其种其余据时价五分增一官为籴之来春种禾亦如之沃土久荒所收必厚戍卒获利耕者浸多籴价必贱名为增之而实比今岁所减多矣且边地官多阙请募人入粟以补之可足今岁之粮上皆从之因问曰卿言府兵亦集如何对曰旧制戍卒五年而代今既因田致富必不思归及其将满下令有愿留者即以所开田为永业家人愿来者本贯续食遣之不过数番则戍卒皆土着乃悉以府兵之法理之是变关中之疲弊为富强也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然後可议也

宋太宗端拱元年淄州刺史何承矩上奏曰臣幼侍先臣关南征行熟知北边道路川原之势若於顺安寨西开易河蒲口引水东注至海东西三百余里南北五七十里滋其陂泽可以筑堤贮水为屯田以助要害免蕃骑奔轶俟朞岁间塘注关南诸泊淀水播作稻田其缘边州军地临塘水者止留北城军士不烦发兵广戍收水田以实边设险固以防塞春夏课农秋冬备宼纵赡师旅不失耕耘不费国用不劳民力如此则敌弱我强彼劳我逸以强御弱以逸待劳制匈奴之术也顺安已西至西山道路百里以来无水田处亦望遣兵戍以练其精鋭择将领以去其冗缪夫边兵不患寡患骄慢不肃而不精边将不患怯患偏见自贤而无谋边备不患宼患慢防而未葺若御得其力制得其要何虑乎边尘不息边患不除且有国有家以足兵足食为本水田之盛诚可以限戎马而省转粟之费实万世之利也淳化二年知制诰柴成务奏曰臣近以河北缘边州郡乞置屯田事宜具状闻奏於今月二十六日长春殿召对面奉圣旨令具营置屯田利害子细擘划封进者切以戎人骚边古今常事逐之则羣惊而星散守之则师老而费殚是知帝王历代置之度外止於列亭障以遏奔冲之患营耕战以图经久之功果启天心是恢远略谨按古者井田之制以六尺为步步百为亩亩百为顷是一夫之田夫九为井井方一里井开四道而分八家凿井於中八家共用是一井之法一井之法当计九顷之地室庐沟洫毕在其中先王所以定邦赋而足食也三代致理何莫由斯今之屯田取法於是大率地方四里置为一屯一屯之田开十六井阖井之户当一百二十八家家立垣墙井分区域屯落之外界以长沟四四相从多多益办是以地方四十里置屯一百区若东西展二百里之长南北止四十里之濶可以置屯五百列井八千居六万四千之家侔一国三军之衆以之耕则力均而功简以之守则食足而心齐保衆备边无易兹道稽古人之明効立圣代之宏规事若果行敌则无患其有招纳劳徕之户维持佃守之方俟允施行别为条制

真宗时太常博士王沿上书论汉唐之初兵革才定未暇治边圉则屈意以讲和承平之後我力有余而外侮不已则以兵治之孝武之於匈奴太宗之於突厥颉利是也宋兴七十年而契丹数侵深赵贝魏之间先朝患征调之不已也故屈己与之盟然彼以戈矛为耒耜以剽虏为商贾而我垒不坚兵不练而规规於盟歃之间岂久安之策哉夫善御敌者必思所以务农实边之计河北为天下根本其民俭啬勤苦地方数千里古号丰实今其地十三为契丹所有余出征赋者七分而已魏史起凿十二渠引漳水溉斥卤之田而河内饶足唐至德後渠废而相魏磁洺之地并漳水者累遭决溢今皆斥卤不可耕故沿边郡县数蠲租税而又牧监刍地占民田数百千顷是河北之地虽十有其七而得赋之实者四分而已以四分之力给十万防秋之师生民不得不困也且牧监养马数万徒耗刍豢未尝获其用请择壮者配军衰者徙之河南孳息者养之民间罢诸垧牧以其地为屯田发役卒刑徒佃之岁可获数十万斛夫漳水一石其泥数斗古人以为利今人以为害系乎用与不用尔愿募民复十二渠渠复则水分水分则无奔决之患以之灌溉可使数郡瘠卤之田变为膏腴如是则民富十倍而帑廪有余矣以此驭敌何求而不可仁宗庆历五年知谏院欧阳修上奏曰臣昨奉使河东相度缘边经久利害臣切见河东之患患在尽禁缘边之地不许人耕而私籴北界斛?以为边储其大害有四以臣相度今若募人耕植禁地则去四大害有四大利河东地形山险辇运不通边地既禁则缘边乏食每岁倾河东一路税赋和籴入中斛斗支往缘边人户既阻险远不能辇运遂齎金银绢铜钱等物就缘边贵价私籴北界斛斗北界禁民以粟马南入我境其法至死今边民冒禁私相交易时引争鬭辄相斫射万一兴讼遂构事端其引惹之患一也今吾有地不自耕植而偷籴隣界之物以仰给若敌常岁丰及缓法不察而米过吾界则尚有可望万一敌岁不丰或其与我有隙顿严边界禁约而闭籴不通则我军遂至乏食是我师饥饱系在敌人其患二也代州岢岚宁化火山四州军缘边地既不耕荒无定主敌人得以侵占往时代州阳武寨为苏直等争界讼久未决卒侵却二三十里见今宁化军天池之侧杜思荣等又来争侵经年未决岢岚军争掘界濠赖米光濬多方力拒而定是自空其地引惹北人岁岁争界其害三也禁膏腴之地不耕而困民之力以远输其害四也臣谓禁地若耕则一二岁间北界斛斗可以不籴则边民无争籴引惹之害我军无饥饱在敌之害缘边地有定主无争界之害边州自有粟则内地之民无远输之害是谓去四大害有四大利今四州军地可一二万顷若尽耕之则其利岁可得三五百万石伏望圣慈特下两府商议如可施行即召募耕种税入之法各有事目容臣续具条陈

七年知邓州富弼上奏曰臣窃闻河朔军储每岁不减六七百万斛自来本路赋入外须更令客旅入中方得充足今水灾之後农民大半流徙从来沃壤尽为闲田又河朔所占地土至多无由耕稼臣切计见入之赋不过三分之一别路支拨增添亦不过十万斛谷价踊贵必无入中之助则是河北每岁军储顿亏一半已上虽朝廷极力救济臣知无以出办况别路所拨之物已是那辍应副若更减辍两科则彼自虚竭必是难为支拨民力不得不困国用不得不窘臣兼体量得河朔流民东走登莱潍密南奔淮楚荆襄西至并代关陕北投幽燕及山後诸镇暌离四散无所不之三二年间唯上等有力或可归业自余流浪忘反卒无还期河朔逃田尽成废弃河朔军须无以供亿若不早为擘划恐朝廷财用殚耗遂至不支甚非为国之计也臣尝览载籍历代备边守戍多用屯田赵充国守先零曹凤守西城诸葛亮守魏羊祜守吴当时皆为戍边颇多军食不足尽取营田之利遂立破敌之功况今陕西河北缘边甚有置屯田之处法制多在增修不难臣欲乞朝廷指挥河北州县去年逃田随所在拨为屯田诸处抽差厢军给使如不足即募流民日得数千人不必比招军人例勿支破衣粮但量给口食粗令饱足既免冻馁必乐服田况本是农家不劳教劝或更许收成後十分中少给与一二分以充赡养之资则应募者其孰能御之兼自来经水田土十倍肥浓耕凿之功不甚劳力但能布种在地便有厚获之望至於农具牛畜亦易为经度或虑灾伤之後难得牛畜只用人亦可应急若朝廷严切指挥速令兴作必然今秋便有所入一二年後不可胜食才候流民复业逐旋据其元地给与则向时流徙不患其不归也方今至急之务无出於此伏惟圣慈早赐裁择仁宗时陕西经略安抚使范仲淹奏乞罢陕西近里州军屯田疏曰臣等窃见陕西昨来兴置营田本欲助边以寛民力除沿边有空闲膏腴地土处可以开垦外其近里州县官吏不能体朝廷之意将远年瘠薄无人请佃逃田抑勒近隣人户分种或令送纳租课又自来人户租佃官庄地土每亩出课不过一二?今亦勒令分种每亩须收数?致贫户输纳不前州县追扰无时暂暇缘人户自用兵以来科率劳弊至於己业尚多荒废实无余力更及营田其所出租课多是抱虚送纳切覩编?指挥不得将逃户田土抑勒亲隣佃莳盖恐害民况今岁灾旱尤甚理当优恤不可非理烦扰使之重困臣等欲乞特降指挥应陕西近里州军营田一切废罢如元系租佃即令依旧额出课如元系远年瘠薄逃田旧税额重无人请佃者即与减定税额召人请佃所贵疲民受赐归感睿仁

张方平上论曰臣闻古者师役不逾时无远征久戍之劳宿军转馈之费故在三代无屯田之事降及秦汉务恢封略疲弊中夏外事蛮貊魏氏之後吴蜀鼎立永嘉东徙遂成南北天下割解更相鄙夷分疆占域各分戍守力穑之夫鲜被甲之士衆旷日持久兵势未解而屯田之利兴矣汉昭始调战射士设屯於张掖充国後击先零羌留佃於浩亹魏武之经略四方取济许颍之积晋氏之南征吴会仰给江淮之储唐太宗既定天下思欲散兵权省国用遂因隋制相要冲以设府计隙地而置屯三时务农一时讲武居则有扞城之庸而廪食自足动则备调发之籍而戎事无废及明皇恃海?之泰宁承国力之全盛府兵耗散田莱不垦後又停折冲府立武士帐於是乎罢丁兵而有正兵矣宠将骄卒坐而蠧食帑庾虚竭财用不赡而商利侵刻之臣百方诛取生人困瘁渐至危乱范阳构祸日?干戈代宗德宗专用姑息自诸方岳之任徒兼营田之名荷戟之夫箕踞待哺至宪宗时有司上元和国计簿校天下兵农之数率以两户而资一卒人力凋弊可举而知天下兵农之业遂离而不复焉今国家之务莫大於养兵四圣同仁恭俭慎德靡游於逸於观於畋念四方惟正之供悯小人作业之劳节爱惟微啬用罔小然出纳之吝在乎有司刻敛勾收锱毫圭撮天地所产山海之富动植之物悉筦於官妇织不裳夫耕不食黎民力尽寒暑不息以供军士衣稍匪颁之费汲汲乎其不能足也伏见议者有献屯田之策虽未能该尽乎体要?辨其利迹而或者猥为异说破其端绪臣辄为之扬?以申其论或者曰盖聚衆边境战守相持留则刍粮不足解则寇患未息故且耕且守而後有屯田之事未闻平时兴屯於内地也臣应之曰昔枣祗建安之迹迩布都畿邓艾正始之谋近缘陈项晋荀羡兴石鼈之利分界东阳齐嵇晔置怀义之屯乃在河内唐氏府兵就田天下相望後上元中因洪泽芍陂之饶大资国用我朝自唐汝河朔之郡皆有田务此固不待边境而後有屯田也今淮阳许昌汝南之域人稀土旷地力不尽密接京辅便於漕发虽内师禁旅更出就食往复浃日不废卫护又东平钜野至於彭城率多闲田民力不赡决河之所坟於皆为沃野岁所收入东自济汶漕而北洄可至河北东境西入广利渠可至太仓曹南陶丘可为廪积置屯之地无便於此江淮之境人稠土狭田无休易何以布屯且国家岁漕东南之粟度其运致费已兼倍此为谋之迂也或者曰唐氏之前兵民同业本调取於农板故可任於农事今之军士皆市井桀猾去本惰游之民至於无所容然後入於军籍且其骄也久矣呴濡保息莫敢拂其心者是可使之寒耕暑耘者乎臣应之曰昔之为屯田者多在师旅之中解甲胄而执耒耜释耒耜而执干戈出死入劳莫之憾也惟所御用之而已又况四方无事边疆无役衣食足而起居时安室家而守妻子使趋南亩各食其力又何慊焉盖智者谋始因势推移使事济而衆安在资权而成务臣虽不敏请试效愚盖汉氏之屯田也发弛刑焉曹氏之屯田也募百姓焉晋氏之屯田也置营卒焉後魏之屯田也借民力焉唐氏之屯田也以府兵焉或兵或民惟所用者今天下浮户依强家而为佃客者取分末之利输大半之率由无以自业也傥优制招来?之以利寛其赋入复其它徭则愿屯之夫襁负而至矣为置典农之官专司力穑之事事功劳报赏为法必信因使冬隙简其强鋭教之角射赏其精力古者因农事而寄军令盖此之谓则是募屯田夫得屯田兵也居则稼穑之人用则战骑之士不衣库帛不食廪谷是骄卒可放省屯仓可待盈虽有凶荒水旱之变而军不乏乎储峙民不增乎横赋建屯之利其亦溥矣谨论

神宗熙宁七年诏委提点秦凤路刑狱郑民宪兴营田许奏辟官属以集事枢密使吴充上疏曰今之屯田诚未易行古者一夫百亩又受田十亩为公田莫若因弓箭手仿古助田法行之熙河四州田无虑万五千顷十分取一以为公田大约中岁亩一石则公田所得十五万石官无营屯牛具廪给之费借用衆力而民不劳大荒不收而官无所损省转输平籴价如是者其便有六而提点刑狱郑民宪言祖宗时屯营田皆置务屯田以兵营田以民固有异制然襄州营田既调夫矣又取邻州之兵是营田不独以民也边州营屯不限兵民皆取给用是屯田不独以兵也至於招弓箭手不尽之地复以募民则兵民参错固无异也而前後施行或侵占民田或差借耨夫或诸郡括牛或兵民杂耕或诸州厢军不习耕种不能水土颇致烦扰至於岁之所入不偿其费遂又报罢惟因弓箭手为助田法一夫受田百亩别以十亩为公田俾之自备种粮功力岁亩收一石水旱三分除一官无廪给之费民有耕凿之利若可以为便然弓箭手之招至未安其业而种粮无所仰给又责其借力於公田虑人心易揺乞候稍稔推行

元丰五年诏提举熙河等路弓箭手营田蕃部共为一司隶泾原路制置司提举熙河营田康识言新复土地乞命官分划经界选知田厢军人给一顷耕之余悉给弓箭手人加一顷有马者又加五十亩每五十顷为一营四砦堡见缺农作厢军许於秦凤泾原熙河三路选募厢兵及马递铺卒愿行者人给装钱二千诏皆从之高宗时龙图阁直学士知湖州汪藻上疏曰臣窃惟国家遭金人之祸於今五年无岁无兵而去冬之役振古未闻乃者盘礴之师至江壖不渡此陛下忧勤上通於天而天赞我也然臣尝观古者两敌相持所贵者几会此胜负存亡之分也敌师既退国家非暂都金陵不可而都金陵非尽得淮南不可淮南之地敌人必不能守若为刘豫经营不过留签军数万人而已耳盖可驱而去也淮南洊罹兵戈蹂践且羣盗继之民去本业十室而九空其不耕之田千里相望流移之人心已弃决非朝夕可还也国家欲保淮南势须屯田则此田皆可耕垦臣愚以为正二月间可便遣刘光世或吕颐浩率诸头项招安人马过江营建寨栅除见存人户田产不可借外其余流移未还者明降指挥各借五年使诸军分地而耕候种食充盈规模已定然後徐步而图中原既固行在藩篱且清东南羣盗此万世一时也

章谊上奏曰臣窃见朝廷累年兴置营田将以劝耕桑足兵食广财赋寛民力诚敦本抑末务农重谷之政也然而行之累年而土不加辟者何也急於见效而务於专利也夫急於见效则官吏搔抑之弊生务於专利则田野耕凿之人少今京西湖北与夫淮南东西此四路者其被兵最甚其失业最多朝廷必欲家给牛种人给钱粮然後为劝耕财力所不能足必欲今年借贷明年收租然後为见效则丰凶有不可必苟能舍此二事而捐其地於财力可办之人使人自劝耕家自竭力而兵食兼足公私并济见效於数年之後实大惠也今三大将各屯一路此皆昔时镇抚使所有之地也人民惩於兵盗而不敢归国家恃为藩篱而未能固如蒙圣慈各捐数县之地使三大帅均给将士其愿耕者则收其租赋之入明谕百姓使执契劵尽偿其业於它部申饬有司使供给饷馈毋得少损於平日人情既孚地利既尽则可善偿而收其余以省转输之劳非小补也今不早图日复一日困数路之力竭财用之源以供军旅之费设有水早储峙不继悔将无及况自用兵十年以来言营田者几人矣非无区区忧国爱民之意类皆计较毫末数日议功又欲兵民杂耕所以卒无成效惟圣主断而行之早赐给授使将有定守兵有常产堡壁相望耕战相因其坚守则有金城汤池之固其相援则有常山长蛇之势听其自设方略各为远图不必屑屑较其赋入之多寡彼将毕智竭虑以副圣主涵育之惠矣伏惟留神大幸

给事中廖刚上奏曰臣尝谓国不可一日无兵而兵不可一日无食今诸将之兵被於江淮不知几万数初无储蓄之备日待哺於东南之民已不胜其困矣可不为之虑哉然救此患者莫若屯田朝廷亦尝行之於淮南乃今阅数秋矣曾未闻其有补岂措划之方劝相之诚有未至乎何其效之迟也臣愿有说於此昔郭子仪以河中军常乏食乃自耕一亩将校以是为差於是士卒皆不劝而耕是岁河中野无旷土军有余粮史传所载不可诬也以此知在主将加意而已夫子仪之事固不可以强大将然自偏禆而降独不可勉之以身率乎陛下诚诏之曰将校有如郭子仪之躬耕者朝廷当加旌赏彼亦必以为荣而胥劝矣此一说也昔汉之盛时力田者与孝悌同科盖务农重谷所以劝之者不得不尔臣观比年行军之赏以功迁资者动以万计诚诏之曰每耕田一顷与转一资彼以执耒之安方之操戈之危岂不特易此赏诚行万顷不难得将无不耕之田矣此二说也臣又闻诸葛亮据武功与司马懿对於渭南每患粮不继乃分兵屯田为久驻之基耕者杂於渭滨居民之间而百姓安堵军无私焉今江淮之民流离失业者甚衆顾未有以安集之耳诚诏之曰假尔种粮复尔赋租虽有士卒不汝侵扰凡主将之可恃如此则彼有转相劝率负耒耜而来者矣夫争鱼者濡逐兽者趋利之所在人乐赴之死且不避而况无死之惧乎此三说也三说者诚行则兵食足而民力舒矣岂徒如此种粟既多人保其有相与出力以御外患而军势亦益张矣岂小补哉臣愿陛下以是属之诸将可乎是谓经远之谋富强之术而中兴之资也若夫贪尺寸之功为侥幸之举与夫觇彼之所为而辄务胜之抑末也臣恐或为所欺反自取困弊耳非计之得也愿陛下虚心而加择焉天下幸甚

刚又奏曰臣窃见朝廷讲屯田之策久矣春耕又复失时日度一日略不见有所设施臣所未喻夫临渊羡鱼不如退而结网今欲战苦无兵养兵苦无食此朝夕之所念虑而不能置者如谓古屯田法未易遽行独不可参酌时宜姑取其简易便於人情者试为之乎江淮之间蒿莱千里本皆膏腴之地臣愿诏刘光世军中将校有能部其卒伍就耕者优加爵赏岁入悉分其衆自余旷土益募民垦辟每能率三五百人或千人乃至数千人逓补以官三岁勿赋则淮南江北怀归之人与所在土豪自当有应募者事成皆许优与迁转利之所在人所乐趋虽使之自战自守可也此古实边意也岂惟民力纾兵食足人保其有相与出力以御外患而军势亦益张矣岂小补哉今岁闰四月稻田或尚可种惟早图之

刚为御史中丞又奏曰臣闻聼纳人君之盛德也然贵於能行听纳而不果於行亦何益哉昔子路有闻未之能行唯恐有闻盖士之欲善其身如此君天下者行一善言则天下蒙其福废一善言则天下受其弊其所系固非士人欲善其身者比也臣伏覩陛下求言之诚聼纳之德古未有也岂惟在廷之臣莫不罄其所欲言四方万里布韦草泽之士苟有所见咸得上闻臣意今日天下几无隐情矣然考察而施行之臣窃以为未至且以一事言之屯田之为利三尺童子皆知之前後言者不知几千百人而十年於兹讫未见效谓终不可行邪古人行之而获其利者多矣岂今天下旷土之多不战之兵张口待哺者如此之衆而独不可行乎朝廷寔缓其事虽行之而未得其术亦明矣东南余民困弊极矣不以屯田代其供馈将何以苏之臣愿亟诏有司取前後讲画屯田章疏详加讨论务在必行若岁复一岁不加意焉欲兵食足而民不困穷臣敢以为无良策也此则今日事之最急者也臣复见日前关报臣寮所陈利害其间有切中时病决可施行者尚多且如言赏重罚轻民不知畏废法用例吏并为奸翻异不已而奸賘卒免添差不已而州县被害赋租失实而贫民苦於代纳文移猥烦而庶事因以不治若此之类甚衆其弊显然当革无可疑者朝廷大抵例送所属看详甚当而已是以因循迁延其说多不果行臣愚欲望圣慈特降处分委自宰属检举日前看详等指挥立限具上都省参酌取旨施行所贵求言不为虚文实天下幸甚

虞允文上言曰臣闻国以兵强兵以粮聚此天下之通论也然兵之敝常戒於冗而不精粮之敝常忧於虚而无积二敝其今日之所甚急乎往岁之春警报纷纷陛下尝为之宵旰矣及此暇时四境之备当议持久之计而或者谓备边者必增兵而增兵之害有二外则起敌国之疑内则忧月给之不足臣尝窃思之以为无增兵之名而有屯田之实有藏兵之利而无养兵之费者营田是也国家营田有年矣蜀口之入岁不过十二万石武昌之入岁不过八万石荆淮之间所入益少而将相故家一岁之储有至数十万石者岂天下之大乃不及之况今荒田旷濶未易以顷亩计昔诸葛亮之於汉中邓艾之於两淮羊祜之於荆襄显然皆有成效亮虽不久而已寛全蜀之运艾以六七年间积三千万斛祜之末岁亦有十年之储以今二三大将忠义智略自是不在亮祜艾下顾不能为陛下思长久便利之策乎臣闻古者一军之中未必皆战士也而有上中下之别上者可战中下者可役而新募之兵可役者必倍焉而旧兵之老弱者举不堪役也不堪役者聼其离军资其鉏犂粮种之费授田以优其生而募新兵以复其额使凡可役者并寓於农而薄其岁之所入率以一人耕而养一兵若耕者万人岁可增一万兵矣岁增不已耕者益衆所藏之兵必全盛於今日岂惟国势以强边储以丰而军制可坐而定也臣愿陛下与腹心大臣共议之微旨所向则下皆景从矣大抵使精於艺者习战拙於用者力耕而老者得以自便莫不因其性而行之三军其有不顺陛下之令者乎一得之愚惟陛下幸择

孝宗隆兴元年臣僚言州县营田之寔其说有十曰择官必审募人必广穿渠必深乡亭必修器用必备田处必利食用必充耕具必足定税必轻赏罚必行且欲立赏格以募人及住广西马纲二年以市牛会有诉襄阳屯田之扰者上欲罢之工部尚书张阐言今日京襄屯田之害以其无耕田之民而课之游民游民不足而强之百姓於是百姓舍已熟田而耕官生田或远数百里徵呼以来或名双丁而役其强壮老稚无养一方骚然罢之诚是也然自去岁以来置耕牛农器修长木二渠费已十余万一旦举而弃之则荆襄之地终不可耕也比见两淮归正之民动以万计官不能续食则老弱饥死强者转而之它若使之就耕荆襄之田非惟可免流离抑使中原之民闻之知朝廷有以处我率皆襁负而至矣异时垦辟既广取其余以输官实为两便诏除现耕者依旧余令虞允文同王珏措置

二年江淮都督府参赞陈俊卿言欲以不披带人择官荒田标旗立砦多买牛犂纵耕其中官不收租人自乐从数年之後垦田必多谷必贱所在有屯则村落无盗贼之忧军食既足则馈饷无转运之劳此诚经久守淮之策诏从之

国子司业刘爚接伴金使於盱眙军还言两淮之地藩蔽江南干戈盗贼之後宜加经理必於招集流散之中就为足食足兵之计臣观淮东其地平博膏腴有陂泽水泉之利而荒芜实多其民劲悍勇敢习边鄙战鬭之事而安集者少诚能经画郊野招集散亡约顷亩以授田使母广占抛荒之患列沟洫以储水且备戎马驰突之虞为之具田器贷种粮相其险易聚为室庐使相保护联以什伍教以击刺使相纠率或乡为一团里为一队建其长立其副平居则耕有警则守有余力则战帝嘉纳之

蔡戡上奏曰臣闻守城以兵养兵以食有城而无兵与无城同有兵而无食与无兵同三者不可阙一今襄阳桩积米不过三万石借贷侵移陈腐之余所存不多缓急何以为备况总领所岁计支米十万石自湖南诸州移运应副鄂州至襄阳泝流而上二千一百里滩浅水急非两月不可到且有损失欠折之患水脚糜费盖亦不资臣谓与其仰给於馈运不若取之於土产与其责办於民力不若官自为之今襄阳间沃壤千里古人屯田遗迹具在羊祜垦田八百顷即此地也故臣先言水利之当修次言屯田之可广况汉淮之俗浅种薄收殊不劳费一岁之间用力不过三次春耕夏种秋收而已兵师得人於此留意每岁春时差拨官兵广行耕种事竟即归收获亦然及其登塲以四分入官六分给耕种收获之人无官军兵请给甚微得此望外之物云胡不喜将见不待驱廹争欲服田官兵既已乐为然後寓以教閲之法使之角射艺之精者得往比其反也复使之角射艺之不废者再遣之且耕且教兵食俱足积以岁月可省湖南馈运之劳而边备有余矣襄阳见今屯田官兵五百人岁收谷麦几三万斛官取其半惜乎未广也今既凿水渠渠之左右无非良田以渐耕垦其利十倍伏望圣慈详酌行下荆鄂都副统制司相度施行光宗时戡又上奏曰臣等凖淳熙十年八月十四日尚书省劄子节文福州观察使建康诸军都统制郭刚劄子奏六月三日凖递到御前金字牌御宝封降下御笔朕闻屯田内有亡费之利外有守御之备赵充国陈便宜十有二事其说晓然久欲推而行之患无其人阙而不讲卿宿将虎臣通於兵事可以倚仗其计度田处与夫人数器用之属凡所以施行之策详悉条具闻奏副朕意焉付臣谨已仰体圣训恭禀施行切惟屯田之法因田致谷以便军食为利甚博陛下留神农务明问下及臣虽愚闇敢不罄竭万一惟是经始之初不无少费既定之後可与图成以守则坚以战则克实为经久无穷之利臣区区愚见条具奏陈八月十四日三省同奉圣旨令总领与郭刚同共条具臣等恭禀前项圣旨指挥置条具下项须至奏闻者

一臣等契勘淮西州军边面阔远若於沿淮处一槩措置屯田切虑扰动边民兼有不通水次去处难以转输惟是和州乌江含山历阳县无为军巢县庐江县至东关焦湖一带地濒江湖可以通行舟楫昨来措置屯田之时军旅方息人户少有归业亦止根括到和州三县及无为军巢县荒田共五百顷及庐州三十六围开垦自废罢之後州县据凭人户契据识认其间不无侵耕岁月既久遂同已业若欲泛行根括切虑州县因而扰民今相度欲乞从朝廷劄下淮西帅漕司先次行下诸县取见人户请佃旧管屯田数目然後於濒江临湖一带近里州县根括可以开耕无主荒田开具坐落地段四至田亩数目供申朝廷候到降下以凭标拨措置开耕仍令逐司严切约束州县不得因而扰民

一今来剏开荒闲田土全藉工力不比熟田用功省易须令人有余力方可使之竞劝臣等今相度欲每田一顷令四人分耕每人当二十五亩每六人为一甲於内差甲头一名十甲为一保计六十人差使臣一员管押今且以五百顷为率共合用二千三十三人每一千人差将官一员部辖措置将司白直等人一十五人共用二千六十五人照得自乾道六年以後不曾差拨官兵前去沿淮出戍今来所差屯田官兵欲且於和州防城一千人内分拨前去候淮西师漕司根括田段见得多少或有不足人数即从都统制司照数贴差亦作防城名目将来田土成熟耕垦省力有可减人数从宜施行

一合用耕牛农具寨屋种粮之属若令淮西漕司应办不免行下州县科扰百姓若令军中自行办集又缘建康都统制司自废罢囘易之後止有逐月拨到酒息钱按月支给诸军统制统领将佐供给又有打造战船教閲犒赏百色支用别无寛剩切见淮西漕司所管钱物浩瀚欲乞朝廷指挥於淮西漕司见管钱内先拨十万贯支付建康都统制司拘收据合用耕牛农具寨屋物料种子并依郭刚已奏请之数先且减半收买制造使用淮西漕司除根括田段之外其余事件并无干预既免扰民事亦易集

一今来开垦之初所收子利未广兼起荒劳苦合行优润臣等今相度将欲第一年所收物斛除存留种子外尽行给与力耕官兵第二年除种子外以十分为率官收二分其余八分给与力耕官兵第三年除种子外以十分为率官收三分其余七分给与力耕官兵第四年所收物斛除种子外以十分为率官收四分其余六分给与力耕官兵以後年分并止以四六分收给庶几官兵乐於劝耕不致废堕

一部辖将官使臣合千人白直等人往来管干亦合量行支犒缘官中所收不多臣等今相度欲於力耕官兵所得分数内斟量取拨从都统制司照等第径自均给候支散毕具数供申朝廷照会

一今来淮西漕司先拨到钱数及将来收成官中合拘收物斛臣等相度欲委都统制司收支候年终造帐开具奏闻

一如有条具未尽事件续具奏闻

戡又上奏曰臣昨任京西漕臣亲见荆襄之间沃野千里古人屯田遗迹具在戍兵全仰县官请给微薄馈运艰险诚因其所利耕垦可实边储亦因以寓教閲之法今春召还尝具劄子面奏特蒙玉音称善近者伏凖尚书省劄子备奉圣旨令臣与都统郭刚同条具屯田事宜臣切揣圣意岂非采向者愚虑之一得不但可行於荆襄欲广其策於被边之地乎况臣所领职实兼措置屯田固当竭智殚虑以禆万一已与郭刚同条具奏闻外然臣有愚见不敢隐嘿臣伏见汉淮事体大槩不同襄阳地广人稀自城之外弥望皆黄茅白苇既疏水渠溉田数千顷无民田间断兵耕其中聚而不散号令进退不失部伍淮西州军去边稍远耕者日衆虽有荒闲之田不免与民田接畛军民杂耕岂能无扰屯兵散处庐舍隔远亦难钤束此事体不同者一也襄阳去边不百里自修好以来五六十年流民未复旷土未辟见今可田去处皆是百姓弃而不耕之地军民不相侵夺坐得良田故其为利也安淮西则不然富民大家及归正人经官请佃广作四至包占在户岁月既久遂为永业官司非不知之若一切根括则必大为边民之扰若止收其所弃而为屯田则所得无几此事体不同者二也襄阳屯田近者负郭远者数十里主帅可以亲临朝出暮归察其农事之勤惰閲其武艺之精粗而赏罚之戍兵往来耕者饁者相望於道营寨不远可以更休故於事为便今大军屯驻建康淮西异路近者犹有一江之隔主帅絶江而北人所创见委之偏禆未必尽力况事当一一咨禀主帅而後行遥度於数百里之外非身履目击之岂能尽合事宜其於农事武艺亦不能尽察戍兵往来动是旬日营寨相远必家属偕行此事体不同三也自和戎以来两淮未尝宿重兵诸州防城不过千百人而已襄阳之兵虽号鄂渚分戍然自来留屯万人以副帅临之敌人习熟不以为疑今若一旦广行屯田於淮西沿边州郡必骇聼闻或启衅隙要当以渐於近里州郡为之此事体不同四也有是四者故屯田之法行之荆襄则易行之淮右则难然则屯田决不可行之淮西乎大抵事无难易在所以处之耳臣闻善立事者戒张皇而恶烦扰夫兴大衆开屯田於和好既定之後不无骇聼而不安者向来和州屯田五百余顷庐州有三十六围废罢未久其间多是熟田见系人户请佃不若先遣官吏案行籍其旧数自来岁措置开耕规模既成以渐增广今和州防城者千人庐州亦有三百人春去秋还若根刷向来屯田官兵增益而并遣之则不至张皇矣所谓恶烦扰者凡州县之间兴一役办一事无非扰民监司行下诸州诸州行下诸县诸县不免取办於百姓官吏并缘为奸其扰数倍纵使量给价钱糜费减克所余无几往往白着今也买耕牛造农具盖寨屋一切委之漕司漕司靳费势必科扰未见屯田之利己为边民之害臣谓不若令军中办其事漕司给其费要使屯田开而民不知则不致烦扰矣军获其利民不知扰人心既安地利亦尽屯田之法孰谓不可行之淮西乎臣识虑闇浅计策迂缓不敢避雷霆之诛惟冀天地日月容覆而照烛之臣不胜大愿

杨万里上疏曰臣闻天下之事不可名之以无故之大也名之以无故之大则将待之以甚难之举名之以大而待之以难则上之人旁徨睥睨而不敢决下之士畏慑沮丧而不敢议始乎不敢议卒乎废其议始乎不敢决卒乎寝其决事之难行古之难复而天下之难治皆出乎此而今之所尤纷纷者屯田之议是也且事异职而职异力从其职而力之则力之为有功非其职而力之则力之为无用夫屯田者一有司之事耳何至於烦天子之宵旰而累庙堂之讲明哉臣闻禹之治水非躬於疏凿周公之作洛非手於营筑夫固有治之者孔子曰出纳之吝谓之有司曾子曰笾豆之事则有司存是故先零之田充国不以累宣帝许下之田枣祗不以累曹公而汉宣曹公亦未尝下取二臣屯田之事而代之忧今独待区区之屯田以甚难之事则天下之事又有难者将何以待之此非名之以无故之大之过欤臣请得而小之且屯田之事其实甚小而其名甚大者执屯田之名也屯田之名不去则屯田之实终不可行田以屯名岂非以屯兵而名耶古者兵农一人汉之良家子唐之府兵犹有先王之典刑也自张说之募刘守光之刺而兵农始为二人矣故自唐以前乡井无不能战之农而营垒无不能耕之兵非农之可强以战而兵之可教以耕也彼固世於耕而习於战也以其习焉者而离乡井故其战不栗以其世焉者而居营垒故其耕不怍今则不然兵人者靡衣侈食蒱博而使酒傲?踞肆视农民以奴隶而尚肯为农民之事哉今欲屯田而犹执其名以责其人是驾虎豹以耒耜而鞭之使垦田也其不可明矣且又有不可者两淮之屯田臣不得而知也臣独见江西之屯田大抵其田多沃而荒其耕者常困其利则官与私皆不获夫田之沃者耕之招也而何至於荒利不归於上则归於下而官与私何至於两不获租重故也租重故一年而负二年而困三年而逃不逃则囚於官不瘐死不破家则不止前之耕者去矣後之耕者复如是焉官之遗利可胜惜耶又有大不可者古之屯田皆有谓也行於内地则为济饥许下之役是也行之边地则或为备敌或为谋人李泌之议充国之议是也用兵之日则两淮?行之可也非用兵也而骤焉扬兵以屯田焉鸷鸟将击必匿其形何至於彰彰如是哉是故莫若去屯田之名举两淮之屯田不授之兵而授之民田以口授业以世守如唐太宗之授田使兵与民分农以食兵故战者逸兵以护农故耕者安农安而兵逸守则坚战则强其利一也君子之举事不言不可言之名不行不可行之言欲行屯田而惮於明言之则名之者非也今天子曷不诏两淮之漕司与守臣以兵火之後招集流民其民存者以其田复之其亡者许它人承之其为田之在官者曰屯者曰营者曰没入者举而一之为世业以授民之无田者且不间於江湖闽浙之民则行可言言之可名矣夫吾自有田吾自有民以吾之田授吾之民此何惊於敌而何疑於逼哉其利二也其事既行则又诏於内地诸路之守臣有民稠地狭而愿迁则迁之淮有水旱饥民之就食则就於淮使民得自言而聼其来官随所过而为之给何患无能耕之人哉检校经界之旧籍以为均税之额尽鬻内地之屯田以为牛种之资其熟户则蠲其几年之租其新民则蠲其几年之租何患无乐耕之人哉且使人必有道因其所利而利之之谓也今使两淮之地民户增而垦田多者必以韩重华之赏而赏漕臣以王臣之赏而赏守令则吏之所利也民之来者优而恤之如前之说则民之所利也是三人者各利其利各力其职而又纠之以谏官御史以察其扰且伪则不出十年两淮无余田而有余谷朝廷有兵食而无兵费边上之粟如山而内地之饷渐可省矣其利三也辞屯田之名以享屯田之实不在此耶或曰田之在官者不卖之而直授焉官其费民其幸矣盖为政者必视其所争而为之制夫以民争地则地重以地争民则地轻地重者卖之可也地轻者授之可也今两淮之地所谓地争民者也授之犹未必来而况卖之耶役民以筑而卖之木驱民以战而卖之箭臣不知其说也惟朝廷择其中

宁宗嘉定十五年司封郎中魏了翁上疏曰臣曩蒙一再赐对尝极陈三边利害之实二敌强弱之势虽蒙圣慈不以其狂瞽曲赐容贷而事会无穷隐忧莫识每念古人守边备塞可以纾民力而老敌情惟务农积谷最为要道然而言之者烂熟闻之者讪玩何也以未尝精讲而力行之也臣生长於蜀虽幼习百氏长游四方於国中之事粗所素讲然身履目击之久真知而实见则莫如父母之邦姑以蜀事为陛下陈之则三边固可类推矣臣比者窃闻四川制置司遵奉圣旨措置利州路营屯田委监司分任其责见已置局经理朝廷明见万里之外凡在边鄙莫不踊跃思奋犹有说焉西边自罹敌祸以来利东之大散黄牛利西之皂郊水关等处五六年间原堡多隳地利悉弃以故流人久不复业谷粟日贵兵民交弊今若遽行屯田则合葺边堡合用兵耕而边堡则诸将虑事谨审欲及冬时同乘机便乃可修筑兵耕则自顷年累减军额以来以之坐守尚多阙数矧今久戍之余难复再加役使是屯田之事卒未可举而边实之储无时而可议也然则遂置之不复问则岂不甚可惜哉臣窃谓有屯田有垦田二者相近而不同垦田者何大兵之後田多荒莱如诸路有闲田寺观有常住皆当广行招诱使人开垦因可复业则耕获之实効往往多於屯田盖并边之地久荒不耕则谷贵贵则民散散则兵弱必地辟耕广则谷贱贱则人聚聚则兵强此理所必然惟毋责屯田之虚名而先究垦田之实利则庶几矣臣请试陈今日所当垦之田如利之西路则皂郊之内湫池诸谷水关之内崖石诸镇利之东路则洋川之内青座华阳凤集之内盘车诸岭大率昔为膏腴今成荒弃至於金州近里亦多有之其田去敌或百里或二三百里有高山大陵之险可据有原堡兵戍之援可恃亦有敌骑从来所不曾至之处若更得土豪之助则指日可成今闻三路土豪之为忠义者有愿自备费用自治农器自办耕牛自用土人各随便利趂时开垦及秋布种其间亦有愿略资官司给助者亦自不多若聼其施工略计所耕可数千顷则明年此时便收地利纵官未立额或量行输租其潜裕兵民使渐食贱粟比之顷岁人苦斛贵官苦籴贵其利害岂不万万相絶何况耕田之民又皆可用之兵不数年间边食既丰兵丁亦足万一有警呼吸成聚家自为守人自为战比於仓猝遣兵戍守亦万不侔若是则虽无屯田之名而有屯田之实无养兵之费而又可潜制骄蹇之兵不惟不畏残敌亦可不畏他盗积以岁月则今之垦田又可为後之屯田今之耕夫可为後之精兵救蜀大弊为蜀永图无出於此顾何惮何惜而久不为也或者之所虑不过宼抄耳然敌尝荡刼我梁洋及五州知无所得今方与西北相持未必遽议再入目前可以暂纾失今不为则後悔无及臣比得蜀中近闻兴元金州两戎司探报敌方科民牛具开耕凤翔荒田又闻西和一带边民觇知敌亦厌兵愿各耕种人自为守夫垦荒之利敌犹知为之而我不敢为原堡之固敌知葺之而我弗敢葺悠悠岁月坐长宼雠臣不知所以为策矣比者关外连岁荒歉今年荞麦大熟边民无里外咸知耕播之利闻朝廷施行屯田指挥下日西和一带愿耕者云合风偃动以千数人心若此何可失也臣愚欲望圣慈申命四川制置司据目今已行就令利路提转司因人心欲为之机抚天时难失之运先切选用土豪渐渐耕垦细民所不能垦之田则一寸有一寸之功一日有一日之利皆实効也事半功倍惟此时为然若夫屯田则先督诸将修葺原堡候毕曰并将极边荒田尽数耕播行之以渐要之以久不数年之间边备隐然以战则胜以守则固保蜀之策无大於此惟陛下财幸

元世祖时东平布衣赵天麟上策曰臣闻神农之教曰有石城十仭汤池百步带甲百万而亡粟弗能守也由是观之兵者城之守也食者兵之给也非兵无以守城非食无以给兵兵足而城安食足而兵壮兵食二者强国之计也谨案古者井田之法地方千里出兵车万乘甲士三万人步卒七十二万人马四万匹牛十二万头且耕且守人无阻饥之厄有室有家下获乐业之庆三代以後去古既远阡陌制起旧法遂絶历代尚患兵食不足至有令人入粟鬻爵而滥官者矣又有令人入粟免罪而败法者矣亦有赋歛烦剧而失民心者矣亦有重刑极罚而徵民物者矣是皆见目前而忘後患得其一而失其百者也乃有卓然英乂思革其弊屯田之事由此而兴若充国之於先零邓艾之於夀春以至魏武屯於所在而仓廪靡不皆满羊祜屯於襄阳而积粟可支十年其余获利者不可胜数然犹未逹於天下也唐置六百三十四府府各有兵无事之时乃耕於野永徽年间斗米三钱盗贼遂息旅行千里不持寸兵盛之至也今国家大业已定不忘武备江湖岭海闽广川蜀西北东北边塞之地皆有军兵以戍之坐食粮粟淮南北等处有屯田官府而屯田实未之广也为今之计宜广屯田况属承平之秋非同征伐之日须立久长之妙法庶几威德之并行使先偏後伍之流务南亩东臯之事一朝有事则厉戈擐甲而奋其战胜攻取之能群宼消声则力穑服田而求其千仓万厢之积畋於农隙以讲大事完其营垒以防不虞亦既免飞刍挽粟之劳而又有用寡生多之益也义归一致功可双成伏望陛下念兹在兹凡戍兵之处命戍卒为农开垦旷田每百人限几顷凡所用之牛官为出直於南方西方市买而分给之凡所用之田器官为於诸冶铸造而分给之凡力田及不力者明立赏罚以劝惩之可也虽一时劳费而实惟永逸之基借衆军余力而建此富强之业庶乎军民皆以自赡而各得其所矣

英宗时虞集拜翰林直学士俄兼国子祭酒尝因讲罢论京师恃东南运粮为实竭民力以航不测非所以寛远人而因地利也与同列进曰亰师之东濒海数千里北极辽海南滨青齐萑苇之场也海潮日至淤为沃壤用浙人之法筑堤扞水为田聼富民欲得官者合其衆分授以地官定其畔以为限能以万夫耕者授以万夫之田为万夫之长千夫百夫亦如之察其惰者而易之一年勿征也二年勿征也三年视其成以地之高下定额於朝廷以次渐征之五年有积蓄命以官就所储给以禄十年佩之符印得以传子孙如军官之法则东面民兵数万可以近卫京师外御岛夷远寛东南海运以纾疲民遂富民得官之志而获其用江海游食盗贼之类皆有所归

历代名臣奏议卷二百六十








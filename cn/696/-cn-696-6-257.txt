寄上京山郑师


我师昔立殿西头，龙渊欲拟安昌侯。
一朝忽失绛灌意，十载翻从屈宋游。
鄢郢城高风景切，鹿门野阴桑柘幽。
年年著书殊未止，吾道何须歌虎兕。
刘向七略简欲青，蔡邕九经石半紫。
网罗更尽三千年，上掩龙门追鲁史。
尔来祸乱真倥悤，中原万里旌旗红。
大梁公子逐流水，襄阳耆旧如飘风。
尤来大枪相间出，海内杀气缠衡嵩。
安陆卿云成紫盖，肃皇以来比丰沛。
轩辕神台不敢攀，康成德里人所赖。
春风落日显陵西，轻裘疋马衣冠会。
指日徵书下玉京，登车揽辔奏澄清。
岂得徘徊留白社，早知不免为苍生。
扫除天下必英俊，戡定变乱归忠贞。
予（一作龙）持刀笔趋公府，署事本州亦无补。
但愿时清兵革稀，束书牛角还农圃。
法言应自授侯芭，河汾（一作仲淹）门下惭房杜。





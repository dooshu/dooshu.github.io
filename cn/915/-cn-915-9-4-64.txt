◇答晋安王叙南康简王薨书

南康兄器宇冲贵，风神英挺。魏之中山，徒闻退让；晋之扶风，虽号师范。用今方昔，若吞梦云。及寻阳私疾，孝感神明；殆不胜丧，扶而後起。犹冀天道可期，岂谓福善虚说。且分违易久，嘉会难逢。绸缪宫阃，不过纨绮之事；离群作镇，动回星纪之历。志异双鸾之集，遽切四鸟之悲。松茂柏悦，夙昔欢；芝焚蕙叹，今用呜咽。（《艺文类聚》二十二）


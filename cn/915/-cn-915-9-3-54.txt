◇谢为皇太子表

伏见诏书，以臣为皇太子，有命自天，实惊物听，鸿名盛典，爰萃庸薄，势举千钧，方兹未重，高抟九万，比此非遥。臣本凡蔽，宾实无取，特以毓庆云霄，凭晖璇极，鸣玉内侍，指麾外蕃，犹惧不任，尚疑废职。况复监抚守从，道著前经，恭敬温文，义彰昔记，震维礼绝，离景事尊，养德北宫，赞业东序，魏平非拟，汉庄靡继。臣牧拙樊汉，始获言归，遂以下才，属当上嗣，事异定陶之举，有类胶东之册，将何以著三善之德，延四皓之游，屈叔誉之辞，绎卞兰之颂。（《艺文类聚》十六）


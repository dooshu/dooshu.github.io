○被褐怀玉赋（以“君子藏器待时”为韵）

玉者贵而绝伦，褐者贱而无文。何秘质之用晦，空怀而不分。盖以潜错落，蓄氛氲。善价斯待，韫光莫闻。讵见识於和氏，而包羞乎楚君。当其组织初成，弥缝已备。马褐同色，牛衣齐类。徒观代蓝缕，配憔悴。为卒岁之资，有御寒之利。殊不知雪影斯积，冰光所萃。温润潜颖，特达藏器。自同韫椟之深，莫发连城之贵。青蝇欲点，碍羽翼而却还；白虹始腾，隔领袖而犹秘。是知玉人获也，用之而彰；褐父得也，舍之则藏。外不娄而不曳，中如璧而如璋。随於人，谁谓莫胫；映於礼，乍若凝肪。自有同夫韫石，亦何虞於越乡。我亦思古人，殿矣君子。既效此而比德，亦念兹而行己。固将匿彩於圭瓒，合音於宫徵。惧秦赵之夺，我则掩荆山之辉；耻虞虢之争，我则藏垂棘之美。宜乎琢磨是赖，清贞勿改。映胸襟而发光，杂山水而腾彩。成器而服之无攵，开衽而沽诸有待。信可以价夺众珍，名高四海。然後被其恶衣，怀以待时。有老氏之诫，无司城之辞。苟释褐之兹始，当献玉而无疑。


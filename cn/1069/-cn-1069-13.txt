卷十三

洪武三十五年冬十月辛亥朔命工部给奉天征讨军士衣鞋

○湖广镇远州蛮夷长官司长官何惠言本境路当云南要冲每岁修治清浪焦溪镇远三桥工费繁重所部临诸溪洞民皆佯獚猫狫力不胜役乞令军民相参修治从之

○夜金星犯天江南第二星有二星其一如鸡子大青白色光烛地出八谷东北行至上台其一如弹丸大青白色有尾出天厨东北行丈余发光如鸡子大至游气中

○壬子册都督徐章之女为皇第三子高燧妃

○宁王权来朝

○赐谷王橞钞十万锭

○升吏科都给事中姚行为湖广布政司右参政户科给事中罗义左参议刑科都给事中周鼎湖广按察使礼科都给事中黄永寿刑科右给事中吴让俱副使刑科给事中商惠佥事工科都给事中李敬为江西布政司右参议户科都给事中梁成兵科都给事中傅寿俱江西按察副使赐钞及文绮表里有差升江西按察佥事周观政本司按察使

○升神策卫指挥同知王观童骁骑右卫指挥佥事梁北斗奴俱为北平都指挥佥事指挥佥事戴彬刘徵俱为锦衣卫指挥同知

○制周王橚仪仗

○癸丑楚世子孟烷来朝

○升前湖广布政司左参议杨砥为鸿胪寺卿以其在建文中尝上书请敦亲恩罢兵息民也

○擢浙江布政司试理问李继先前潞州军民指挥司试经历陈升前威海军民指挥司试经历侯汝为俱为监察御史

○升羽林前卫指挥使刘信为河南都指挥使

○命都指挥佥事刘达掌滁州卫事初达为滁州卫指挥佥事以归附功升今官至是仍命掌本卫事

○今筑安抚司安抚得垛来朝赐绒锦二端文绮五表里钞百锭

○夜有二星如鸡子大其一赤色有光出天园东行至近浊其一青白色有尾光烛地出外屏西北行至霹雳

○甲寅  上谓兵部尚书忠诚伯茹瑺兵部尚书刘俊曰昔  太祖高皇帝尝戒敕诸将校曰军士家属既众而月粮有限衣食不足不免饥寒加以尔等无恻隐之心侵渔私役困苦不胜往往逃亡缺伍故当时私役者每一日追工钱一贯仍论其罪朕今且虑内外将校不能抚恤军士比昔有加所以逃亡者众自今计其军逃亡之数以论罚如百户有逃一人者减其俸之半逃十人者全不给至三十人者降充总旗四十人降充小旗五十人发充军其千户逃军十倍于百户指挥逃军五倍于千户者并减俸及递降一等皆如百户之例

○升吏科左给事中黄耕为本科都给事中改右给事中朱纮左给事中以给事中郇旃为右给事中升户科左给事中徐奇本科都给事中以给事中黄宗晦为左给事中万忠右给事中升礼科左给事中欧阳以恭本科都给事中以给事中何仕让为左给事中熊文绶右给事中升兵科左给事中郑遂本科都给事中改右给事中舒孟名左给事中胡濙右给事中升刑科左给事中周璟本科都给事中以给事中陆中善为左给事中朱原贞右给事中升工科给事中赵毅□心本科都给事中

○升广武卫指挥佥事许亨为北平都指挥佥事亨北平都指挥佥事得之子以朝见于扬州特命任其父官仍命其父以本官致事

○复设应天府溧阳县批验盐引所

○晓刻火星犯进贤星

○乙卯命羽林前卫指挥同知王三哈归侍亲彰德仍给以俸初三哈自彰德卫军来归款从征有功升今官至是以母老不能就养乞还省视  上嘉其孝故有是命

○丙辰享  太庙毕遣官祭功臣于鸡鸣山庙先是礼部侍郎宋礼言功臣自有庙请罢  太庙配享但于本庙祭之  上曰  先帝所定配享不可罢又曰此皆佐命开国之臣既自有庙俟  太庙享毕亦别遣官即其庙祭之于义可也著为令

○宴宁王权谷王橞于华盖殿

○擢监生王孚陈礼朱肇何海陆祯王政刘端姚絅阮瑢姚伯善俱为给事中大理寺左评事周新蔡瑛孙硕刘观右评事杨廉鸿胪寺司宾署丞周敏序班刘英兵部司务张进远志盛文明行人李公敏亢诚施安顾谦牛庸傅霖盛敬俱为监察御史

○升锦衣卫指挥佥事缪忠潘谞陈敬程远李忠俱为本卫指挥同知

○夜木星犯天江第二星

○丁巳吏部奏前北平所属州县官朱宁等二百一十九人  皇上举兵靖难之际俱弃职远避寘寘诸法命入粟赎罪毕发兴州屯戍

○宴奉天征讨功臣毕  上谕之曰君臣谓之元首股肱盖一体相须也故为君必务保全其臣然为臣亦当思自保凡人致富贵难保富贵尤难尔等从朕数年万死一生今皆身有封爵禄及子孙可为难矣但当思保之夫有功则赏有罪则罚此  祖宗公天下之大法尔等须遵守若不谨而犯之朕不敢曲宥盖以私废公则天下不服矣其务敬慎庶几共安荣永远

○戊午敕礼部曰  太祖高皇帝临御命所司历考礼乐制度参酌古今上自朝廷下及臣民冠昏丧祭之仪服舍器用之制皆有等差著为定式颁布中外行之久矣朕虑今有司因循苟且奉行弗谨致有非分违法干犯刑宪非朕所以爱民之道尔礼部其以洪武中所定一切制度图示中外俾人知遵守庶几亨太平之福

○旌表处州府丽水县民郑季廉妻戴氏饶州府乐平县民詹伯尹妻倪氏程启明妻汪氏贞节三人俱以早寡守志不贰有司上其事故有是命

○命狭西河南山西山东凤阳诸府州县选力士三千五百人

○宁王权奏故妃张氏之殁适际兵旅多事之际迨今未葬命工部给明器仪仗令所在有司营葬事

○己未修  太祖高皇帝实录敕太子太师曹国公李景隆太子少保兼兵部尚书忠诚伯茹瑺曰昔  皇考太祖高皇帝顺天应人开基启运自布衣提三尺剑十数年间削刈群雄平一六合功成治定制礼作乐身致太平垂四十年功德之盛亘古莫伦比者建文所修实录遗逸既多兼有失实朕鉴之诚有歉焉今命儒臣重加纂修务在详备庶几  神功圣德明昭日月垂裕万世尔景隆国之懿戚自少暨壮服事  皇考庙谟睿略多所闻知今特命尔监修瑺祗事  先帝多历年载信任弥笃当时  圣政亦所悉焉其为之副尚端乃心悉乃力用著成一代之盛典岂惟仰答  先朝宠遇之厚亦以副予惓惓之孝诚钦哉

○封周王橚长女为仪封郡主擢右军都督佥事马溥子春为中奉大夫宗人府仪宾以郡主配之

○真人张宇初来朝赐钞六百锭

○复汤中河南布政司左参议阮友彰按察司按察使中等先官河南建文中坐事罢故今复之

○升都指挥佥事林帖木儿苏火耳灰俱为都指挥同知指挥佥事娄鬼力为都指挥佥事

○修狭西西安府灞桥

○庚申谕修实录官曰自古帝王功德之隆者必有史官纪载垂范万年我  皇考太祖高皇帝神功圣德  天地同运日月同明汉唐以来未之有也比建文中信用方孝孺等纂述实录任其私见或乖详略之宜或昧是非之正致甚美弗彰神人共愤蹈于显戮咸厥自贻今已命太子太师曹国公李景隆为监修太子少保兼兵部尚书忠诚伯茹瑺为副监修尔等皆茂简才识俾职纂述其端乃心悉乃力以古良史自期恪勤纂述必详必公用光昭我  皇考创业垂统武功文治之盛与乾坤相为无穷斯汝为无忝厥职矣钦哉

○升金吾左卫千户宋聚为金吾右卫指挥佥事旌其从征徐州出哨功也

○辛酉楚世子孟烷辞归赐钞六千锭其从官赐钞有差

○赐寿阳郡主清湘郡主白金文绮及钞

○改江西布政司治为宁王府

○都督陈质有罪伏诛初质任江西都指挥建文中调守大同遂升中军都督同知擅作威福劫制代王僣取府中器物虏掠已附居民强夺良家子女至是事觉诛之

○壬戌命工部营平阳王府

○升武成左卫指挥使杨青蓟州卫指挥使李贵潼关卫指挥同知吴凯骁骑右卫指挥佥事王聚俱为都指挥佥事凯任江西聚湖广青狭西都司贵山西行都司撒马儿罕归附千户亦剌思为锦衣卫指挥使羽林前卫千户沉檀任福齐聚金吾左卫千户康泰俱为指挥同知檀福俱任本卫聚泰俱金吾左卫羽林前卫千户王礼金吾左卫千户张得林金吾右卫千户沈任蒋义刘驴儿府军后卫千户钱兴前燕府仪卫正王仪俱为指挥佥事王福钱兴各任本卫张得林沈任蒋义刘驴儿俱金吾右卫王义锦衣卫以金吾左卫指挥佥事周原子鉴千户郭成弟拜住俱袭升府军右卫指挥同知

○癸亥夜金星入南斗杓第二星

○甲子赐晋王济熺书令于护卫内拨马步官军四千随高平王平阳王于平阳卫府暂居分原给本府符验二道与之

○辽东都指挥司奏九月戊子虏寇犯开原至北门外备御都指挥吴立遣指挥庄济率军拒之贼退癸巳谍报贼营城外五里济领军袭之贼以众迎敌指挥张恂李冕弃军而走贼乘势直前济督军与战杀伤相等卫镇抚张能千户陈良等九人死之济被重创督战益力贼败去敕镇守辽东左都督刘贞曰古之驭夷狄者严兵守境使不得为寇若其入寇驱之则已今既不能严备使遂至城下驱而去之足矣何必追袭既以兵袭之则当力战而张恂李冕乃弃军先走致伤吾将士其张恂李冕即斩以徇将士死伤者优恤其家仍督缘边诸将严兵守备寇来则驱之慎勿与战也

○晓刻火星入角宿

○乙丑夜月犯毕宿大星有星如鸡子大青白色有光出离宫西行入河鼓

○丙寅升狭西布政司右参政戚存心为礼部右侍郎狭西按察使师逵为兵部右侍郎副使王平为都察院左佥都御史佥事朱逢吉为大理寺左寺丞实授刑科试给事中谢朝锡本科给事中

○命镇远侯顾成镇贵州  改橚府护卫为庄浪卫

○丁卯命唐王桱郢王栋伊王木彝兴平王尚火舟永寿王尚灴冠

○定北平守城功赏以北平保定永平为一例通州遵化为一例蓟州为一例隆庆密云密云后卫为一例各以岁月久近为等第自都指挥至民丁给赏各有差北平永平保定洪武三十二年至三十五年都指挥银五十两彩币八表里钞百六十锭指挥银二十两彩币六表里钞百锭千户银十五两彩币四表里钞八十锭百户银十两彩币三表里钞六十锭旗军银五两绢三疋绵布四匹钞五十锭编伍舍人余丁及民钞五十锭洪武三十三年至三十五年都指挥银四十两彩币六表里钞百锭指挥银十五两彩币四表里钞八十锭千百户银十两彩币三表里钞六十锭旗军绢二匹绵布三匹钞四十锭编伍舍人家人余丁民人钞四十锭洪武三十四年至三十五年都指挥银三十两彩币四表里钞百锭指挥银十两彩币三表里钞六十锭千户银八两彩币二表里钞四十锭百户银六两彩币二表里钞四十锭旗军绢一匹绵布二匹钞二十锭编伍舍人家人余丁民人钞三十锭通州遵化二处洪武三十二年至三十五年都指挥银四十两彩币六表里钞百二十锭指挥银十五两彩币四表里钞八十锭千户银十两彩币三表里钞六十锭百户银八两彩币二表里钞五十锭旗军绢二匹绵布三匹钞四十锭编伍舍人家人余丁民人钞四十锭洪武三十三年至三十五年都指挥银三十两彩币四表里钞百锭指挥银十两彩币三表里钞六十锭千户银八两彩币二表里钞五十锭百户银六两彩币二表里钞四十锭旗军绢一匹绵布二匹钞三十锭编伍舍人家人余丁民人钞三十锭洪武三十四年至三十五年都指挥银二十五两彩币二表里钞六十锭指挥银七两彩币二表里钞四十锭千户银六两彩币一表里钞三十锭百户银五两彩币一表里钞二十锭旗军绢一匹绵布二疋钞二十锭编伍舍人家人余丁民人钞三十锭蓟州洪武三十二年至三十五年都指挥银三十两彩币四表里钞百锭指挥银十两彩币三表里钞六十锭千户银八两彩币二表里钞五十锭百户银六两彩币一表里钞二十锭旗军绢一匹绵布二匹钞三十锭编伍舍人家人余丁民人钞二十锭洪武三十三年至三十五年都指挥银二十五两彩币三表里钞六十锭指挥银七两彩币二表里钞四十锭千户银六两彩币一表里钞三十锭百户银五两彩币一表里钞二十锭旗军绢一匹绵布一匹钞二十锭编伍舍人家人余丁民人钞二十锭隆庆密云密云后卫三处洪武三十二年至三十五年都指挥银二十五两彩币三表里钞六十锭指挥银七两彩币二表里钞四十锭千户银六两彩币一表里钞三十锭百户银五两彩币一表里钞二十锭旗军绢布各一匹钞二十锭编伍舍人家人余丁民人钞二十锭洪武三十三年至三十五年都指挥银二十两彩币二表里钞四十锭指挥银六两彩币一表里钞三十锭千户银五两彩币一表里钞二十锭百户银四两彩币一表里钞十二锭旗军绢布各一匹钞十六锭编伍舍人家人余丁民人钞十二锭

○以守城功赏辽东都指挥佥事徐刚银三十两彩币四表里钞三十锭

○复设余姚千户所

○戊辰以都指挥同知韦善为中都留守司副留守升河南都司都指挥佥事徐勋吕均为本司都指挥使

○庚午以右军都督佥事袁义次子兴袭父原职府军左卫指挥使初义卒长子旺袭职坐诽谤流岭南  上兵至灵壁兴以锦衣卫散骑舍人来朝至是特命袭职

○辛未山东青州诸郡蝗命户部给钞二十万锭赈民凡赈三万九千三百余户仍令有司免其徭役

○升密云后卫镇抚杨起为锦衣卫指挥佥事

○壬申谷王穗之国长沙赐马二十四匹鞍二副银五百两钞三万六千锭锦十匹纻丝绫罗各六十匹绢百九十匹羊二十腔酒二百瓶赐其从官都督长史以下及内官钞有差

○宁夏总兵官左都督何福奏请所调马步官军在边者五月一更以息之屯田鞑军内选骁勇者免徵其租令操习听调河州多产马购其良者以广边防把隘军士宜给皮裘狐帽御寒悉从之敕福曰所筹边务悉当朕意今冬寒正虏寇出没之时尤宜严谨边备回回有来市马者听须立官市于城外定其价官与收买为长久之法仍严出境之禁凡诸事务悉宜慎察

○癸酉复定海县丞温仲和尤溪县丞孟筹河南按察司佥事二人洪武中俱以监生署佥事建文中坐事降至是召还而实授之

○鞑靼脱脱不花驴驴来归赐衣钞彩币居之京师

○甲戌诏随征将士前有虏掠民间子女者悉还其家官给钞人五锭为道里费有匿不还者罪之

○  设四川建昌卫中前中中二千户所盐井卫中右中前中后中中四千户所宁番卫中左中右中前中后中中五千户所会川卫前千户所越嶲卫左右二千户所

○夜有星如鸡子大青白色尾迹有光出娄宿西北行至游气月行太微垣端门中晓刻月犯左执法

○乙亥复卢渊兵部左侍郎渊建文中由左侍郎坐累被谪至是茹瑺言其才行故召复之改兵部右侍郎师逵为吏部右侍郎

○命五军十三卫选银牌杀手有膂力胆量身长五尺以上者充将军备宿卫

○旌表镇江府丹徒县民唐川孝行川时以仓夫役京师母徐氏家居婴疾川闻刲股欲归食之通政司以闻  上赐钞十锭命为鸿胪寺序班使迎其母就养仍旌其门

○贵州都指挥张忠坐事谪宁夏听总兵官都督何福调

○左军都督佥事徐凯卒凯庐州合肥人自少慷慨有志事  太祖高皇帝以军功积官至都督佥事建文中守沧州以御  上后为  上所擒释而遣之凯愿留自效从之仍其官禄至是以疾卒遣官赐祭未几凯母亦卒并给传归葬仍赐钞米及布恤其家

○丙子升太常寺协律郎朱焯为本寺少卿奉祀谢靖真葛清隐为寺丞

○甘州中卫左所军张真上言臣闻人君继统之初天下治乱之所始也书曰与治同道罔不兴与乱同事罔不亡钦惟  皇帝陛下嗣登宝位天下士民欢忻鼓舞莫不延颈仰望太平伏愿  陛下以古圣王为法日与侍从大臣讲求至治之道深谋远虑以保  宗社宽恩霈泽以固人心揽权纲谨号令使上下齐一内外清宁取忠言纳直谏使下情得达杜侥幸塞谗佞使奸邪不行别白是非审定好恶求逸民徵有道取有用黜无益广公田厚俸禄省刑罚薄税歛择将练兵慑服邻敌如此则  圣德日新皇风日远蛮夷输款绝域来归太平之道指日可待矣又言驭夷狄之道在于任将御贤将之术以信御才将之术以智人君当观其才之大小而任使之昔  太祖高皇帝选任智谋之将以制四夷是以边境宁谥宇内晏然建文间杂以袭职幼官膏粱子弟不遵约束数犯刑宪今凉州卫幼官尤多素昧武略而骄奢日纵嗜酒贪淫游猎为务其于边事略不究心况本境夷虏杂处一失制驭为患不小伏望  陛下慎选良将任以边寄凡袭职幼官悉改调内地此  圣朝久安之术也  上览毕顾礼部侍郎宋礼曰虽尧舜禹之圣亦皆乐取人言以为治朕即位以来首下诏求言而言者无几此戍卒能上言虽不皆可采然为国之意则善宜加赉之其赐衣一袭钞千贯又顾礼曰居其位无其言君子耻之卿等亦毋嘿嘿守位而已

○设南海卫城西水驿

○丁丑升洮州卫指挥同知刘昭为狭西都指挥佥事

○命礼部铸内府午门东华西华玄武四门关防条记

○诏罪人应发屯戍者皆从六科给事中及行人司编次队伍然后遣行以防奸弊

○戊寅赐周王橚钞十万锭

○庆成王济炫来朝

○改建周王府于洛阳盖王以汴梁城为河水所圯奏乞徙洛阳  上许之命都督马溥工部侍郎刘仲廉相度规画

○升太仆寺属官丁维南为太仆寺丞改狭西按察司佥事杨惟中署大理寺左寺丞徐诚为湖广按察佥事山东布政司左参政车泰为四川布政司左参政宋伯义为狭西布政司右参政山东左参议吕名善为云南布政司左参议擢桃源县知县陆广平为广西道监察御史

○命兵部复设大宁营州兴州三卫凡各卫官军先调辽东等处及在京并有坐事谪戍边者皆令复原卫屯田命户部尚书王钝驰驿往北平与新昌伯唐云经度屯种

○己卯升中军都督佥事宋晟为后军左都督擢晟子瑛为府军右卫指挥使从子端为锦衣卫指挥佥事

○钦天监奏天象当有外夷犯边敕边将严守备

○夜有星如鸡子大赤色有光出翼宿经端门东北行至谒者旁








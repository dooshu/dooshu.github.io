◇测狱刻数议

比部范泉新制，尚书周弘正明议，咸允虞书惟轻之旨，殷颂敷正之言。窃寻廷尉监沈仲由等列新制以後，凡有狱十一人，其所测者十人，款者唯一。愚谓染罪之囚，狱官宜明加辩析，穷考事理。若罪有可疑，自宜启审分判，幸无滥测。若罪有实验，乃可启审测立。此则枉直有分，刑宥斯理。范泉今牒述汉律云，死罪及除名，罪证明白，考掠已至，而抵隐不服者，处当列上，杜预注云，处当，证验明白之状，列其抵隐之意。窃寻旧制深峻，百中不款者一，新制宽优，十中不款者九，参会两文，宽猛实异，处当列上，未见厘革。愚谓宜付典法，更详处当列上之文。（《陈书·沈洙传》，舍人盛权议。）


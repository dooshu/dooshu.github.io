◇　荆州箴

杳杳巫山，在荆之阳。江汉朝宗，其流汤汤。夏君遭鸿，荆衡是调。云梦涂泥，包匦菁茅。金玉砥砺，象齿元龟，贡篚百物，世世以饶。战战栗栗，至桀荒溢。曰我在帝位，若天有日。不顺庶国，孰敢余夺。亦有成汤，果秉其钺。放之南巢，号之以桀。南巢茫茫，多楚与荆。风飘以悍，气锐以刚。有道后服，无道先强。世虽安平，无敢逸豫。牧臣司荆，敢告执御。

（《艺文类聚》六、《初学记》八、《古文苑》。）




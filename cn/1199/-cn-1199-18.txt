烏衣鬼軍記又見搜神記　　李朏

散騎侍郎王祐。疾困。與母辭訣。既而聞有通賓者。曰某郡某里某人。嘗爲別駕。祐亦雅聞其姓氏。有頃。奄然來至。曰與卿士類。有自然之分。又州里情便款然。今年國家有大事。出三將軍分布徵發。吾等十餘人。爲趙公明府參佐。至此倉卒。見卿有高門大屋。故來投。與卿相得。大不可言。祐知其鬼神。曰。不幸疾篤。死在旦夕。遭卿以性命相託。答曰。人生有死。此必然之事。死者不繫生時貴賤。吾今見領兵三千。須卿得度簿相付。如此地難得。不宜辭之。祐曰。老母年高。兄弟無有。一旦死亡。前無供養。遂欷歔不能自勝。其人愴然曰。卿位爲常伯。而家無餘財。向聞與尊夫人辭訣。言辭哀苦。然則卿國士也。如何可令死。吾當相爲。因起去。明日更來。其明日又來。祐曰。卿許活吾。當卒恩否。答曰。大老子業已許卿。當復相欺耶。見其從者數百人。皆長二尺許。烏衣爲服。赤油爲誌。祐家擊皷禱祀。諸鬼聞鼓聲。皆應節起舞。振袖颯颯有聲。祐將爲設酒食。辭曰。不須。因復起去。謂祐曰。病在人體中如火。當以水解之。方取一杯水。發被灌之。又曰。爲卿留赤筆十餘枝。在薦下。可與人使簪之出入。辟惡災。舉事皆無恙。因道曰。王甲李乙。吾皆與之。遂執祐手與辭。時祐得安眠。夜中忽覺。乃呼左右令開被。神以水灌我。將大沾濡。開被而信。有水在上被之下。下被之上。不浸如露之在荷。量之得三升七合。於是疾三分愈二。數日大除。凡其所道當取者。皆死亡。唯王文英十年後乃亡。所道與赤筆人。皆經疾病。及兵亂。皆亦無恙。初有妖書云。上帝以三將軍趙公明鍾士季。各督數鬼下取人。莫知所在。祐病差。見此書與所道趙公明合焉。






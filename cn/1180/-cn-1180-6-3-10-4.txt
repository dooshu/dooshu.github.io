方氏建水射铭


黄山之源，东流为淇潭之水。溉田千亩，亩俱五钟。六姓者居焉：为方、为夏、为汪、为李、为姚、为阎，咸先世名族也。而方氏居北岸。岸受水冲啮，虑殚为河矣。居人疾焉，谋为石岸，以射水势。而工巨莫为任者。浔溪方君端，独慨然曰：“一劳者永逸，利百者功建，其在余乎！”乃鸠工伐石，舆致其侧。水潦举事，嶭重累，上为大道，延袤数里。于是依北岸者百余家，为奠居焉。起嘉靖丁亥，迄乙卯，工乃落成。盖费虽不赀，而百世利矣。

夫修身洁行，雉膏龙霖，以博济天下者，卿大夫事也；散财树德，拯患急难，以利一乡者，士庶人事也。今豪右侈族，以其财雄里闬，即不翼其虓戾足矣，能建利捍患于人耶？快于自润，吝于及人，人情也。若方君者，讵不足多乎？方君从子五溪、大濂，俱从余游，而以君建水射大功，祈余为之纪。方君闻之，矍然曰：“细行何足烦大君子记！”其深衷不伐如此。夫不惮劳费，建百世之利，近于义；积而能散，近于智；不矜其功，近于厚。信哉，方君！居士庶人而有卿大夫雉膏龙霖之功者乎？余嘉其词而为纪。系之铭曰：

为鱼淮阳，化鳖秦中。谁言柔德？其害靡穷。层岩嵯峨，巨石。障彼狂澜，委伏而东。昔也沮洳，今焉崇墉。高原，禾黍芃芃。千万斯年，不骞不崩。谁其营之？方君之功。






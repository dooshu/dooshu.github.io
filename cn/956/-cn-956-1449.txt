方回　赠方太初三首

秋崖宗老在，余子眇乡原。

奎壁悬文宿，嵩衡镇厚坤。

求田饶许汜，叱驭笑王尊。

贤与愚俱尽，天难问九门。

方回

方回　赠方太初三首

秋崖仙去久，犹有竹溪君。

合草金銮诏，频惊铁马群。

川遥鱼素断，风急雁行分。

贺忽翻为吊，伤心寄些文。

方回

方回　赠方太初三首

秋崖元不死，梦寐想仪刑。

纵使长松倒，终殊众草零。

群儿夺朱紫，之子出蓝青。

可惜科场废，难徼笔砚灵。

方回


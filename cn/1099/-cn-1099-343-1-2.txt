○乞優恤運士以實漕政疏 【 漕政】

題為乞優恤運士以實漕政事、泛論處皆通達國体之言臣聞立法雖善。而積久則不能無弊流弊巳極。而漫改則未必有功惟尋其根而救弊。去其弊而完法。此自古圖治之所必先。而在今日漕運之尤所當亟者也。運額之缺。惟是漂流掛欠。而二者之弊。極於今日然實運軍為之也故有折乾於方兌之日者矣。有旋盜於既兌之後者矣。有下實以土而上覆以米者矣。有一船而軍士不滿三四人而旋以米雇人者矣。諸弊既多。防撿難盡。自鑿舟沉。偽稱漂溺。得利而遯。轉相效尤。然軍士之所以為此者。其罪無所解。而其情亦有可念者。洪武二十六年事例、海運軍士三月十五日起、至九月十五日止、每軍支行粮三石六斗、是一日二升給之也今自正月起、以至於十一月盡、無日不在運中、而止與三石之行粮。運速則費省運遲則費多以此論工食是有一倍之差也是一日約得九合有餘之米而漿洗衣服。薪塩醫藥。歲時醵飲。皆出其中。身一入運。其勢不得復以一刻治他生業。妻子仰給於月粮。而今有拖欠不時給者矣。有扣帶隨船以防折陷補數者矣。故冐法侵盜。夫亦苟為衣食妻子之圖。而豈盡欲取快意享豐富哉。臣所謂其情有可念者此也、夫不有以慰其心。則難以責其盡力、而不有以飽其腹、則不可以望其不偷、故臣以為優恤運士而稍足其食。誠今日料理運事之第一義也。但欲加派於百姓、則江南之民力、已為不堪、欲請解淮輕齎銀兩以?之、則戶部又巳扣為太倉之數、而雖其當與十分之三者。必待到京而後給。則臣之計窮。但臣查得輕齎原係耗米。以其太多而折為輕齎以待剝淺。固軍士之物也近年以來。始又折一分以解太倉。臣乞　陛下軫念運士疲困巳極、特敕戶部將輕齎銀數、酌為三等、江南最遠、每石再留與耗米三升隨船、而三六者改為二三、江北直隸府州稍近每石再留與耗米二升隨船、而二六者改為二四、山東河南最近、每石再留與耗米一升隨船、而一六者改為一五、减折銀給軍之數、而稍留本色以給其食、其扣米二升、折銀一分、解太倉者、悉行停罷、在　朝廷為不甚費、而軍士則蒙惠巳多、然後臣得稍以軍法部勒之。每五船定為一甲。中推一人有才力者為甲長。每船置一圓牌。旗甲懸帶。上書運士十人姓名。而甲長另置一牌。上書四船旗甲年貌。務使魚貫聯絡遇淺與溜五船更相援助是常如五十人操一舟也而平居則互相覺察。一船折乾盜賣。四船旗甲連坐。中有一人出首得實者。告所在官司即給賞銀五兩。仍許赴臣衙門給與照票。免其五年上運。誣者責治、中或暫顧民船。一體入編。甲不得過幫。幫不得過衛。衛不得過總。剩四船則自為一甲。剩三船則分付各甲之下千百戶指揮提督本管之甲。而把總則通加提撕焉。兌米入船之後即將圓牌送監兌主事花押。發各懸帶。挨甲前行。過淮之日。臣行查考。在北不過淮者。督運主事。及沿途兵備衙門分查。無分毫額外煩擾而陰收撿防之實。彼其感　朝廷加給之恩、而後能守臣統御之法、此古人所謂御軍之道。當使感　天子而畏將軍者是也。此法既立。漂流掛欠。當自衰少。而歷年積弊可望更新矣。臣為此奏、尤恐戶部據守、成法、不允臣請、臣請遂言其詳、國漕自永樂十二年開濬會通河、于時佐　成祖定運法者都督陳瑄也。其法江南民運至淮安。江北至徐州。山東河南至臨清。而軍士逓運焉。是千里之途民行其四而軍行其六當時瑄豈不念百姓哉。為求可繼而久也。自是之後。諸臣輒有改更雖因時制宜。無非恤民之意。然積欠生弊。遂成偏累之規。侍郎周忱未改之先。尚全民運。而今則直達矣都御史滕昭未改之先。尚一分支運。民運煩費必不可復行固當全兌矣但直達不如轉運之省劉晏之法所以多運者以其不用直達也盍于此事求之而今則全兌矣全兌而又直達。於是軍士始困。而諸弊百出也。夫惟正之供、本民之職、自三代漢唐宋以來、無以軍運者、民據田廬、收租稅、出升斗之輸、以兌於舟次、則一歲之計已畢、還家掩扉而臥、傍妻子享安逸、而不知軍士之苦、方自此始也、曝挽於赤日之下、則背肉生鱗、力鬬於急溜之中、則哀呼聲慘、假使民運則此數者之費不更倍乎此亦知其一不知其二之言也運官有剝削、衙門有支費、洪閘有需索、到倉有經營、經年勞瘁還家、席未煖而官司已點新運矣、夫一日三餐。一升五合而飽人之情也。今但使其求足於九合之中。是亦無怪乎冐禁鬻法而漂流掛欠之相尋而未巳也。一船既壞分攤眾賠甚至漫及一總。是不壞者以壞者困不盜者為盜者償相胥而溺。此待盡之術也。今承極弊之時。不以法部勒之。則其弊不巳。而不先有以稍給之。則其法不行。臣查得弘治五年、指揮蔣鑑奏軍士欠債、戶部題奉　孝宗皇帝聖旨、許將太倉庫銀、借與軍士還債、取印信結狀、來年一兩止還一兩、不取利息、　祖宗念恤軍士如此。故先年運額不告壞缺。今戶部誠肯捐此三數升之額於其應給之中。而先與之以為飽食之具。使其不耗不凋不侵不盜以為可久之圖。不致仰厪宵旰。則其利為甚慱。何惜不為此也。


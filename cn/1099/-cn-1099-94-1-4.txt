○邊備疏 【 墩臺城堡】

臣奉命整飭延綏寧夏甘凉一帶邊備、看得東自黃河岸府谷堡起、西至定邊營連接寧夏花馬池邊界西、縈紆二千餘里、險隘俱在腹裏。而境外臨邊。無有屏障。止憑墩臺城堡。以為守備。緣有舊城堡二十五處。原設地方。或出或入。參差不齊。道路不均。遠至一百二十餘里。近止五六十里。軍馬屯操。反居其內。人民耕牧。多在其外。遇賊入境。傳報聲息。倉卒相接。比及調兵策應。軍民巳被搶擄達賊俱已出境雖稱統領人馬。不過虛聲應援。及西南直抵慶陽等處。相雜五六百里。烽火不接。人民不知防避。其北面沿邊一帶墩臺。皆稀疏空闊。難以瞭望。臣與鎮守延綏慶陽等處總兵巡撫等官計議臨邊。府谷等一十九堡。俱係極邊要地。必須增置那移。庶為易守。趁今聲息□寧。先行摘撥軍餘。採辦木植。候春暖上開。委官監督併力興工。將府谷堡移出芭州舊城。東村堡移出高漢嶺。饗水堡移出黑河山。土門堡移出十頃坪。大兔鶻堡移出響鈐塔。白洛城堡移出甎營兒。塞門堡移出務柳莊。不惟東西對直捷徑而水草亦各利便內高家堡至雙山堡。雙山堡至榆林城。寧塞營至安邊營。安邊營至定邊營。相去隔遠。合于各該交界地名。崖寺子三眼泉柳樹澗瓦劄梁各添哨堡一座。就于鄰近營堡。量摘官軍哨守。又于安邊營起。每二十里築墩臺一座。通共二十四座。連接慶陽。定邊營起每二十里。築立墩臺一座。共十座。接連環縣。俱于附近軍民內量撥守瞭。北面沿邊一帶墩臺空遠者。各添墩臺一座。共三十四座。隨其形勢。以為溝墻。必須高深。足以遮賊來路。因其舊堡。廣其規制。必須寬大。足以積糧草。容人馬。庶几墩臺稠密。而易于瞭望。烽火相接。而人知防避。營堡聯絡。而緩急易于策應。聲勢相倚。而可以遙振軍威。

皇明經世文編卷之九十四終








○降永王璘为庶人诰

臣子之节，君亲是奉。或志怀干纪，当义在灭私，盖前王所以持法割恩，垂涕行戮，言念及此，叹息弥深。顷以凶孽乱常，关畿暂阻。朕乘舆南幸，遵古公避狄之仁；皇帝受命北征，兴少康复夏之绩。犹以藩翰所寄，非亲莫可，永王璘谓能堪事，令镇江陵，庶其克保维城，有裨王室。而乃弃分符之任，专用钺之威，擅越淮海，公行暴乱。违君父之命，既自贻殃；走蛮貊之邦，欲何逃罪？据其凶悖，理合诛夷，尚以骨肉之间，有所未忍。皇帝诚深孝友，表请哀矜。虽解绶全体，礼可行於曩制；而削土勿王，义亦著於前史。昔广川有罪，因废为人，常山免诛，爰将徙地。是用矜其万死，屈此九刑，宜宽伏锧之命，俾黜折珪之典，可悉除爵土，降为庶人。仍於房陵郡安置，所由郡县，勿许东西。朕存训诱，勖之忠孝，不虞孱懦，遂至昏迷。申此典章，弥增愧叹。


○册段宝元越州都督文

维显庆三年，岁次戊午，七月辛巳朔十九日己亥，皇帝若曰：於戏！夫成俗康邦，寄深於岳牧；宣风阐化，任重於循良。惟尔银青光禄大夫行洛州长史段宝元，体量凝整，理怀贞赡，总务仙台，能官著於纲纪，分司棘署，令德表於平反。三川之野，允敷声绩；九江之地，爰资镇抚。是用命尔为使持节都督越台括婺泉建六州诸军事越州刺史，尔其勤加恤隐，勉思为政。审之以刑狱，驭之以公平。革剽悍之风，归淳质之轨。钦兹宠命，可不慎欤！


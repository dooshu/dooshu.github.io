◎高僧夺舍

钱塘王翁，逸其名，家虽贫而乐善不倦。年五十犹无子，里人有伯道之叹。清明扫墓归，夜坐室中，忽见故父杖策而前，谓曰："我德薄，应绝后，赖尔广种福田，向镜山寺求子，可得也。"言毕即不见。因如其言，次年果得一子。幼即颖慧，十二入泮，十六举孝廉，再试礼闱不第，有戚官部曹者，留之读书。一日忽语其戚曰："吾镜山寺僧也，修持戒律，大道垂成，惟心艳少年登科，又未尽华富之慕，尚须两世坠落。明日，吾当托生富家，了结业案。"乃作别父书，嘱戚寄归，其略曰：儿不幸客死数千里外，又年寿短促，遗少妻弱息，为堂上累。然儿非父母真儿，孙乃父母真孙也。吾父曾忆昔年与镜山寺僧茶话乎？儿即僧也。儿与父谈甚洽，心念父忠诚谨厚，何造物者不与之后。一念之动，遂来为儿。儿妇亦是幼年时小有善缘。镜花水月，都是幻景。聚何能久处？父幸勿以真儿相视，速断情牵，庶免儿之罪戾云云。戚劝慰之，答曰："去来有定，障限有期。"问转生何处，曰："即顺承门外姚姓也。"明日，鼻垂双柱而逝。既而访之姚家，是日果举一子。姚翁富甲里，亦乐善好施，晚年遂得此子，竟如天赐。异哉！贫而乐善不倦，富而慷慨好施，何患晚岁无儿，自有高僧夺舍也。


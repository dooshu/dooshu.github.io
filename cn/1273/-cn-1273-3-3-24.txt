家琼楼瀛海晴溪灏过访兼赠阳明碑刻寒支文集即送其归上杭　二首


远道劳相访，承筐毕古仪。残碑出新建，遗集得《寒支》。勋业衰朝大，文章异代悲。昔贤今不作，相对起遐思。

好语吾宗彦，流移羡乐郊。族从元宋聚，地扼粤闽交。丁令成归鹤，周侯悔斩蛟。琴岗最佳处，为我卜衡茅。上杭宗人有为觅宅劝居于彼者，故并答之。






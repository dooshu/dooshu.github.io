请定面奖廉能仪注疏


昨该吏部、都察院钦奉圣谕：“开具各在外廉能官员，请照旧例宴赏。”该臣等于文华殿面奏。伏蒙皇上亲发玉音：“将各官引来，朕面加奖谕。钦此。”随奉圣旨：“这廉能官，着吏部、都察院堂上官，并吏科都给事中，掌河南道御史，引来会极门，朕面加奖赏。钦此。”

臣等窃惟致理之道，莫急于安民生；安民之要，惟在于核吏治。前代令主，欲兴道致治，未有不加意于此者。如臣等前所进《帝鉴图说》中，褒奖守令、召试县令诸事，载之史册，以为美谭。我太祖高皇帝，每遇各地方官来京奏事，常召见赐食，访问民间疾苦。虽县丞、典史有廉能爱民者，亦特差行人赍敕奖励，或封内醪金币以赉之。迨宣、顺、弘治之间，亦间举宴赏之典。故二百余年，重熙累洽，兴致太平，实由于此。

恭遇皇上天纵圣明，励精图治。兹当考察之初，大明黜陟之典。又特蒙天语谕臣等，欲引见廉能官员，破格奖赏。仰窥圣心，盖以深纳臣等《图说》所陈，而远追我圣祖综核吏治之轨也。宗社生灵，曷胜庆幸！但此系特典，久未举行。且远方外吏，从来未睹朝廷之礼，若不先示以仪节，使之演习，恐一旦震怖天威，仓皇失措，又非所以昭德意、光盛举也。伏乞钦定行礼日期，敕下礼部，略仿祖宗时御会极门午朝之仪，定拟简便仪注，上请圣裁，明示各衙门遵行，庶临期不致差误。且旷典肇举，懿范昭垂，贻之万世，永有烈光矣！

（奉圣旨：着于十八日行。礼部便具仪来看。）






●大明會典卷之二百十三

六科

國初、設給事中。正五品。洪武四年、改正七品。六年、始分吏、戶、禮、兵、刑、工、六科。各設給事中二員。秩從七品。推年長者一人掌科事。尋隸承敕監。隸通政司。十三年、置諫院。設左右司諫各一人。左右正言各二人。已改名元士。又曰士源。或增至八十一人。二十四年、始更定六科給事中品秩。每科設都給事中一人。正八品。左右給事中二人從八品。給事中、吏科四人。戶科八人。禮科六人。兵科十人。刑科八人。工科四人。俱正九品。三十三年定、都給事中正七品。給事中從七品。而不置左右。永樂間、仍設左右給事中。亦從七品。正統七年、更鑄六科印。萬曆八年、裁戶科給事中四員。兵科五員。刑科四員。禮科二員。十一年、復戶兵刑科給事中各二員。禮科一員。今共為五十員。職專主封駁糾劾等事

凡每日早朝。六科輪官一員、於殿廷左右、執筆紀錄聖旨。仍於文簿內、註寫某日某官某欽記相同、以防壅蔽

凡各衙門題奏本狀、奉旨發落事件。開坐具本。戶禮兵工刑五科、俱送吏科。每日早朝。六科掌科官、同於御前進呈

凡內官內使傳旨。各該衙門補本覆奏。再得旨、然後施行

凡六科每日收到各衙門題奏本狀、奉有聖旨者。各具奏目送司禮監交收。又置文簿陸續編號、開具本狀、俱送監交收

凡六科每日接到各衙門題奏本章、逐一抄寫書冊。五日一送內閣、以備編纂

凡禮儀邊務等事。及軍民人等陳言有關大體者。掌科官奉旨同文武大臣會議。弘治元年題准、假以陳言希進、市恩報怨、及紛更舊法者。參駁究治

凡內閣、及吏兵二部尚書、在外總督總兵、奉旨會推。掌科官皆預凡兩京大臣方面等官、有不識者、俱得劾奏或大班

面劾。及諸人有不公不法等事、俱得劾奏。正德元年題准、若係重事、特旨令科道記著者、即時糾舉。不得隱漏

凡三年天下諸司官朝覲、除考察黜退外。其存留官員、公事未完等項。大班露章

面奏。嘉靖六年題准、被誣奪職者。各科即時論辯

凡一應題奏本。成化十三年題准、若有違礙事情、及字樣差訛、洗補跡污等項。參出該衙門抄行

凡各衙門、援不為例事奏請者。正德三年、令該科指實劾奏

凡各衙門抄出該科參語。正德十六年題准、俱要寫入本內覆奏。及行在外勘事衙門。若任情增減削去者。指實劾奏

凡文武官、違例乘轎、及武職上馬用交床、出入乘小轎者。嘉靖五年題准、聽六科糾劾、從重罰治降調

凡各衙門題奏本奉到

聖旨。堂上官一員、隨赴本科、批押于後凡各衙門題奏過本狀、俱附寫文簿。後五日。各衙門具發落日期、赴科註銷。過期延緩者參奏

凡在外司府衙門、每年將完銷過兩京六部行移勘合、填寫底簿。送各科收貯、以備查考

凡內外一應章奏。該部院題覆、行各撫按官、俱立限奏報。仍具考成簿二扇。每月赴科倒換。并開已未完手本註銷。每上下半年、各科將過限未完事件、并撫按職名、先行該部查明、類送應題科分、查覆欠數多寡、具本題參

凡登聞鼓樓。每日各科輪官一員。如有申訴冤枉、并陳告機密重情者、受狀具題本封進。其訴狀人先自殘傷者、參奏。如決囚之日、有訴冤者。受狀後、批校尉手、傳令停決候

旨。嘉靖七年議准、重囚家屬、於臨決前一日、即訴鼓狀、薄暮封進

凡遇閘朝。給事中二員、分東西班、與糾儀御史、會同鴻臚寺、錦衣衛、清查

凡各衛該朝官。各具職名、置卯曆一扇、輪送各科。每日早、各官赴科領曆畫卯。仍將前曆送科。月終查考。若五卯以上不到者。參究

凡各衙門大小官員、公差、患病、開註□籍。文職屬吏戶禮三科輪掌。武職屬兵刑工三科輪掌。各衙門有堂上卬信手本到科、方准收照備註

凡每歲大祀

天地。都給事中入壇陪祀。給事中各一員、從駕供事。嘉靖十五年題准、凡遇宗廟祭祀、都給事中、俱令陪祭

凡遇聖駕親行耕耤禮。各科掌印官陪祀、給事中各一員供事。一體侍宴

凡遇聖駕上

陵。各科官扈從凡大閱演武、遇聖駕親臨。各科掌印官、各一員隨從凡殿試舉人。掌科官、充受卷等執事官

凡禮部會試。科官三員、充同考試官。兵部武舉會試。掌科官二員、充同考試官

凡冊封宗室。及蕃王、或告諭夷邦。以各科官充副使、或正使

凡三法司奉旨於午門前鞫問罪囚。掌科官亦預凡六科掌印員缺。俱該科左右等給事中、具題請旨署印。如一科全缺。吏科具題、以次序相應官員署掌凡六科員缺。如本科都左右給事中止有一員、而各科官多者。許坐名題請一員、暫委協理。候本科官到日、仍回該科

凡各科左右給事中、缺至五員以上。吏科開缺、送吏部題缺請補。各官歷俸、照依次序開列。如遇都給事中員缺、即日開缺、送部具題

凡各科官員、並監生俸糧、於通政司帶支今自行關支

凡各科官員、並監生、每日酒飯、俱光祿寺供給

凡各科公用紙劄、每季面奏取

旨。春秋二季於刑部、夏冬二季於都察院、關用。印色、順天府買用

凡各科行移各衙門。俱經通政司轉行

吏科

凡吏部引選文職官員。掌科官一員、與本部尚書侍郎、同赴御前請旨選用。并看用選官印子、填寫榜文

凡吏部選除在外衙門官員、該領赴任文憑。俱先赴本科、畫字定限、考滿官復任同。如在京領憑後患病、未即出京。在外因公事稽遲、未即離任。具奏具狀到部、告改憑限者。亦送科定改發行

凡吏部初選有司官。該領為政須知、俱先赴本科畫字

凡吏部累次選過官缺、除大選外。每一月、或兩月、堂上官赴科附簿、以備查考

凡吏部貼黃。本科官一員、會同稽勳司官、赴印綬監領貼

凡吏部累次選除過官員職名、除寫文簿用

寶。年終、本科奏送印綬監、轉送古今通集庫收貯

凡尚寶司奏過文職官員、合給誥敕用寶。本科官、中書舍人、吏部驗封司官、同赴皇極門監視。其合追奪、從吏部奏繳者、亦會本科官燒燬

凡長安左右門守衛官、繳到文職朝官門籍。查有填註公差患病等項、于次月具奏凡在京文職官員丁憂、該領孝字號勘合。吏部開送本科填寫。各官俱先赴科畫字。嘉靖二十七年令、公差在外聞喪官員。免其赴京、差人齎執勘結公文、赴部告領。館局司所倉庫等官、止給引照會

凡天下諸司文職官員、考滿到京。各具給由奏本文冊、送科稽考。其有違限差錯等項、俱參出施行

凡督撫官、三年考滿到部。俱以交代入境之日為始、足三十六箇月為一考。其在京在途月日、俱不准。如月日不足、未滿先奏。及隱匿過名者。本科參奏

凡天下諸司官吏、三年朝覲到京、奏繳須知文冊到科、查出錢糧等項數目差錯者。經該官吏、參奏究治

凡外官三年考察、京官六年考察、自陳之後、本科官同各科具奏拾遺

凡各衙門大小官員、不由吏部銓選推舉、徑自朦朧奏請乞恩、傳旨陞除等項。本科參出施行

凡雜流異途出身、及年遠違例、妄行陳乞錄廕者。本科參奏治罪

凡大臣乞恩贈謚。弘治四年令、吏部斟酌可否、務合公論、不許一概徇情、比例濫請、該科記著

凡吏部推陞官員。正德四年題准、若將才力不及改除教授等官、朦朧奏陞有司者。本科劾奏

凡內外衙門、及巡撫巡按等官、保舉官員未當、或交通囑託、徇私濫保者。撫按等官復命、將任淺官員概薦、及有舉無劾、或將已致仕官員、混劾充數者。各差御史、於本等職業之外、濫保市恩者。俱聽本科參出、請旨究處

凡各處領敕方面官員。嘉靖二十七年令、撫按官不許輒放離任、違者本科糾奏

凡各衙門、於北安門進出一應錢糧。先該本科編成字號勘合、具底簿、戶部用印、發各門吏收掌。將勘合比對、硃墨相同、仍以略節、填寫底簿、送本科稽考

戶科

凡有司徵收秋糧。南京戶部、照例刊印勘合、給付糧長。將本區合徵稅糧、依期送納。各該倉庫、填寫實收數目奏繳。其勘合、仍送本科註銷

凡漕運錢糧。每年終、戶部各司、具手本、赴科註銷

凡各鹽運司、提舉司、合辦鹽課。年終具辦完實數、造冊奏繳。就差該吏、赴科註銷

凡戶部差官監收各處糧米、及鈔關船料錢鈔。本科赴司禮監、領精微勘合批文一道、定限給付。歲滿更替回還、仍將原批、赴監查明、送本科銷繳

凡各邊錢糧。成化二十一年題准、巡撫都御史郎中等官造到文冊。戶部查明、造青冊八本、每年八月終題知。堂上官、并該司、郎中、送科批押收候。各處報到收放數目、赴科添註註銷。遲錯故違等項、本科糾舉。其遼東、宣府、大同、延綏、寧夏、每季終、甘肅、每半年、造冊奏繳送科

凡各都司、每年終、將屯種旗軍舍餘、栽種桑棗數目、奏繳送科

凡各河泊所魚課。年終具辦過數目、填完原降勘合、奏繳送科收查

凡各府州縣管糧官員、及各倉場大使等官、考滿給由。各親齎本冊、赴科交查

凡應天府龍江關、每年三月、將批過各處進關糧米數目、差吏來奏、本科官引奏、令該衙門查理

凡甲字等庫官、遇考滿等項、本科官一員引奏。將收過錢糧等物、委官查盤

凡查盤邊方糧草。本科官與各科輪差

凡甲字等十庫、該收錢鈔等物。每季、本科與各科輪差官一員監收

凡光祿寺該收錢糧。每季、本科差官一員監收

凡順天府錢糧。每年一次、本科題差給事中一員、會同御史查盤。嘉靖二十七年題准、照節慎庫例、三年一次題差

凡內府各監局象馬牛羊等倉場、及府部等衙門收受俸米。嘉靖八年題准、本科會推各科給事中共三員奏差、同御史分投巡視監收

凡巡視各處牧馬草場、及種苜宿園地。本科與各科官輪差。嘉靖七年題准、戶部委官每月科官旗呈報到牛馬收除實在數目、開報本科、並巡視官稽考。其各倉場內使、及養馬指揮千百戶、有勤能廉靜、或貪刻廢弛者、年終聽本科及巡視官、察其畜產繁耗、指實旌劾。若私占旗罕包納月錢、及內外官軍醫獸、倒死餧養馬牛等畜、提督等官、故縱容隱者、指實參奏。嘉靖二十七年題准、兼管京伍草場

凡各邊鹽糧。成化四年題准、內外官豪包占開中者、本科參奏。嘉靖六年題准、奏討殘鹽餘鹽減價報中、任場買補、不候挨單者、本科查參

凡違例奏討地土。混占侵賴者、本科參奏

凡戶部關給京官折俸絹布等物文冊到科、及各衛開具關給數目、送科掛號。磨算差者、參奏

凡戶部關給軍官折俸銀兩。每季、本科差官一員、會同給散

凡賞賜京衛軍士冬衣布花、例出榜文、本科掌科官、同給事中一員、捧榜

面奏。付

長安右門守衛官、領出張掛。其冬衣布花、本科與各科官、每年輪差一員、會同給散

凡遇節日等項、掌賜各衙門官吏監生人等鈔錠、本科於午門裏、照數給散。若各科監生、辦事半年已滿。每人例賞胡椒折鈔。亦從本科給散

凡順天府宛大二縣、及通州鋪戶。成化十二年議准、十年一次、差科道官清理。嘉靖十三年題准、本科給事中一員、會同御史審編

凡每年戶部將五府、六部、都察院、國子監、並京通武成中等衛、長安等四門倉、一應見在糧斛數目、磨算明白。分豁廒座、各另造冊、奏聞送科、收候各衙門放過糧斛、照數註銷

凡光祿寺、每月該進

奉先殿供養、乾清等宮湯飯、製造

御酒、及內閣兩房六科官員、司禮等監局人匠飯食等項、用過粳米糯米白米數目。每月開數、送科註銷

禮科

凡每日各衙門

御前面奏、并封進奏本等項事理。俱先具印信奏目、送本科類寫、送司禮監進呈

凡御史出巡印信、及鎮巡等官關防。俱從本科畫字、出給字號關繳

凡行人、序班、監生、差往

王府祭葬報訃、伴送夷人等項。該給

內府精微批文。俱從本科定限。事畢、送科銷繳

凡朝參官員、關領牙牌、及改造者。俱從禮部手本、赴本科畫字、出給字號、赴尚寶司關領凡差官出使外國。嘉靖二十四年、令選差儀度修偉官員、不許一概輪差。或所用非人、本科糾舉

凡內外給由公差官吏人等朝見。本科官引奏該衙門整理

凡錦衣衛差人勘提囚犯到京。本科引奏請旨

凡禮部給度僧道。本科差官一員、會同考試

凡行慶賀大禮。導駕官十員、導表二員、傳制、導

駕員數同。

東宮行慶賀禮、導駕導箋各二員。

郊祀慶成、侍宴官每科一員。俱本科查取職名、轉送禮部

凡經筵。本科照序取各科官二員、侍儀

凡奏請蟒衣飛魚等衣。弘治十三年題准、除文武大臣、並各處鎮守守備等官。果有勳勞德望、特恩給賜外。若有夤緣比例奏討者、本科參劾

凡大臣曾經糾劾削奪、公論不與者。弘治四年、令本科記著。不許濫請贈諡

凡祭葬、贈諡、廕子。正德二年題准、三品以上、未經三年考滿、未及關誥命、違例陳請者、本科糾奏

凡豹房豹隻。嘉靖七年、令本科記著、不許再行進取

凡官員人等節錢路費鈔錠、及辦事已滿監生折鈔胡椒、並外夷賞賜衣服等件。俱本科出票給賞。仍

面奏數目。其前月總數、仍於月終

面奏

凡禮部填發各王府各封婚禮等項勘合。及行兩直隸十三布政司各項勘合。每季終、精膳司、將發過日期、開造文冊、送科備照。候銷繳稽查

兵科

凡兵部引選襲替武職官員。掌科官一員、與本部尚書、侍郎、御前奉旨同選。并看用選官印子

凡兵部選過官員赴任、俱先赴本科畫字。其文憑、定限給付

凡內外武職比試、及總小旗併鎗。本科官一員、會同監試、定其對偶、并批中否、送兵部施行。其不中者、本科仍行參奏

凡內府各門進出事件、并內官出入、皆有印信大小勘合、填寫關防。本科官、編成字號、并置底簿。小勘合、用本科印。大勘合、用司禮監精微印。領出。每三日、俱給與守衛官員、填寫出入事件。填完、小勘合、送內府收。大勘合、送本科收。以憑查考

凡皇城內外守衛官軍、三日更代。每班、各衛經歷、開寫名數、具奏本、送本科、類寫揭帖。次日早、掌科。官于御前奏進。及祭享、朝賀、圍宿官軍。并朔望

東駕侍衛官軍。五府各衛、俱開寫名數、具啟本、送本科、類寫揭帖。先一日、於御前奏進

凡長安左右門守衛官、繳到武職朝官門籍。查有填註公差患病等項、於月終具奏凡揀選大漢將軍。本科掌印官會選

凡揀選守衛、及操練官軍。本科差官一員會選

凡東南西北四城兵馬司官、每三日、一點各城守門官軍。點過、本日晚、各具奏本送科、類寫揭帖。次日早、送司禮監

凡兵部造完武職貼黃、及續附貼黃。并中書舍人寫完武職

誥?。尚寶司官用寶。本科官一員監視。其誥?有應追奪者、亦同尚寶司官燒燬

凡五府差官僉押解犯人。本府先將聽差人員、挨次編簿、送科收執。遇有差遣、應差官舍、赴科報名、將所差衛分、并限期填簿。差回之日、赴科註銷、以憑查參

凡在京各衙門公差人員、合給

內府批文。俱赴本科關領鑰匙、赴司禮監開門給付。事完、仍赴本科關領銷繳

凡登聞鼓下所受狀詞。并虜中投降男子。該收勇士。夷人習儀、該撥馬騎。年例打冰打蓼草等事、該撥軍士。但奉旨該本科承行者、錦衣衛當直官、填寫

駕帖、送本科僉名、給與施行

凡午門外直宿將軍。於夜間、或因祭祀、遞出鑰匙。或以物投下、試驗警急。將軍即赴科來報、早朝本科官引至御前奏知

凡邊方險阻關堡、并衝要地方、每三年、各邊官畫圖、送本科收貯

凡各邊鎮巡等官、造獲功、及陣亡官軍。若出境燒荒里數、并撥過官軍文冊、俱送本科收查

凡在京衛所官軍馬騾揭帖。五年一次、送本科查算。差錯參問

凡各邊巡撫官、并南北直隸奏差御史、印烙過馬駒。及南北太僕寺、苑馬寺、各都司等衙門、印俵過馬牛等數。及天下給過驛馬數。南京造過馬快等船、并差過起數。各造冊、送本科收照

凡天下清軍御史、清過軍士。三年一造冊。巡按御史、及二司府州縣官、問過充軍人。每年一造冊。送本科收照

凡兵部清理在京各衛軍士。本科差官一員凡每年、巡視各倉場、收放馬匹官軍。本科差官一員

凡兵部存恤京衛勾到各處軍士。每月、本科差官一員

凡每月巡視官馬。本科與各科、輪差官一員

凡每月單日、巡視

皇城宿直宮軍。本科與各科輪差官二員

凡南京內官出入公幹、并

皇城四門出入事件、填過精微勘合將盡、先行具奏。兵部轉行本科、將該給勘合、編完字號、赴司禮監用精微印、并附底簿給出、發南京兵科給用

凡點閘各營操練官軍。本科與各科輪差官一員。嘉靖七年題准、三年一換、不時巡歷、糾舉奸弊。提督坐營等官、賣放役占、及貪污庸懦者、指實參奏

凡各邊提督軍務等官、奏帶軍民職官。錦衣衛旗校、冒濫報功、及要求奏帶者、本科參奏

凡武職賢否。嘉靖八年題准、兵部按季將兩京五府、各營、及親軍衛分堂上管事、在外鎮守。分守、守備、方面等官。開寫履歷貫址年歲、及曾經舉劾考語、開造揭帖二本。每孟月一日、差官送科。次日早朝、掌科官、將一本御前奏進。一本留科查考

凡廠衛獲功人員。每三年一次、類奏覈實、遵照格例陞賞。嘉靖二十五年令、凡違例者、本科劾奏

凡錦衣衛官旗校軍。有假幫工役、希求

恩澤者、本科指實參奏重治

凡推用將官。嘉靖二十六年令、兩廣雲貴四川地方生長者、不許推入京營、及西北邊用。本科記著

凡五年一次、考選軍政官員。兩京五府掌印僉書公侯伯、并管紅盔將軍侯伯、及錦衣衛堂上掌印僉書等官、照例自陳、及兵部考察畢日、本科會同各科諮訪。有不職者、連名具題參劾

凡府衛應朝官員。遇有公差患病等項、開註門籍。本科及刑工二科輪掌。每月終、輪掌科分、將門籍、送本科查明具題

凡各衙門奉差官員。兵部出給勘合、封送本科掛號。如有例外加增者、即行裁革。自外差到員役勘合、赴科銷號、驗有真正本批、方准換給。每季終、本科官一員、車駕司官一員、將銷繳勘合、公同查對。如有假偽、併洗改等弊。聽本科參究

凡法司問擬充軍、乃

欽發充軍、五府。差官押解。每府預將聽差官舍姓名、編定次序、具印簿送科。遇有軍犯、該府將押解官舍、給付批文、定以限期、赴科登記原簿。回日、仍赴科查銷。如有違限、照例參究

刑科

凡法司送到原報并續收實在囚人數目揭帖。每月三次、本科早朝奏進

凡法司具奏斬絞罪囚、決不待時、并秋後處決者、本科仍三覆奏。得旨、然後行刑。其梟首重犯、在獄病故。刑部奏請押赴市曹處決者、本科亦三覆奏請旨

凡擊登聞鼓訴冤、并錦衣衛等衙門捉獲人犯、三法司處決罪囚奉欽依者。俱該錦衣衛直日官、將原給

駕帖、填寫緣由、并人犯姓名。除鼓下詞狀、從各科直鼓官批送外。其餘俱送本科、列名批鈐、以憑送問處決

凡法司見監斬絞罪囚在獄病故者。具題後、用手本、送本科類註、以備覆奏

凡法司問過罪囚。各用揭帖、每月初一日、輪報各科、查對相同、領精微文簿填寫畢、仍類送本科收貯

凡每年正月初、刑部、都察院、開具上年南北囚數揭帖送科。於二月二十一日、轉送兵科、次早

面進

凡每月五城兵馬司捉獲囚數。具奏本、送本科備照。西北二城兵馬司、具有無掘穵禁山等項結狀、送本科查考

凡每月初、法司問過軍職住俸、京軍犯罪。各具報本科附簿、以憑查考

凡奉旨差官勘問在外事情。本科與各科輪差

凡錦衣衛奉旨提取罪犯。從本科批

駕帖

凡歲終、法司問擬過輕重罪囚。開數送本科類奏

凡法司奏差勘事審錄決囚等項官員。都察院奏差御史巡按。及監生書吏人等、赴各該清軍刷卷提學巡鹽巡茶巡關等項御史處書辦。各該請給內府精微批文。各具手本、赴本科、照各批文定限、轉發各衙門給付。事完、各齎原批赴本科、轉送內府銷繳

凡各衙門於東安等門進出一應錢糧。先該本科編成字號勘合底簿、戶部用印、底簿發門吏收掌。將勘合比對、硃墨相同、仍以略節、填寫底簿、并勘合送本科銷繳

工科

凡工部軍器局、製造軍器。本科差官一員試驗

凡囚人運磚贖罪。工部於司禮監、關領精微簿二扇、法司附簿、送本科、每月一註、以憑稽考

凡工部奏差造墳抽分等項官員。各該請給內府精微批文。各具手本、送本科、照批定限給付。事完、各齎原批赴本科、轉送內府銷繳

凡蘆溝橋、通州廣積通積、抽分竹木局。每月初一日、將前月分、支過竹木等項數目、開具手本、大使等官、赴科投報查考

凡南京龍江瓦屑壩二處、抽分竹木等物。每季、將收放過數目造冊、差人齎繳。本科官引奏查理

凡南京差軍士栽種過漆桐棕樹苗秧。管領百戶、具數前來、本科官引奏凡囚人工役運灰等項。工科按季委辦事官管領。遇有逃者、本科官引奏挨拏

凡營建監工、本科與各科官輪差

凡虜中走回男子、收充勇士、該給房價者。錦衣衛齎帖到科、批寫送部

凡各衙門於午門

西安門進出一應錢糧。該本科編成字號勘合底簿、戶部用印、發各門吏收掌。將勘合比對、硃墨相同、仍以略節填寫底簿。候完、俱送本科銷繳

凡南京六畜場、并在京宣課司等衙門、抽分豬羊等物。本科編成字號勘合用印、送司禮監等衙門、轉發填用

凡寶源局鑄錢。弘治十七年題准、按季稽考工料。并錢數、本科與各科官輪差

凡內府派出各項錢糧。嘉靖七年題准、本科與各科、輪差官一員、會同工部該司掌印官估計。開行原派衙門、公同收受

凡內庫用青字仁字號勘合。本科於乙字庫關領紙劄、編寫完備、同尚寶司官、奏請用

寶。連底簿、送司禮監交收

凡工部盔甲王恭二廠軍器、及各處解到弓箭弦條。本科官一員、會同巡視東城御史、及工部司官一員、於戊字庫監收。年終、造冊奏報。本科官、及東城御史、仍兼巡視節慎庫錢糧

凡工部各項料價。每年上下半年、本科差官一員、同巡視科道、四司掌印官、會估時價一次。造冊奏報凡京通二倉、每年工部修理倉廒。工完、開具手本送科。本科官一員、查驗有無冒破。年終、造冊奏繳

凡各直省司府、解納錢糧完欠分數。工部開載考成簿內、每月赴科註銷一次。本科查對分數不及者、每上下半年、會同各科題參

南京六科

凡糾劾言事、及行移俸給等項。俱與六科同

每年錦衣等衛所軍士、該給冬衣布鈔。各科輪會御史、戶部官、給散具奏凡估計兩京光祿寺等處錢糧。各科輪管

凡南京

皇城內外守衛、及京城內外守門官軍。各科輪點

凡各處解到軍人、於各衛所存恤。各科輪管

凡南京

內府進出各項錢糧、填銷勘合。六科按季輪管

凡三年一造陳言文冊。各科同御史部官查審

凡應天府各項鋪行。每十年、各科輪會御史、戶工二部官、審編造冊奏繳

凡應天府各行料價。各科輪會御史、戶工二部官、估計

凡南京光祿寺、及應天府、每月開具時估結狀。送輪管科官查考

凡南京各衛所關支折俸布絹。六科輪會御史、及戶部差官、給散

凡南京各衛所軍校匠役、關支過月糧。三年一次、六科輪會御史、及兵部委官、清查具奏凡南京中和橋等三草場、並內府各監局、及光祿寺錢糧。部院寺等衙門俸米。六科輪會御史監收督察。年終、各造冊奏繳

南京吏科

凡南京吏部、考覈過直隸府州所屬司獄司等衙門給由官員。及准南京法司送到直隸所屬還職官員。該給文憑、俱赴本科、定限填給

凡南京各衙門官丁憂。除堂上官外、其餘該給孝字號勘合者、俱赴本科填給

凡南京吏部、差官類齎各項文冊文憑等項。合給

內府批文、本科填給

凡兩京四品以上官。每六年、例於各官自陳之後、有不職者。本科會同各科、具本糾劾

凡南京各衙門五品以下官。每六年、南京吏部考察畢日、有遺漏不職者。本科會同各科、具本拾遺

凡在外官員、每三年朝覲考察、其方面官有不職者。本科先期、會同各科、具本糾劾、以備考察

凡朝覲考察畢、三年之內、在外方面、陞任京堂、中有冒濫不職者。本科會同各科、具本糾劾

南京戶科

凡南京文武衙門、月支糧料。及內府九庫收放錢糧。每月造冊、赴本科註銷

凡天下造到戶口黃冊、俱送後湖收貯。本科官、與南京戶部官、專管查理曬晾

凡南京戶部茶鹽引印、及鹽糧勘合、并茶鹽引由契本銅板。俱收貯本科。其編號木記、收貯南京戶部。遇該開中、戶部差官到科、印刷編定、齎赴開中處所給發。引文、印文、洪武間、止稱戶部正統十一年、始各增南京二字於戶部之上。印及銅板木記。用使年久、糢糊平乏。則奏請改鑄刊造。正德四年、令南京戶科、委給事中一員、專一收掌鹽引板片紙料。督率人匠、印刷畢日。本部委主事一員、赴科領出、督匠編號用印、收候各運司關領。十六年、以兩淮兩浙等六轉運鹽使司、四川廣東等三鹽課司、并應天府批驗茶引所、茶鹽引目銅板、年久糢糊。令南京工部、查理字樣、依數鑄完、仍送本科收掌。其不堪舊板、亦封貯本科

計南京戶部鹽引之印一顆

南京戶部茶引之印一顆

鹽糧勘合銅板一片

茶糧勘合銅板一片

鳳陽府廣濟關勘合銅板一片

長淮關勘合銅板一片

兩淮都轉運鹽使司銅板二十四片 【 見用十一一片】

兩浙都轉運鹽使司銅板二十一片 【 見用一十一片】

山東都轉運鹽使司銅板四片

福建都轉運鹽使司銅板四片

廣東鹽課提舉司銅板二片

梧州府銅板二片

海北鹽課提舉司銅板二片

黑鹽井鹽課提舉司銅板二片

河東都轉運鹽使司銅板四片

安寧鹽井鹽課提舉司銅板二片

白鹽井鹽課提舉司銅板一片

河間長蘆都轉運鹽使司銅板二片

四川鹽課提舉司銅板一片

五井鹽課提舉司銅板一片

靈州鹽課司銅板一片

鞏昌府銅板一片

威楚鹽使司銅板二片

延安府銅板三片

廣西布政司銅板二片

茶鹽銅板三片

涼州鹽課司銅板一片

契本銅板五片

安寧鹽使司銅板二片

龍江鹽倉銅板一片

建昌府銅板二片

茶由銅板一十斤

應天府置石灰山關銅板一片

龍江關半印勘合銅板一片

凡南京

皇城四門照進照出照過照馬銷訖銅記、各一顆。併起銷勘合。俱本科收掌給發

凡南直隸江浙糧長勘合。本科印發

凡南京各關鈔貫。每月赴本科報銷

凡南京戶部、差官管理各處鈔關倉糧、精微批文。本科給銷

凡上江二縣鋪戶、辦納過

孝陵等處供祀黃白紙錢、及光祿寺應用雞鵝等牲。該應天府開具堂本、赴本科關領應惠字號勘合。該府查明、給發價銀

凡甲字等九庫、並各監局、及光祿寺、監督收放錢糧。每遇年終、本科題差給事中一員、同御史及部官巡視

南京禮科

凡南京各衙門差官等項精微批文。俱赴本科附簿、回日註銷

凡南京禮部、差官查點和州等處牛隻、精微批文。本科給銷

凡歲時南京文武官員行禮。本科會同糾儀官、及禮部該司官點閘

凡南京教坊司、各該事因、隨即具報本科。每月仍具甘結

南京兵科

凡直隸各衛所總小旗併鎗。本科官監視

凡南京各教場該操軍時月。本科官、同御史、兵部官點閘

凡南京各營騎操馬匹。本科、會兵部官查點

凡馬快船、裝載進鮮並進用物件。本科官、會御史、兵部車駕司官、驗裝定撥

凡南京

內府各衙門進出事件、並內官出入。皆有印信大小勘合、填寫關防。本科官編成字號、並置底簿。小勘合、用本科印。大勘合、用司禮監印。俱給與守衛官員、填寫出入事件。填完、小勘合送內府收。大勘合送本科收。以備查考

凡南京

皇城內外守衛官軍、三日更代。每班、各衛經歷、開寫名數、呈報本科、類寫揭帖。每月終、送南京司禮監

凡南京五城兵馬司官、每三日、一點各城守門官軍。呈報本科。月終、送南京司禮監

凡南京各衛所運糧軍餘。每年本科同御史兵部官、清查撥補。事完、造冊奏繳

凡南京五軍都督府、差官押解軍犯。兵部、差官押解聽守馬快船隻。及齎文進京等項批文。本科給銷

凡南京各衙門公差人員、合給

內府批文。俱赴本科關領銷繳。各領出勘合、俱由本科查覈掛號

凡南京新江口、改差操備官軍名數。每月把總官員、開具揭帖、呈報本科

凡南京兵部武庫司、柴薪直堂銀兩。每三年、本科、同御史、會該部堂上官一員清查。造冊奏繳

凡南京新江口戰巡哨各船。季終、本科同南京兵工二部主事查點

凡遇考選軍政官員之年、本科關巡視

皇城給事中、將守衛官員、考覈賢否。造冊、送南京兵部備考

凡南京

內府衙門、起運赴京扛櫃錢糧、合用民夫。經該衙門、具手本送本科查覈、批行上江二縣、撥送應用

凡南京五軍都督府掌印僉書、并錦衣衛堂上官、每五年、各官自陳之後、有不職者、本科會同各科、連名具本覈奏

凡南京營務。本科官、同南京該道御史、領敕巡視。每年終、照例舉劾將領等官

南京刑科

凡每歲秋後審錄重囚。本科與各科官皆預凡南京都察院出巡御史、并書吏批文。本科給銷

凡南京三法司、差人奏繳季冊。本科給批、回還銷繳。俱月終、類送司禮監

凡南京五城兵馬司、每月捕獲過盜數、及奉過各衙門發問犯人、參送南京刑部緣由。赴科註銷

南京工科

凡南京

內府衙門、及皇城門鋪等處損壞、合該修理工程大者。本科官、與南京工部等官、會勘具奏修理

凡南京丁字戊字等庫軍器錢糧。本科會內官同收

凡南京龍江瓦屑壩二處抽分竹木等物。工部局官、每季、具收放數目、造冊呈報本科

凡南京工部差官管運軍需、及催儹木料等項批文。本科填給銷繳

凡南京工部寶源局、鼓鑄銅錢。本科、同御史、會該部主事估驗。軍器局、成造軍器。會該部堂上官試驗

凡南京工部營繕等四司錢糧。每三年一次、差本科官、及南京該道御史、同本部堂上官查盤。具造本冊奏繳

大理寺　南京大理寺








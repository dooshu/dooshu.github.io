临海道中


曙色发阳岩，昧景翳幽谷。
白云屯崇阿，清霜被疏木。
升巘既悬绠，涉溪亦编竹。
曲窦吹霏微，急湍摇浅渌。
秋尽百卉腓，风寒群动肃。
趯趯腾射干，呦呦鸣麇鹿。
我行日南迈，山川何纡复。
隐轸丘闾见，迢遥楼观瞩。
石城负危峰，澄江带修麓。
邦君荐芳醑，游子耽野服。
履奇惜易暌，处众故矜独。
晞发朝霞际，会穷沧海目。





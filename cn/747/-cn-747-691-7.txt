○为刘尚书祭韦太尉文

维年月日，某官某，祭於某官之灵：乾坤瑞气，蓊郁淳精。诞生硕臣，为才为英。其体轩昂，其神清明。大包九德，全贯五行。闻望昭宣，勋荣峥嵘。静专动直，渊默雷声。甲子之岁，宗社震惊。尘飞四野，人弄五兵。公在陇州，保捍孤城。师徒憔悴，凶孽纵横。一发沉机，万夫扫平。天维地轴，为之不倾。天子报功，夫何超越。全蜀千里，虎旗龙节。坚完卒乘，延纳贤杰。武事雄棱，文华昭晰。西戎夭矫，南诏绝。德惠震威，投心象阙。激扬风教，提携义烈。二十年间，沱江澄澈。爰有犷人，骠国弥臣。化所未洽，古之不驯。饮我大诚，沛然来宾。遂使皇泽，播其无垠。奉圣功成，乐府声新。一时事业，万古纷纶。实冀昊穹，福善与人。何预章之磅礴，奄摧落乎青春。呜呼！曩者危疑之际，邪臣交构。独秉精诚，飞章上奏。忠同折槛，词近及ニ。昏雾忽清，太阳乃昼。凄凉陈迹，惋毒中寿。志未展於生前，宠徒光於身後。於戏！某以薄劣，获事旌旃。猥承国士之顾，谬居群彦之先。徨授署，昧懵机权。顾无能於布政，惧取讥於大贤。萧条歧路，眇然风烟。谅祖奠之无路，瞻寿堂而潸然。


65　皆非左氏之舊語　新都之篡以沙麓崩爲祥　釋氏之熾以恒星不見爲證


「八世之後，莫之與京」，莊二十二年。其田氏篡齊之後之言乎？「公侯子孫，必復其始」，閔元年。其三卿分晉之後之言乎？「其處者爲劉氏」，文十三年。其漢儒欲立左氏者所附益乎？皆非左氏之舊也。何云：「『以處者爲劉氏』，爲後儒所附益者，孔氏正義已劇論之。若使爲劉歆輩所附益，則班固去歆不遠，肯著之高帝紀乎？」新都之篡，以沙麓崩爲祥；釋氏之熾，以恒星不見爲證。蓋有作俑者矣。

【元圻案】吕成公左傳説二：「左氏所載敬仲、畢萬之言，蓋左氏之生適當戰國之初，田、魏始興，故誇誣其祖，以神下民，當時民無有知者。左氏惑於流俗之見，故亦從而書之。」〇宋董逌廣川書跋慶都碑：「劉焯嘗謂左氏稱『在夏爲陶唐氏，其處者爲劉氏』，非魯史本文，乃漢儒欲其傳，特爲此語，以漢出堯後。」〇漢書元后傳：「孝元皇后，王莽之姑也。莽自謂黄帝之後，黄帝八世生虞舜，以嬀爲姓。至周武王封舜後嬀滿於陳，十三世生完。完字敬仲，奔齊，姓田氏。十一世，田和有齊國，二世稱王〔一〕，至王建爲秦所滅。項羽封建孫安爲濟北王。至漢興，安失國，齊人謂之『王家』，因以爲氏。安孫遂生賀，字翁孺，徙魏元城委粟里。元城建公曰：『昔春秋沙麓崩，晉史卜之，曰：「陰爲陽雄，土火相乘，故有沙麓崩。後六百四十五年，宜有聖女興。其齊田乎！」今王翁孺徙正值其地，日月當之。元城郭東有五鹿之虚，即沙鹿地也。後八十年，當有貴女興天下云。』」〇文選王頭陀寺碑曰：「周、魯二莊，親昭夜景之鑒。」注：顧微吴縣記曰：「佛法未詳其始，而典籍亦無聞焉。魯莊七年，夜明，佛生之日也。」左氏傳曰：「莊公七年，辛卯夜，恒星不見，夜明也。」瑞應經曰：「到四月八日夜明星出時，佛從右脅墮地，即行七步。」

〔一〕「二世」，原作「三世」，據中華本漢書卷九八元后傳改。






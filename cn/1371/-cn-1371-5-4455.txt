杂赋

养疾清溪曲，风林几著霜。



细书如助嬾，薄酒不成狂。



老叹朋侪尽，闲知岁月长。



柴门偶一出，倚杖立斜阳。



杂赋

地炉夜热麻秸暖，瓦酺晨烹豆粥香。



不是有心轻富贵，从来吾亦爱吾乡。



杂赋

孤学违流俗，危机历畏途。



逢人增戃怳，看镜失肤腴。

闭户书围坐，移灯影向隅。



空懹四方志，泯默死东吴。

杂赋

病叟胸中一物无，梦游信脚到华胥。



觉来忽见天窗白，短发萧萧起自梳。



杂赋

家业贫原宪，年龄老伏生。



但悲鸾独舞，那羡雁能鸣。

酿酒秋常醉，驱牛夜亦耕。



此身当自贵，勿用作投琼。



杂赋

终日才堪米一升，生涯略似草庵僧。



湿薪不管晨炊晚，留得松肪代夜灯。



杂赋

出门信步作闲游，野庙村坊到处留。



每伴樵夫尝半舍，更随牧竖采沿沟。



杂赋

贵固不如贱，狂应未胜痴。



闭门真已矣，命贺欲何之？



碧缕生香袖，清漪涨砚池。



是中有佳处，不觉昼阴移。

杂赋

海上鱼盐聚，烟中鸡犬声。



耕农叱牛去，醉叟策驴行。



歛薄民差乐，烽消盗略平。



悠然憩松下，我亦有幽情。



杂赋

体不佳时看周易，酒痛饮後读离骚。



骑驴太华三峰雪，鼓棹钱塘八月涛。



杂赋

栉发晨兴後，宽腰午饷余。

讲明穷理学，雠校养生书。



倚杖听啼鸟，临池看戏鱼。



怡然又终日，底事解愁予？



杂赋

昔人莽莽荒丘里，陈迹纷纷朽简中。



毕竟是非谁辨得，举杯吾欲问虚空。



杂赋

百亿须弥理固有，八九云梦何足吞。



天下广居君识否？

一间茆屋寄孤村。



杂赋

梦里曾作南柯守，少时元是东陵侯。



今朝半醉归草市，指点青帘上酒楼。



杂赋

七十八十古来稀，行年九十固应衰。



已兴工部耳聋叹，更和文公齿落诗。



杂赋

中年畏病杯行浅，晚岁修真食禁多。

谢客杜门殊省事，一盂香饭养天和。

杂赋

齐民让畔不争桑，和气横流岁自穰。



君看三山百家聚，更无一陇有遗蝗。



杂赋

得雨郊原已遍耕，东家西舍多逢迎。



前山云起树无影，别浦潮生船有声。




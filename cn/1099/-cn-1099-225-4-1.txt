○與鄭篁澐書 【 禦虜】

入春以來、戎餉諸務、交迫紛填、凌兢中惙、寤言嘉大、簡闕訊音、徒然刺謬耳、隆慶永寧之役、安敢尤人、媿負欲死、知必為鄉里所憐、丈者一歎、未投杼也、街亭好水之敗、古亦有之、達匪其人、不當比擬、但得不下獄吏、生還海濱、則天地之賜、所望於丈者之恩也、邊警尚設、款?待斥、猶爾驅馳、僕僕促楮、不盡其情狀也、山西宣大外邊共二千餘里。北虜往年侵犯。俱在山西大同及宣府之西中二路。以其地千百餘里。多平曠易馳突也。而宣府北東二路。共幾八百里。高山峻嶺。大舉罕通。自并力守要之議行。而千百里平曠之地。築濬墻壕。錯布品窖。俱以足恃。至于鮮通大舉八百里之內。衝要者間亦修有墻壕品窖。尚多限於財力不能猝舉而竝修者。故賊於替所易馳突去處既不能攻。乃反於替所難馳突去處。力求一逞。譬之水焉。橫流衝決。匪西則東。然軍門於宣府北路。嘗岌岌焉指之心。而諄諄焉語之於諸將。又將他鎮客兵二枝俱預發此地。盖防其決耳。鎮安堡為北路之迤南界。隘有墻。旁皆層嶺危坡。間亦斬崖。艱於登陟。而虜馬則輕趫齊登。徑彼坡崕漫。入。而我軍人少。莫之能當。一潰巨防。便無上策。然當是旹。本路見在主兵并前客兵共五枝統於總兵參將駐劄雲州。去鎮安不能三十里。使預發一枝為鎮安之援。據山坡而守。賊亦豈能突進。乃竟為其所誘。誤以諸營人馬馳往獨石。相去既遠。反顧不及。噬嚌奈何。其旹軍門雖巳東行。尚在懷安去鎮安四五百里。謀無所施。總兵趙卿不諳將略。不能詳定。臨事張皇。遂自致寇。而該鎮同事之人。意見互異。尤足兆災。宜其有此。虜眾十萬。自九月初十突入鎮安以來。結營三日。並不散搶。欲圖長驅。固不必彼中通事言之。而其情可見也。三十日巳時出山口下隆慶州川。軍門統兵西來。引軍聯營疾趨决戰、而復以前哨人馬一夜行百餘里。直抵永寧。示賊以大同山西援兵且至俾有懾心。賊西望百里外灰塵障天。遂急搶急回、僅踰一日不敢越懷來一步者。職此之由。又慮斷其歸路耳。使賊遲回一日。則兵至而戰雄雌雖未可知。然彼之歸路當巳為我先得。度必狼狽。賊之速退。又冒滴水崖之險。非得巳也。而躬親戎服。介馬營中。豈總督之體。乃竟爾爾。譬之馮婦。不免為士人所議。况事既罔功。而民且受害。則亦安用總督為哉。但較之總兵而下及地方官。則似有間以故敢私言之。伏惟門下垂詧


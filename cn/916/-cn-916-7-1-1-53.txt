【游钟山大爱敬寺诗】

曰予受尘缚。未得留盖缠。三有同永夜。六道等长眠。才性乏方便。智力非善权。生住（昭明集作仕。）无停相。刹那即徂迁。叹逝此悠（《类聚》作愆。）稔。交臂乃奢年。从流既难（昭明集作叹。）反。（《类聚》作及。）弱（本集作溺。）丧谓不然。二苦常（《类聚》作三苦恒。）追随。三（《类聚》作五。）毒自烧然。贪痴养忧畏。（《诗纪》云。一作爱。）热恼坐焦煎。道心理归终。信首故宜先。驾言追善友。回舆寻胜缘。面势周大地。（昭明集作块。）萦带极（本集作及。）长川。棱层叠嶂远。迤逦□登道（昭明集作高□登。）悬。朝日照花林。光风起香山。飞鸟发差池。出云去连绵。落英分绮色。坠露散珠圆。当道兰{艹び}靡。临阶竹便娟。幽谷乡嘤嘤。石濑鸣溅溅。萝短未中（昭明集作中。）揽。葛嫩不任（昭明集作在。）牵。攀缘傍玉涧。褰陟度金泉。长途弘翠微。香楼间紫烟。慧（《类聚》作瑟。）居超七净。梵住逾（本集作喻。八禅。始得展身敬。方乃遂（《类聚》作远。）心虔。菩提圣种子。十力（《类聚》作万。《诗纪》云。一作万。本集作方。）良福田。正趣果上果。归依天中天。一道长死生。有无离二边。何待空同（昭明集作同空。）右。（昭明集作後。）岂羡汾阳前。以我初觉意。贻尔後来贤。（○梁昭明太子文集一。《诗纪》六十五。又《类聚》七十六及本集引权、年、然、燃、煎、先、缘、川、悬、山、禅、虔、田、天、贤十五韵。


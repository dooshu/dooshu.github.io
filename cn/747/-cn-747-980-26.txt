○对注书判

〈斛律景注书为长孙乙所窃，遂行於代。景男讼之。〉

封演龟文，书分鸟字。左言右史，纷纶於图牒；帝典皇坟，昭彰於篆籀。自非沉郁淡雅以居业，修辞立诚以进德，则未能究精微之奥，穷阖辟之源。惟彼长孙，器劣才窭，窃沉冥之号，求著述之能。览向、郭二庄，其为可及。见虞、王两史，自谓过之，殊不知道不虚行，名不苟得。蜩甲蛇蜕，有似之而非真；宝玉大弓，亦得之而便失，厚颜之甚，实谓伊人。景男之讼，诚曰“未达。”听讼吾犹人也，必也使无讼乎？慢藏致盗，则又谁咎？请更详审，待至量断。


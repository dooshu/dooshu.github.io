禁中文书

韩魏公为相，密与仁宗议定立嗣，公曰：“事若行，不可中止，陛下断自不疑。乞内中批出。”帝意不欲宫人知，曰：“只中书行足矣。”淳熙十四年十月二十二日，寿皇圣帝自德寿持丧还宫，二十五日有旨召对，与吏部尚书萧燧同引。中使先谕旨曰：“教内翰留身。”既对，乃旋于东华门内行廊下夹一素幄御榻后出一纸，录唐贞观中太子承乾监国事以相示。萧先退，上与迈言，欲令皇太子参决万几，使条具合行事宜。仍戒云：“进入文字须是密。”迈奏言：“当亲自书写实封，诣通进司。”上曰：“也只剪开，不如分付近上一个内臣。”迈又言：“臣无由可与内臣相闻知，惟御药是学士院承受文字，寻常只是公家文书传达，今则不可，欲俟检索典故了日，却再乞对面纳。”上曰：“极好。”于是七日间三得从容。乃知禁廷机事，深畏漏泄如此。其详见于所记见闻事实。


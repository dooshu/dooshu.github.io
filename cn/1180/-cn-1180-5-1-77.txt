天章召见


宋史纪：仁宗幸龙图天章阁，以手诏问辅臣及御史中丞以上时政阙失，皆给笔札，令即坐以对。时翰林学士张方平条对四事，帝览奏惊异。诘旦，更赐手札，问诏所不及者。侍御史何郯乞诏两制臣僚，自今有闻朝政阙失，并许上章论列。帝嘉纳之。

宋史上记：仁宗曾临幸龙图天章阁，召见辅弼大臣及御史中丞以上，因出手诏，问诸臣以时政欠阙差失处，都给与纸笔，着他就坐上开写以对。当时诸臣皆有奏答，内翰林学士张方平条答汰冗兵、退剩员、慎磨勘、择将帅四事。帝见其所言，切于治道，深加惊叹。明日早，又赐手敕，询问他昨日诏书上所不及的事，着他一一奏来。

又有侍御史何郯上言：“翰林管内外制文的诸臣，原是为备顾问而设。乞诏谕他，今后但是朝政有阙失，得于见闻之真者，并许他上疏论列，直言无隐，以助圣化。”仁宗因何郯说的有理，也欣然从之。

盖仁宗求治之心甚切，故引见群臣，面加咨询，使之条对，惟恐忠谋谠论不得上达。及闻张方平等直言，又复虚心延访，嘉奖听受。所以那时朝政修举，海内治平，为宋朝守成之令主也。






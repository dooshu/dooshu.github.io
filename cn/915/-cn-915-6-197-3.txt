◇兄弟相继藏主室议

彼符宗庙，宜时有定处，恒案前议，以为七代制之正也，若兄弟旁及，礼之变也，则宜为神主立室，不宜以室限神主。今有七室，而神主有十，宜当别立。臣以为圣朝已从汉制，今圣上继武帝庙之昭穆，四代而已。前太常贺循博士、傅纯等并以为惠、怀、愍三帝别立寝庙。臣以为庙当以容主为限，亦无常数。据殷祭六庙，而有二祖三宗不毁，又汉之二祖，寝庙各异，明功德之君，自当特立，若拘七室，则殷之末代，当祭祢而已，准之前议，知以七为正；不限之七室，故虽有兄弟旁及，至不越昭穆。则豫章颍川宜全七代之礼。案《周官》有先公先王之庙，今宜为京兆以上，别立三室于太庙西厢，宣皇帝得正始祖之位，惠怀二帝不替，而昭穆不阙，于礼为安。（《通典》四十八。大兴三年，太常华恒议，又略见《宋书·礼志》三。）


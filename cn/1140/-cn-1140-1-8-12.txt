告神驱虎文

康熙岁在丙午辛丑月庚午日江西布政使司分守湖西道参议施闰章谨斋戒三日率郡邑僚吏稽首上告於临江城隍之神曰窃闻上治之世猛兽不扰益烈山泽周公驱虎豹使人掌川泽山林猛兽毒物各安其所无为民害迄中世且有废槛去穽禁民张捕虎自渡河越境者固由仁及飞走孚格异类或亦有物焉以隂相之也比者猛虎昼出择肉当路郡县伤噬至数十人岂吏实不德使然与神之食於兹土盖为民扞灾御患者也人为万物之灵出其力以供百神之祀神所式临於是焉在乃令此猛兽悍然乳血餐肤殱灭我赤子哉天实好生哀我下土其忍令兵荒疾疫洊罹鞠凶之遗民接踵饲虎口哉民既穷且弱矣山泽阻深不能多设槛穽张网罟从事强弓毒矢用是归命于神惟神其上告於天使山川土神为之收戢毋俾滋害吾民昔宋均有言曰虎为民患咎在残吏今不能斥贪暴修人事而惟神是听吏之耻也然灾患之不御神亦与有责焉谨告


14　嵎夷禺銕郁夷異字同名


「宅嵎夷」，釋文云：「尚書考靈耀及史記作『禺銕』。」今按史記堯本紀「居郁夷」，正義：「郁音隅。」夏本紀「嵎夷既略」，索隱云：「今文尚書及帝命驗並作『禺』。」【原注】古「夷」字。薛氏曰：「今登州之地。」

【元圻案】宋毛居正六經正誤二：「銕，古鐵字也。説文『嵎』字下注云『嵎鐵』，蓋峓誤爲銕，銕轉爲鐵也。」〇釋文馬云：「嵎，海隅也。夷，萊夷也。」孔安國傳：「東表之地稱嵎夷。」正義曰：「禹貢青州云『嵎夷既略』，青州在東，界外之畔爲表，故云『東表之地稱嵎夷』也。」〇薛氏季宣書古文訓三：「嵎夷，海隅諸夷，虞書『暘谷』之地，今登州也。」〇唐書藝文志：「張守節史記正義三十卷。」






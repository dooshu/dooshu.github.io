文皇统百揆


古《上陵行》。《古今乐录》曰：“《文皇统百揆》，言文皇帝始统百揆，用人有序，以敷太平之化也。”

文皇统百揆，继天理万方。武将镇四隅，英佐盈朝堂。谋言协秋兰，清风发其芳。洪泽所渐润，砾石为珪璋。大道谋五帝，盛德逾三王。咸光大，上参天与地，并化无内外。无内外，六合并康乂。并康乂，遘兹嘉会。在昔羲与农，大晋德斯迈。镇征及诸州，为蕃卫。玄功济四海，洪烈流万世。






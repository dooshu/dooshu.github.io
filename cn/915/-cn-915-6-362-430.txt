○注山海经叙



世之览山海经者，皆以其闳诞迂夸，多奇怪ㄈ傥之言，莫不疑焉。尝试论之曰：庄生有云：人之所知，莫若其所不知。吾于山海经见之矣。夫以宇宙之寥廓，群生之纷纭，阴阳之煦蒸，万殊之区分，精气浑淆，自相薄，游魂灵怪，触象而构，流形于山川，丽状于木石者，恶可胜言乎？然则总其所以乖，鼓之于一响，成其所以变，混之于一象，世之所谓异，未知其所以异，世之所谓不异，未知其所以不异，何者，物不自异，待我而後异，异果在我，非物异也。故胡人见布而疑{麻贲}，越人见而骇毳。夫玩所习见，而奇所希闻，此人情之常蔽也，今略举可以明之者，阳火出于冰水，阴鼠生于炎山，而俗之论者，莫之或怪；及谈《山海经》所载，而咸怪之，是不怪所可怪，而怪所不可怪也。不怪所可怪，则几于无怪矣，怪所不可怪，则未始有可怪也，夫能然所不可，不可所不可然，则理无不然矣。案汲郡竹书及穆天子传，穆王西征，见西王母，执璧帛之好，献锦组之属，穆王享王母于瑶池之上，赋诗往来，辞义可观，遂袭昆仑之丘，游轩辕之宫，眺锺山之岭，玩帝者之宝，勒石王母之山，纪迹乎圃之上，乃取其嘉木艳草，奇鸟怪兽，玉石珍瑰之器，金膏烛银之宝，归而殖养之于中国。穆王驾八骏之乘，右服盗骊，左骖耳，造父为御，奔戎为右，万里长鹜，以周历四荒，名山大川，靡不登济，东升大人之堂，西燕王母之庐，南轹鼋鼍之梁，北蹑积羽之衢，穷欢极娱，然後旋归。案史记说穆王得盗骊耳骅骝之骥使造父御之以西巡狩，见西王母，乐而忘归，亦与竹书同。左传曰：穆王欲肆其心，使天下皆有车辙马迹焉。竹书所载，则是其事也。而谯周之徒，足为通识瑰儒，而雅不平此，验之史考，以著其妄。司马迁叙大宛传，亦云自张骞使大夏之後，穷河源，恶睹所谓昆仑者乎？至禹本纪山海经所有怪物，余不敢言也。不亦悲乎！若竹书不潜出于千载，以作徵于今日者，则山海之言，其几乎废矣。若乃东方生晓毕方之名，刘子政辨盗械之尸，王颀访两面之客，海民获长臂之衣，精验潜效，绝代县符，於戏，群惑者其可以少寤乎！是故圣王原化以极变，象物以应怪，鉴无滞赜，曲尽幽情，神焉哉？神焉哉？盖此书跨世七代，历载三千，虽暂显于汉，而寻亦寝废，其山川名号，所在多有舛谬，与今不同，师训莫传，遂将湮泯，道之所存，俗之所丧，悲夫，余有惧焉，故为之创传，疏其壅阂，辟其芜，领其玄致，标其洞涉，庶几令逸文不坠于世，奇言不绝于今，夏后之迹，靡刊于将来，八荒之事，有闻于後裔，不亦可乎，夫<艹翳>荟之翔，叵以论垂天之凌，蹄涔之游，无以知绛虬之腾，钧天之庭，岂伶人之所蹑，无航之津，岂苍兕之所涉，非天下之至通，难与言山海之义矣，呜呼，达观博物之客，其鉴之哉！（《道藏》本《山海经》）




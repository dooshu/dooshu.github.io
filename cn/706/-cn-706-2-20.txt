·上监国鲁王启（壬寅七月）

右臣某启：为国难已极，天命宜还；伏乞早定大计，以存正统、以图中兴事。

春末，阅虏邸钞，知去年十一月缅夷内变，道虏入缅，致我永曆皇帝蒙尘，一时扈从宗室、官员无一得免；惟吉王自缢以殉，而晋藩李定国入海，巩昌王白文选亦遁深山。臣闻变之日，肝肠寸裂；犹谓狡虏诈传，疑信参半。及四月中旬，闻宫眷竟从镇江北辕矣！思惟我太祖高皇帝圣德神功，岂意后王祸等徽、钦，辱同怀、愍！或者剥极而复，天意有归；故虏亦厚其毒而速之亡也！但中华正统，岂可久虚？只今虏亦以诸夏无君，遍张伪檄，荧惑视听；四顾敷天，止海上尚留左袒。臣以为延平藩必当速定大计以伸大义，亟誓大师以报大仇；而至今寂寂。道路谣传，又有「子弄父兵」难信之事！臣中夜彷徨，窃恐孤岛孤军，难以持久；况复加以他故，辟尫羸之夫，胸胃转增杂疾，其能久乎！只今虏遣伪招抚于浙、闽、广每省二人，以解散海上；若不及早经营，则报韩之士气渐衰、思汉之人情将辍。臣惟有致命遂志，以了生平。独所惓惓者，主上羇旅岛屿，不独与闽人休戚相关，亦且与闽海存亡相倚；万一变生肘腋，进无所依、退无所往，有不忍言者矣！既恨臣力太绵，不敢轻为迎驾；复顾臣心独苦，又不敢辄行趋扈。计惟在闽勳镇正在危疑之际，不若急用收罗之术，以为拥卫之资；然后速正大号，俾天下晓然知本朝尚有真主、中国自有正统。在屯之称建侯、在涣之言享帝，正此义也。于是传檄省直，刻期出师，虽强弱悬殊、利钝莫必，而声灵宣布，响应可期。倘皇天未忘明德，则兴灭继绝端在主上。此非欲邀福也，免祸亦宜然；即未暇雪耻也，图存亦宜然。臣今拟上诏书一道，伏乞主上密与宁靖王及诸搢绅谋之，髮愤为雄，以慰遐迩；臣曷胜激切翘望之至！


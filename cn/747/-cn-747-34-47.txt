○命王晙检阅朔方诸军敕

王者之师，有征无战。将以怀柔服叛，非欲黩武穷兵。犯令凌政则杜之，贼贤害人则伐之，维其封疆，辨其旗物，此皆夏官之政也。咨尔兵部尚书同中书门下三品朔方军节度大使上柱国中山郡开国公王晙，寅亮天地，弼予一人，频总元戎，克清河朔，师徒效力，武威远振。遗甿怀仁以思顺，殊类望声而款服，勋载王室，朕甚嘉焉。盖《六月》、《出车》，周美仲甫，古训是式，俾修我戎。宜以来月巡朔方，兼往河西、陇右、河东、河北等诸军，简较兵马，点阅器械，各与所管节度处置，务令得所。备预之道，其在兹乎。


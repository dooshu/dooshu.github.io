○復設江南管河官及參究違誤運務官疏 【 運河】

議照今歲漕運糧斛、除江北河南山東起運外、查得江西湖廣等處先後相繼陸續過淮、惟浙江杭嘉湖三府、直隸蘇松常鎮四府、歲運漕儲并白糧糙糧米二百餘萬石、必繇奔牛呂城丹陽黃泥壩等處。始達鎮江京口閘出江。先年遇有淺阻。或繇孟瀆河外江分進。每有風波之險。盜賊之虞。嘉靖二十九年、寧波衞指揮王承恩被刼可鑒、近來倭奴未靖、孟瀆河江海之交。正賊寇出沒之處。尤宜預防。以此漕司具　奏擬行江南廵撫嚴督常鎮二府、并該縣掌印管河水利等官、將前河道不拘年限、但有淤淺處所即便起夫疏濬。封閘蓄水以待糧運。每年終將府縣管河官職名疏通過河道緣繇申報漕司查考、俱載入議單永為遵守等因、題奉　欽依、節行去後、案候通無一字回報、又經五次移咨江南廵撫督催、節據把總等官張建節等、各呈稱兌完糧米於三月初五等日陸續押發開行、已過無錫地方、見阻丹陽丹徒七里溝等處。守淺不得通行。即今三月過半、未見興工挑穵、實為阻誤等因到臣、及諮詢南來公差官員、各稱載糧民船、阻集數千隻、相沿數十餘里、不能前進、為照漕運連年遲誤論運船緩□節次甚明葢繇坐失天時復違地利所致若季春初夏。北水漸平。河道無阻軍船過淮數日可達兩洪今首先被阻江南。坐守餘月。所以致稽延者又坐此也故過淮不可不速及至河開有水黃河又漸泛溢縱加催併勢難取速。安得不誤運事。直至四月初十日、鎮江府方報河開通船巳自遲誤、比參將黃印駐劄?洲。差人看驗、鎮江一帶、尚難行舟、南北通津、人所共見、豈能摭餙四月二十日、浙江兩司官員、舟過揚州府、亦言鎮江河道、不能行舟、得運軍三四百人撦拽、方得出閘、重運糧船、勢難前進、似此怠誤、法當參究、緣查取職名未到、有礙施行、再照前項河道、先年原設有水利工部郎中一員、專管浙西直抵鎮一帶河道。及修理海塘白茅港三江口等處。如郎中林文沛在任之時。水利修舉運河疏通公私稱便。後議裁革。决塞不時。旱澇無備。田禾失利漕渠遂湮。深為未便。况今倭寇生發、蘇松杭嘉、節有聲息、燒燬糧船、另行查報、萬一姦細嚮導、窺伺鎮江、運河阻塞、為患不小、乞　勑戶工二部、再加詳議、合無查照舊規、於前項地方、復差工部郎一員、往來督理、庶克有濟、仍乞　勑下該部、通查該府縣各掌印管河官員、不分在任離任但係三十三年正月至四月在府管事者、嚴行提問、庶儆將來、

得旨河道郎中不必添設各官不行開濬者都著查明拿問


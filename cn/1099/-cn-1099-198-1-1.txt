○定議軍行給賞疏 【 軍行給賞】

看得保定河間漢達官軍張福榮等、於今年九月十三等日、方纔調發浮圖峪白羊口等處防禦、為日甚淺。既于嘉靖三十七年七月內、先調涿州、繼調居庸、又調喜峰口等處、勞佚少異。雖赴關隘。効力不多。又比嘉靖二十三年各該官軍倉卒拒敵、奮勇當先、畧有功勣不同。合咨兵部將各調發浮圖峪白羊口、見在漢達官軍職名、備造文冊、差官送部、查照先年防禦事例、于折粮折艸銀內動支、不分漢達官軍、各量賞銀五錢、通計漢達官軍六千二員名、共該銀三千零一兩依數支領前去、當官唱名給散、事完統領將官、將賞過官軍姓名、銀數造冊奏繳、青冊送部查考奉　聖旨是欽此欽遵又經通行欽遵去後、今該前因通查案呈到部看得百戶廉彪操餘張臣等節次奏要加給賞賜、但查本部先准兵部咨、巳經題給行粮艸料、後准兵部、又經題奉欽依賞賜銀三千餘兩、就事酬勞、已踰常分。而廉彪等猶嫌數少。動引京營七枝為詞。亦見人心初無止足。而法制不可不明矣。伏覩大明會典賞賜一項、在本部止有歲給軍士冬衣布花。在兵部止有功次給賞加賞量賞。此外賞軍。初無定例。先年雖因征進川廣雲貴等處殊遠地方。將領陳請、間嘗議給、皆出自特恩、准關內庫金帛、計數不多、且又或因歲歉罷給。或因人眾停給。或因防守無例。外衛無例。從宜減給。至謂待有功日、量加陞賞、尤得詩彤弓書衣裳在笥微意。葢養兵以備不測、而懸賞以待有功。賞行于臨敵之日則上可以使下賞給于出軍之時則下嘗以邀上故有不賞而自孚。亦或賞而百倡近年以來。每一調兵。輒題賞賜。每一擬賞。輒累萬金。甚至往返纔十餘日。歲中連賞數次。而麾下悍卒。挾馬久迍。猶不在所者。方今邊徼多事。水旱相仍。本等月粮。猶患缺額。此類不已。坐費軍資。未能外攘而先自困。非所以容民而畜眾也。欲候命下、本部申明舊制、及永樂宣德以來節年事例、備咨兵部及總督撫鎮各該官員、今後非有重大征進、例應紀功、軍前邀賞者、勿得沿襲流弊、輒干賞典、果有急功、奏下本部、聽臣等查照遠年近日賞例、參以事情緩急。道里遠近。歲月久遠。營伍內外。量為度數。大約以五千里一年以上為一處。三千里外八箇月以上為一等。一千里外半年以上為一等。五百里外三箇月以上。若達官達軍無粮操餘為一等。多者每員給銀五兩三兩二兩。少則每名止給七錢五錢三錢。俱照期疏請。取自　上裁。永為匪頒之式。其本鎮之內。四百里以下。若操練防守等項。居常既有俸月粮賞。臨發又支艸粮行粮。畫地輸勞。是其職分。毋容一槩冐妄陳擾。及廉彪張臣等題奉欽依。即為恩澤。義難再三凟請加益。徒長□利之風。其不候掣兵、離次邀索、仍查在彼行粮艸粮。曾否截日住支。呈覆參究以懲不恪。通乞聖裁。


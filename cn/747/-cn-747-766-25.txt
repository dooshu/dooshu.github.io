○木人赋（以“周穆王时，有进斯戏”为韵）

何伊人兮异常，爰委质以来王。想具体之初，既因於乃雕乃斫；及抱材而至，孰知其为栋为梁。原夫始自攻坚，终资假手。虽克已於小巧之下，乃成人於大朴之後。来同辟地，举趾而根柢则无；动必从绳，结舌而语言何有。心游刃兮在兹，鼻运斤兮罔遗。兀若得木公之状，块然非土偶之资。曲直不差，既无蠹於今日；短长合度，宁自伐於当时。莫不脱枯槁以前来，投胶漆而自进。低回而气岸方肃，伫立而衣裾屡振。华不改，对桃李而自逞芳颜；朽质莫侵，指蒲柳而讵惊衰鬓。既手舞而足蹈，必左旋而右抽。藏机关以中动，假丹粉而外周。生本林间，苟有参乎之美；立当君所，何惭柴也之俦。是则贯彼五行，超诸百戏。误穿节以瞪目，疑耸干於奋臂。如令居杞梓之上，则树德非难；若使赴汤火之前，则焚躯孔易。进退合依，依然在斯。既无丧无得，亦不识不知。迹异草莱，其言也无莠；情同木讷，其行也有枝。可谓暗合生成，潜因习熟。虽则挫身於斤斧，曷合守身於林麓。宜乎削尔肩，刳尔腹。既有乱於真宰，宁取笑於周穆。


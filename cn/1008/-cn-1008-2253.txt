赵蕃　周允升见临已而步过其书堂二诗赠之

涟川川上一书堂，岸缺篱崩径亦荒。

问讯主人空日日，自怜求友亦皇皇。

岂期雪后能相过，不惮风前往送将。

陇菜半芜梅摘索，未妨小立更寻香。

赵蕃

赵蕃　周允升见临已而步过其书堂二诗赠之

问学知君有所从，未闻论事剧谈锋。

滔滔元自滥觞水，凛凛定期寒岁松。

不负师承经子厚，共于人物惜元龙。

涟山川上书堂路，宁复斯人旧履踪。

赵蕃


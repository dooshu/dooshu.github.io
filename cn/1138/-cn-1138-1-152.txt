写哀

其一


幽愤嵇中散，悲歌楚左徒。
余材诚不逮，其事若相符。
荦荦嗟男子，申申詈女媭。
巫咸渺终古，风雨閟难呼。

其二

憔悴南冠系，凄凉北寺门。
冻云添夜哭，怪鸟下朝暾。
百代皋陶庙，前朝李杜魂。
欲排阊阖问，虎豹一何尊。

其三

书空终夕坐，星斗自昭回。
敢向秦庭哭，空惭汉史才。
履霜君子操，贝锦寺人哀。
安得东方朔，为君语怪哉。

其四

执戟沾微禄，栖迟仰大官。
累臣天不吊，圣主法终宽。
宗祀哀羊舌，身名笑鼠肝。
须眉真自腼，书札报任安。

其五

焚香看释典，清夜想前因。
文字缠馀孽，风波到鲜民。
纷纷朱绂贱，累累赭衣亲。
莫恨青蝇棘，相留吊此身。


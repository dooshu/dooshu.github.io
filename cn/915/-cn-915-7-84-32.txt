◇大筮箴

余因读《易》，偶意蓍龟，友人有请决游宦务，志卦有咎占，故作大箴以悟焉。先王设筮，大人尽虑，卦遭《同人》，变而之《豫》，先号後笑，初睽未遇。时至运来，当在三五。功毕官成，几乎衍数。庆在坤宫，灾在坎路。不出户庭，独立无惧。违此而动，投足失步。无惰尔仪，灵骨有知。无曰余逆，神策不豫。南人司箴，敢告驰骛。（《艺文类聚》七十五。）


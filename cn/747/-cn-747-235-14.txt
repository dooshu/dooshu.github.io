○追册章怀太子张良娣文

维景二年岁次辛亥十月壬寅朔十日辛亥，皇帝若曰：於戏！咨尔故章怀太子良娣张氏，家承峻阀，代袭徽猷，法度有章，言容克备。始应良选，入奉元储，柔规缉於上下，淑问扬於中国。恩绝宾帝，七日无归；义申从子，百龄先谢。言念窀穸，悯悼良深，追崇徽号，典故斯在。是用命某官某乙册尔为章怀太子良娣，魂而有灵，膺兹宠数。


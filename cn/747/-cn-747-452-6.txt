○第二表

臣子仪言：伏以华州及奉天耆寿等请兴臣立碑及生祠，昨已奉表请停，未蒙充纳，夙夜省度，不胜战悸。臣某中谢。臣以孱庸，谬承驱策，虽东征西伐，莫顾微躯，而保大定功，皆凭睿算。今欲刊诸贞石，永播徽猷，实为贪天之功，难胜地之愧。况今兵革未息，疮痍未平，忽此劳烦，必有妨夺。顾臣薄劣，将何自安？臣虽至愚，深知不可，再陈旒，伏用兢惶，所望圣慈，遂臣诚请。无任恳迫之至！


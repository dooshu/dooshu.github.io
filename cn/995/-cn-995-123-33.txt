吴泳　和洪司令梅花

结绮临春贮丽华，吹香偶到野人家。

霜明月白纱窗净，但见梅诗不见花。

吴泳

吴泳　和洪司令梅花

杼云新卷雪泥乾，剪剪轻风薄薄寒。

莫遣水龙吹别调，放教春在玉栏干。

吴泳

吴泳　和洪司令梅花

素肌香骨水为寒，曲树斜枝木作酸。

百匝绕花看未足，庭代参斗夜阑干。

吴泳

吴泳　和洪司令梅花

衣分冰洁佩琼瑰，笑斂溪头月下杯。

岁晏得朋真乐在，不须青女作行媒。

吴泳

吴泳　和洪司令梅花

青蒲翠草望秋零，乱絮迷春困不醒。

林下水边时一见，对人应是眼中青。

吴泳

吴泳　和洪司令梅花

每至梅花辄解颜，瑶林孤绝迥难攀。

拟将和靖横枝句，搂入离骚大小山。

吴泳

吴泳　和洪司令梅花

不御铅华别是花，丰神高洁自成家。

含章不解春风意，犹倚残妆隔绛纱。

吴泳

吴泳　和洪司令梅花

交花煜煜露生香，一味清来浣我肠。

文字语言今落去，聊吹别调人选醒狂。

吴泳


19.致吴霁翁


霁翁仁兄军门乡大人麾下：仰孙吴声望久矣，闻棨戟重来，海上军民同声欣慰，想见名将夙期也。逢甲初出治军，韬略未谙，惜未得趋谒旌门，借聆高诣，怅何如之！昨奉中丞来牍，令家兄暂分军出赴后垅，一俟老军门整齐部伍，壁垒一新，即当回防南崁。贵部何时出镇，祈预示知，以释悬抱。义军皆乡里子弟，非素历戎行，所有未逮之处，乞无吝指示。因夙钦仰，故手书示敬；军书旁午，恕不庄楷。此候勋安。






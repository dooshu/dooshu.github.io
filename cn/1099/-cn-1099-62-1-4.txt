○題為選輔導豫防閑以保全宗室事疏 【 宗室】

竊惟親莫親於宗室、法莫嚴於祖訓、宗室奉藩循理、恪遵祖訓者、朝廷親親之恩為益篤、縱欲敗度、有違祖訓者、朝廷黜罰之典所必加、昔周武王克商之後以其弟管叔蔡叔監殷、後二叔挾殷之武庚以叛、流言以傾王室、故周公奉命東征、誅管叔而囚蔡叔、孔子恕之、鄭莊公弟叔叚因母寵愛、莊公不早防閑、封之於鄢、縱彼所為、候其惡深、舉兵伐之、如克常人、春秋譏之、一則事干宗社而示天討之公。一則不豫防閑而虧親親之義。或恕或譏。此天下至公之法。而萬世之不可易者也洪惟我　太祖高皇帝天生至聖龍飛淮甸、祛除胡元、奄有中夏、功德之盛、非後世之所能及、故本支蕃衍、亦非前代之所能比、封建諸王、藩屏王室、藩王之子、封為郡王、郡王長子、襲封郡王、諸子俱為鎮國將軍、以漸而降、凡宗室疏遠者皆為奉國中尉以示宗派無不授爵也世為奉國中尉、藩王府內官設承奉正副各一員典寶典膳典服、各所正副各一員、內使六名、各門門正門副各一員、內使司藥二名、司弓矢二名、外官設長史司、左右長史二員、典簿一員、其餘審理典膳奉祀典寶紀善良醫典儀七所、各有正副官二員、伴讀四員、教授一員、內外各設官以理一國之政、彼時俱遴選才識老成之人。以充其任。而輔導之方甚嚴王若有過先責輔導官員所以名王讀書樂善。保守其國。而稱賢王者甚多。縱欲敗度而被黜罰者間有。自正統年間至今、除秦晉蜀襄淮德吉徽崇等府。并新封興岐等府、內官不闕外、其餘王府內官有闕、不行具奏。有一府止有承奉一員。至全闕不補者。宮門傳事。多係女人。其他郡王府。亦無火者往來傳事。俱係外人。凡百出入。尤無禁忌。雖有藩王。其郡王并將軍有係尊屬。或族屬頗疏者。雖知所為非禮、不敢戒諭。輔導官員不敢諫正。其鎮廵三司官員。懼其捏奏欺侮離間。動輒差官勘問亦不敢具奏。所以肆其所為。有潛蓄異謀而烝淫不道者。有強擡軍民子女。而打死人命者。有骨肉相殘而致成讐敵者。有密取外人之子為嗣者。有呼喚樂妓入府姦用者。甚至宮閫不肅。致生外議者。其他將軍有潛入富樂院宿娼者。或與市人飲酒賭博者。及至事發。差官行勘、事多不虗因違祖訓、事干宗社、有不終其天年者、有幽之高墻者、有削去爵秩者、有革去祿米者、若使原設內官不闕其員、早為扶持輔導。外官各得其人。早為諫正。藩府親王。肯為戒諭。而鎮廵等官。豫為具奏。豈有前項之事哉。欲其懲治於巳敗。而示黜罰之典。莫若保全於未然。以全親親之仁。乞敕各藩王除本府內官不闕不必具奏外、其餘闕少內官內使者、明白具奏、仍敕司禮監於相應內官內使內、擇其老成讀書者、具奏照闕給賜前去、以後有闕具奏除補、互相維持府事、其合用衣服飲食等項、本府照例關給、使之得所、不許凌辱陷害、其郡王府每府給賜內使二名、專管宮闈事務、及關防門禁、其長史紀善伴讀教授、乞敕吏部今後有闕、務要訪察國子監并在外有學行儒官除授、如藩王所為未善、長史等官從容諫正、如其不聽、再三匡諫、事情垂者、如再不聽、密切具奏、其郡王所為不合禮度者、教授藩王密切戒勉、如再不聽、藩王具奏、事情輕者降敕切責、若事干宮闈、重者差內官　皇親前去體勘、至日密切處置、不宜露泄於外、若係外事、仍差內官并法司官前去勘問、藩王有過。專罪輔導官員。郡王有過。專罪內使教授、如此關防。事無過舉。其藩王府輔導官員。亦要日逐請王于書堂內講讀經史。王子王孫。亦要講讀習禮。若各府將軍有前項所為者。各府郡王自行禁治。若藩王郡王府互相容隱。不行禁治。許鎮廵等官、將所為不法之事、會本著實具奏、上請區處其藩王府選用多人、務要具奏奉有明文、定其名數、方許於本府軍挍之家選用、不許過數、亦不許強買民間子女、郡王將軍使女、具照會官奏准事例存留、若擅自買用女子、及名數過多、或令外人入府者、許鎮廵官參奏、長史教授降調遠方任用、若樂工縱容女子擅入郡王府、及容留各府將軍在家潛行、及軍民旗挍人等、敢有與將軍賭博誆騙財物、及擅入王府教誘為非者、事發邊遠充軍、色長依律問罪。革去管事、保全宗室、莫過於此、伏望　聖明留意俯賜施行


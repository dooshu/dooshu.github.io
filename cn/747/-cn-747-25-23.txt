○诛姜庆初等并削裴仿官爵制

不敬之大在於毁犯陵园，自擅之重，切於矫诬诏令。有此乱常之道，必贻无赦之责。姜庆初自以顽劣，得参姻娅，录其先效，擢在西台。素无行能，已速官谤。朕永感霜露，式瞻松柏，以其职司，俾往厎事。辄於禁域，擅凿连冈。当衣冠之出游，临岁月之所建，既有犯於神御，又不利於王室。知其不可，固有所专。（疑）一昨临遣，再三戒敕，无君弃命，凶蠹尤深。《书》不云乎：“刑故无小”。况释之明陵土之义，申屠致庙堧之诛。死未云责，不忘私眷，特缓严刑，宜赐自尽。史忠烈王臣子等，忝从所职，敢有挟邪，事既同科，法当均罪，亦宜赐自尽。共家赀并收没。其驸马裴仿，虽不知情，合当缘坐，且削官爵，拘於私第。永清公主亦随在宅，仍绝朝参，使知敬惧。朕自君临，每思刑措，岂图戚里，干我国章。任匪其人，有惭所鉴，议法难恕，抚怀增伤。百辟卿士，知朕意焉。


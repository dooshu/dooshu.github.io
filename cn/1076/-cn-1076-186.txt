卷一百八十六

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十六

明　杨士奇等　撰

去邪

宋理宗时宰相史嵩之挟边功要君植党颛国沅州教授徐霖上疏历言其奸深之状以为其先也夺陛下之心其次夺士大夫之心而其甚也夺豪杰之心今日之士大夫嵩之皆变化其心而收摄之矣且其变化之术甚深非章章然号於人使之为小人也常於善类择其质柔气弱易以夺之者亲任一二其或稍有异己则潜弃而摈远之以风其余彼以名节之尊不足以易富贵之愿义利之辨亦终暗於妻妾宫室之私则亦从之而已疏奏见者吐舌为霖危之未几嵩之匿父丧求起复君子并起而攻之上大感悟

监察御史兼说书洪天锡上疏言天下之患三宦官也外戚也小人也劾董宋臣谢堂厉文翁理宗力护文翁天锡又言不斥文翁必为王府累上令吴燧宣谕再三天锡力争谓贵幸作奸犯科根柢蟠固乃迟回护惜不欲绳以法势焰愈张纪纲愈坏异时祸成虽欲治之不可得矣上又出御扎俾天锡易疏欲自戒饬之天锡又言自古奸人虽凭怙其心未尝不畏人主之知苟知之而止於戒饬则凭怙愈张反不若未知之为愈也章五上出关待罪诏二人已改命宋臣续处之天锡言臣留则宋臣去宋臣留则臣当斥愿蚤赐裁断

礼部尚书兼给事中修国史实録院修撰赵汝腾奏言前後奸谀之臣伤善害贤自取穹官要职何益於陛下而深损於圣德兴利之臣移东就西顺适宫禁自遂谿壑无厌之欲何益於陛下而深戕於国脉则陛下私系羣小之心可以见矣

宁海军节度判官文天祥上书曰臣畎亩末学天赋朴忠遭逢圣明早尘亲擢己未之夏陛下廷策多士记忆微臣俾佐亰兆尹幕时臣不敢拜恩乞行进士门谢旨令赴阙其冬实来行礼适值国难方殷江上胜负未决而全永衡且破于时京师之势危如缀旒上下皇皇传讲迁幸臣得之目击忱恐六师以一朝而动宗社之事关系不细采之公论则谓兵祸起於憸壬之聚敛而憸壬用事则主於董宋臣至於迁幸一事宋臣张皇处分尤骇观听事势至此死且无日臣忠愤激?叩阍上疏乞以宋臣尸诸市曹以谢生灵荼毒之苦指陈触忤自分诛斥出关待罪不报亟归山林侧听圣裁臣章虽不付出施行而竟亦不坐臣以罪非惟免於罪而已改命洪幕从欲与祠又宠绥之臣尝以为区区父母之身既委而徇国矣陛下赦而不诛臣之再有此身是陛下赐之也感激愤?常恨未有一日以答天地之造前冬误辱收召畀以舘职曾未几时进之以着庭宠之以郎省臣之取数於明时者益以过多共惟圣德日新朝无阙事臣得从事铅椠悉意科条以无忘靖共尔位之训忱幸忱荷兹者倏读报状宋臣复授内省职事臣惊叹累日不遑宁处继传御批洊畀兼职且使之主管景献太子府臣备员讲授实维斯邸此人者乃为之提纲当其覆出臣自揆以义且无面目以立朝况可与之聨事乎请命以去臣之分也然臣端居深念托故而去谓之洁身可也陛下未尝拒言者言而当於可陛下未尝不行臣不言而去则於事陛下之道为有未尽是用不敢爱於言伏惟陛下鉴臣之衷而幸听焉臣伏读国史窃见孝宗皇帝所以待?御者终始之际恩威甚明臣尝以为自古人主寛仁莫如孝宗英断亦莫如孝宗方曾觌龙大渊辈用事周必大言之龚茂良言之刘度言之郑监袁枢言之言者日以盛而孝宗假以恩宠未尝为之少衰孝宗岂咈谏者哉圣心寛仁未忍骤有所加也比其招权弄势日益翕赫小心谨畏之态昵昵於前者迄不能掩其隂私倾险之迹或以见踈死或以坐罪废英断如此岂以寛仁而遂失之姑息哉开国承家小人勿用圣子神孙一守是法共惟皇帝陛下以聪明操制万几以神武经纬六合四十年间凡经几大拂乱几大惊危天纲地紘重新整顿功业逐日以新声名随风而流尚论圣德三代以下之英主未能或之先也神明之下侍御仆从罔匪正人旦夕承弼厥辟固其所也惟是宋臣凶鸷惨毒不可向迩陛下曩以其小有才而假借之小人不足大受倚恃权势无所不至戊午己未间天下指目共欲甘心臣冒死先为陛下言之陛下於此时犹有徘徊顾惜之意未即加罪已而缙绅学校交疏其恶伏阙投匦殆无虚日陛下始豁然大悟夺其太阿屏置畿郡中外鼓舞歌诵威德臣妄谓陛下之寛仁全似孝宗陛下之英断亦全似孝宗汉家自有制度固应如是诗云维其有之是以似之虽然陛下禀天地冲和之全气接帝王忠厚之正传寛仁英断虽并行而不相悖二者分数寛仁较多是以如此人者遂得以生全於覆载之内寻医之旨未几朝请之命复下今者又使之内居要地日觐宸光惟至圣为能寛裕有容有如此者然臣尝闻之惟仁者能好人能恶人盖仁则无私无私故能好能恶圣人岂专以博爱者为仁哉汉唐宦官之祸其後至於滥觞而不可救推原其初则起於时君一念之不忍是故古人之於防微杜渐不敢忽也语曰往者不可谏来者犹可追宋臣前此误国之罪陛下既赦之而勿问矣臣何敢追尤往事上渎圣聪独为方来计则嫠纬之忧不能忘情焉夫以陛下圣明在上孤□腐鼠亦何敢昼舞夜号少作喘息其人心性残忍羣不肖所宗窃恐复用之後势焰肆张植根既深传种益广末流之祸莫知所届近者陛下亲制元良十四规丕哉圣谟为万世计甚悉有如此事独可以为小故无与於诒谋而阔略之哉宋臣之为人臣实踈远亦安能以尽知之惟是天下之恶名萃诸其身亰师闾巷无小无大辄以董阎罗呼之陛下之左右使令亦衆矣此名不归之他人而惟此一人是归则岂不召而自至也哉陛下毋以其退然谨愿而谓其未必怙威生事也毋以其甘言卑词而谓人言为己甚也千金之家强奴悍仆恣横闾里至其服役於主人之前固亦未尝不小亷曲谨而可信也此事虽小可以喻大陛下傥察及此则亦何爱於此一人而閟惜英断以重违天下之心哉伏望陛下稍抑圣情俯从公议纵未忍论其平生之恶以寘之罪亦宜收回成命别选纯谨者而改畀之失一兵得一兵於国家事夫亦何损于以厌人心之公于以示来世之法于以防天下之祸於未然令闻令望施于无疆臣子之愿莫大於此臣实何人辄上封章以仰及於万乘之所亲信蚍蜉撼木自速粉可谓愚甚然臣方备位中朝使其以厚禄餬口坐取迁擢岂不得计而臣子所以事君正义谓何世道升降之大几国家利害之大故奈何坐而视之噤不发一语上负天子下负所学贻无穷羞此臣所以不敢强顔以留亦不敢诡辞以去忘其婴鳞不测之危以冀陛下万一听而信之臣言得行宗社之利也臣之荣也如臣之积忱未足以仰动天听坐受斧钺九陨无悔谨杜门席藁以听威命之下臣无任望阙瞻天激切屏营之至不备臣昧死百拜

幼主时知平江府文天祥乞斩吕师孟疏曰臣既以驱驰之槩熟数於前矣惟国势岌岌若不能以一朝居也而中外疏附奔奏御侮之臣曾无固志内则先警而遁外则望风而降若饮鸩藉蛟前後相断者何也三老董公遮说汉王曰顺德者昌逆德者亡名其为贼敌乃可服未有含糊混并忠邪不辨逆顺不分而可以号召豪杰自立於不拔之地者也襄阳之役虎不进焕卖降使元奸一日慨然听有司论其罪天地神人愤嫉以舒虽有凶猾谁敢辄生报怨而元奸意气雕丧不能声罪致讨以大明天冠地履不易之分与天下英雄共谋之遂使疆场之臣献币授诚甘心非类而不耻分噬肆螫鸣吠其主习以为然皆名义不立无以服其心故也传曰前车覆後车戒更化以来其必有以大畏民志而後可今也叛逆之家接迹相望曾无一人伏其辜而吕师孟力而拘诸原者不以献俘衅鼓徇示三军以作兴战士之气方且并包兼容示以不杀意在羁縻一切覆护谁谓与之共活宇宙大可以为国小可以为家乎此万万必无之理也臣以为顺德之臣仗节死义不尽见之褒异则必无以激昂忠臣孝子之志逆德之贼干犯反常不尽见之诛夷则必无以慑伏乱臣贼子之心春秋作而乱臣贼子惧孔子无王者之位褒贬寄之空言犹足以遏祸乱正人心堂堂天朝一日赫然改纪其政刑黜陟赏罚不为偏私忠节必旌凶孽必戮然後人极可以复立正统可以复扶有功不赏有罪不诛虽尧舜不能治天下惟陛下与二三大臣亟图之臣不胜拳拳辽末主时耶律实哷为伊勒希巴郎君时枢密使耶律伊逊诬杀皇后谋废太子斥忠贤进奸党实哷恶其所为伊逊觉之太子既废以实哷附太子流镇州天祚即位召为御史中丞方治伊逊党有司不以为意实哷上书曰臣前所陷斥窜边郡幸蒙召用不敢隐默恩赏明则贤者劝刑罚当则奸人消二者既举天下不劳而治臣见耶律伊逊身出寒微位居枢要窃权党恶不胜名状蔽先帝之明诬陷顺圣构害忠谠败国罔上自古所无赖庙社之休陛下获纂成业积年之寃一旦洗雪政陛下英断克成孝道之秋如萧德哷特实伊逊之党耶律赫噜亦不为早辨赖陛下之明遂正其事臣见陛下多疑故有司顾望不切推问伊逊在先帝朝权宠无比先帝若以顺考为实则伊逊为功臣陛下岂得立耶先帝黜逐嬖后诏陛下在左右是以悔前非也陛下讵可忘父讐不报寛逆党不诛今灵骨未获而求之不切传曰圣人之德无加于孝昔唐德宗因乱失母思慕悲伤孝道益着周公诛飞亷恶来天下大悦今逆党未除大寃不报上无以慰顺考之灵下无以释天下之愤怨气上结水旱为沴臣愿陛下下明诏求顺考之瘗所尽收逆党以正邦宪快四方忠义之心昭国家赏罚之用然後致治之道可得而举矣谨别録顺圣升遐及伊逊等事昧死以闻书奏不报

金宣宗贞佑四年十月诏以完顔伯嘉为兵部尚书签枢密院事富察阿里巴斯为右副元帅备御潼关陕州次沔池土濠村兵不战而溃阿里巴斯逸去亡所佩虎符变易姓名匿柘城县与其妻妹前韩州刺史喀齐喀男妇赫舍哩氏及仆婢三人僦民舍居止喀齐喀母图克坦氏闻之捕执赫舍哩断其发拘之佛寺中阿里巴斯复亡去监察御史完顔药师劾奏乞就诘赫舍哩及仆婢当得所在其妻子见在京师亦无容不知请穷治有司方系其家人特命释之诏曰阿里巴斯若能自出当免极罪阿里巴斯乃使其子上书请图後効尚书省奏阿里巴斯幸特赦死当诣阙自陈乃令其子上书犹怀顾望伯嘉劾之曰古之为将者受命之日忘其家临阵之日忘其身服丧衣凿凶门而出以示必死进不求名退不避罪惟民是保阿里巴斯膺国重寄握兵数万未阵而溃委弃虎符既不得援枹鼓以死敌又不能负斧鑕而请罪逃命窜伏猥居里巷挟匿妇人为此丑行圣恩寛大曲赦其死自当奔走阙庭皇恐待命安坐要君略无忌惮迹其情罪实不容诛此而不惩朝纲废矣乞尸诸市以戒为臣之不忠者

元世祖至元二十一年三月以陈天祥为监察御史会右丞卢世荣以掊克聚敛骤陞执政权倾一时御史中丞崔彧言之帝怒欲致之法世荣势焰益张左司郎中周戭因议事微有可否世荣诬以沮法奏令杖一百然後斩之於是臣僚震慑无敢言者二十二年四月天祥上疏极言世荣奸恶其略曰卢世荣素无文艺亦无武功惟以商贩所获之赀趋附权臣营求入仕舆?辇贿输送权门所献不充又别立欠少文劵银一千锭由白身擢江西榷茶转运使於其任专务贪饕所犯賍私动以万计其隐秘者固难悉举惟?露者乃可明言凡其掊取於人及所盗官物略计钞以定计者二万五千一百一十九金以锭计者二十五银以锭计者一百六十八茶以引计者一万二千四百五十有八马以疋计者十五玉器七事其余繁杂物件称是已经追纳及未纳见追者人所共知今竟不悔前非狂悖愈甚以苛刻为自安之策以诛求为干进之门既怀无餍之心广畜攘掊之计而又身当要路手握重权虽位在丞相之下朝省大政实得专之是犹以盗跖而掌阿衡之任不止流殃於当代亦恐取笑於将来朝廷信其虚诳之说俾居相位名为试验实授正权校其所能败阙如此考其所行毫发无称此皆既往之真迹可谓已试之明验若谓必须再试止可叙以他官宰相之权岂可轻授夫宰天下譬犹制锦初欲验其能否先当试以布帛如无能効所损或轻今捐相位以试验贤愚犹舍美锦以校量工拙脱致隳坏悔将何追国家之与百姓上下如同一身民乃国之血气国乃民之肤体血气充实则肤体康强血气损伤则肤体羸病未有耗其血气能使肤体丰荣者是故民富则国富民贫则国贫民安则国安民困则国困其理然也昔鲁哀公欲重敛於民问於有若对曰百姓足君孰与不足百姓不足君孰与足以此推之民必须赋轻而後足国必待民足而後丰书曰民为邦本本固邦宁历考前代因百姓富安以致乱百姓困穷以致治自有天地以来未之闻也夫财者土地所生民力所集天地之间岁有常数惟取之有节故其用之不乏今世荣欲以一岁之期将致十年之积危万民之命易一世之荣广邀增羡之功不恤颠连之患期锱铢之诛取诱上下以交征视民如讐为国敛怨果欲不为国家之远虑惟取速效於目前肆意诛求何所不得然其生财之本既已不存敛财之方复何所赖将见民间由此凋耗天下由此空虚安危利害之机殆有不可胜言者计其任事以来百有余日验其事迹备有显明今取其所行与所言而已不相副者略举数端始言能令钞法如旧钞今愈虚始言能令百物自贱物今愈贵始言课程增添三百万锭不取於民而办今却廹胁诸路官司增数包认始言能令民快乐凡今所为无非败法扰民者若不早有更张须其自败正犹蠧虽除去木病亦深始嫌曲突徙薪终见焦头烂额事至於此救将何及臣亦知阿附权要则荣宠可期违忤重臣则祸患难测缄默自固亦岂不能正以事在国家关系不浅忧深虑切不得无言世祖闻其语遣使召天祥与世荣俱至上都面质之既至即日有内官传旨缚世荣於宫门外明日入对天祥於帝前再举其所言与未及尽言者帝皆称善世荣遂伏诛

至元二十四年分中书为尚书省僧格为相引用党与鈎考天下钱粮凡昔权臣阿哈玛特积年负逋举以中书失徵奏诛二参政行省乘风督责尤峻主无所偿则责及亲戚或逮系隣党械禁榜掠民不胜其苦自裁及死狱者以百数中外骚动廷臣顾忌皆莫敢言利用监彻尔乃於帝前具陈僧格奸贪误国害民状辞语激烈帝怒谓其毁诋大臣失礼体命左右批其颊彻尔辩愈力且曰臣与僧格无讐所以力数其罪而不顾身者正为国家计耳苟畏圣怒而不复言则奸臣何由而除民害何由而息且使陛下有拒谏之名臣窃惧焉於是帝大悟即命帅羽林三百人往籍其家得珍宝如内藏之半僧格既诛诸枉系者始得释复奉旨往江南籍僧格姻党江浙省臣乌玛喇默哷实都王济湖广省臣约苏穆尔等皆弃市天下大快之

至元二十六年时相僧格专政法令苛急四方骚动御史中丞程钜夫上疏曰臣闻天子之职莫大於择相宰相之职莫大於进贤苟不以进贤为急而惟以殖货为心非为上为德为下为民之意也昔文帝以决狱及钱谷问丞相周勃勃不能对陈平进曰陛下问决狱责廷尉问钱谷责治粟内史宰相上理隂阳下遂万物之宜外镇抚四夷内亲附百姓观其所言可以知宰相之职矣今权奸用事立尚书鈎考钱谷以剥割生民为务所委任者率皆贪饕邀利之人江南盗贼窃?良以此也臣窃以为宜清尚书之政损行省之权罢言利之官行恤民之事於国为便

世祖时东平布衣赵天麟上太平金镜策曰臣闻淩云直木日中无屈曲之隂贮水圆盘?际遶团圆之状是以隂阳为炭万物为铜茫茫之槖龠吹嘘浩浩之鑪锤攻铸天人一致愚哲同源因欲引以或迁守公中而自正奈有清浊交互动荡不停谓其愚骇则曲尽於聪明谓之聪明则不循於辙轨白衣苍狗身世多端覆雨翻云心君靡定斯盖溺意於浇漓有才而无德者也以之平天下天下难平以之治国国不治以之齐家家不齐施之於口谓之谗?之於心谓之谄乃有籧篨不鲜邪遁为先曲说以易人主之意反间以成国家之隙或谓贤臣可镇何处而踈之於外或谓纠弹恐益讦风而塞之於中或诬忠谏为谤君而请加其诛或赞玩兵为振威而请勤於远顺己意者荣之忤己意者构之其荣人也虽周公听其言亦谓当加厚赏其构人也虽咎繇勘其状亦谓死有余辜苏张之捭阖为宗宏石之诡辨是效苍蝇白黑南箕哆侈是皆谗臣之甚者也乃是足恭其志便僻其容逢君之过而邀以成之疾君之善而抑以行之有水害则曰不当农时也有贼寇则曰鼠窃狗偷不足畏也螟蝗螽蜚则曰不食嘉谷也慧星夜见则曰所以除旧而布新也秋後开春花陨霜不杀草则曰阳德盛而获天瑞也日食地震山崩水涌则曰数运之当然也以鹿为马以野鸟为鸾又尝谏无碍之小事以昭其忠拜黄宦之路尘以求其助裴廷龄之谲诡苏味道之摸棱尸禄素餐偷安窃位是皆谄臣之甚者也谗臣得志则抵掌以成天下之灾谄臣在中则安身以养天下之祸不絶是二者而欲治臣未之闻也今国家屡下贤良之诏明行谗谄之诛加之以圣教通流污俗浸变朝廷之上穆穆锵锵台阁之中岩岩赫赫军民得所动植安仁纵有谗谄之人亦皆改迹以思公向风而树直矣臣尚念原头星火能燃万顷之荒牕隙微风能作一身之病羣仆左右日侍天顔握轴官员并承天宠委无谗谄咸秉坚贞设有其人恐将难救有则絶之无则防之伏望陛下精加裁察每事再思无以先入之言为主而但核其实则谗者自絶矣无以侧媚之态为良而但举大体则谄者自絶矣谗谄既絶则君子道长小人道消上下无一毫之私欲而太平之化勃然兴矣圣人曰巧言令色鲜矣仁说者谓巧言谗也令色谄也鲜矣者圣人辞不廹切而明其无也仁者天理之公也言谗谄之人无天理之公也既无天理之公恶可与之治天下哉臣所以谓有则絶之无则防之慎之至也

时尚书省阿哈玛特专政布衣秦长卿上书曰臣愚赣能识阿哈玛特其为政擅生杀人人畏惮之固莫敢言然怨毒亦已甚矣观其禁絶异议杜塞忠言其情似赵高私蓄踰公家赀觊觎非望其事似汉董卓春秋人臣无将请及其未?诛之为便

顺帝至正二十三年十二月拜陈祖仁治书侍御史时宦者资正使保布哈与宣政使托欢内恃皇太子外结丞相吹斯絅骄恣不法监察御史傅公让上章暴其过忤皇太子意左迁吐蕃宣慰司经历它御史连章论谏皆外除祖仁上疏皇太子言御史纠劾托欢布哈奸邪等事此非御史之私言乃天下之公论台臣审问尤悉故以上啓今殿下未赐详察辄加沮抑摈斥御史诘责台臣使奸臣蠧政之情不得达於君父则亦过矣夫天下者祖宗之天下台谏者祖宗之所建立以二竖之微而於天下之重台谏之言一切不恤独不念祖宗乎且殿下职分止於监国抚军问安视膳而已此外予夺赏罚之权自在君父今方?德春宫而使谏臣结舌凶人肆志岂惟君父徒拥灵器而天下苍生亦将奚望疏上皇太子怒令御史大夫娄达实谕祖仁以谓台臣所言虽是但托欢等俱无是事御史纠言不实已与美除昔裕宗为皇太子兼中书令枢密使凡军国重事合奏闻者及许上闻非独我今日如是也祖仁乃复上疏言御史所劾得於田野之间殿下所询不出宫墙之外所以全此二人者止缘不见其奸昔唐德宗云人言卢?奸邪朕殊不觉使德宗早觉杞安得相是杞之奸邪当时知之独德宗不知尔今此二人亦皆奸邪举朝知之在野知之天下知之独殿下未知耳且裕宗既领军国重事理宜先閲其纲若至台谏封章自是御前开拆假使必皆经由东宫君父或有差失谏臣有言太子将使之闻奏乎不使之闻奏乎使之闻奏则伤其父心不使闻奏则陷父於恶殿下将安所处如知此说则今日纠劾之章不宜阻矣御史不宜斥矣斥其人而美其除不知御史所言为天下国家乎为一身官爵乎斥者去来者言言者无穷而美除有限殿下又安所处祖仁疏既再上即辞职而御史下至吏卒皆辞闲於是皇太子以其事闻保布哈托欢乃皆辞退而顺帝令娄达实谕旨祖仁等祖仁复上奏曰祖宗以天下传之陛下今乃坏乱不可救药虽曰天运使然亦陛下刑赏不明之所致也且区区二竖犹不能除况於大者愿陛下俯从台谏之言摈斥此二人不令其以辞退为名成其奸计使海内皆知陛下信赏必罚自二人始则将士孰不効力天下可全而有以还祖宗若犹优柔不断则臣宁有饿死於家誓不与之同朝牵聨及祸以待後世正人同罪书奏顺帝大怒而是时侍御史李国凤亦上疏言此二人必当斥於是台臣自娄达实以下皆左迁而祖仁出为甘肃行省参知政事

历代名臣奏议卷一百八十六








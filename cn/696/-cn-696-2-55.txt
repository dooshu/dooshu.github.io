杂感


其一


端居日夜望风雷，郁郁长云掩不开。
青草自生扬子宅，黄金初谢郭隗台。
豹姿常隐何曾变，龙性能驯正可哀。
闭户厌闻天下事，壮心犹得几徘徊。

其二


巫峡湘潭窈窕风，三巴杀气楚云通。
杜韬欲下江陵横，李特深知剑阁雄。
襄国寝园焚掠后，肃皇丰沛甲兵中。
五州万里新开府，肠断西南下战功。

其三


吾里萧然减乐方，应刘寂寂已苍凉。
深源奏记人皆诮，公叔论交道可伤。
渐觉少年增意气，谁知壮士本飞扬。
欲寻渔猎为真隐，学剑嵩阳辟草堂。

其四


朝来新病雾冥冥，万里愁心酒易醒。
天险西陲能跃马，中垣左辅有妖星。
掩书愧读英雄记，秉烛惟看神异经。
家近五湖春草遍，欲乘风雨独扬舲。





◇织机赋

伊百工之为技，莫机巧之最长。似人君之列位，象百官之设张。立匡廓之制度，如城隔之员方。应万机以布错，实变态之有章。是以孟秋之月，首杀庶物。工民呈材，取彼椅梓，贞干修枝。名匠骋工，美乎利器。心畅体通，肤合理同。规矩尽法，因事作容。好无不媚，事无不供。于是乎女工就，素丝轻。贯综纪，简奸清。织女扬恽，美乎如芒，丽姿妍雅，动有令光。足闲蹈蹑，手习槛匡。节奏相应，五声激扬。浊者含宫，清者应商。和声成柔，慷慨成刚。屈申舒缩，沈浮抑扬。开以厌间，阖以高梁。进以悬鱼，退以侠强。气变相应，阴感乎阳。黾勉不及，进却颉颃。事物之宜，法天之常。既合利用，得道之方。（《艺文类聚》六十五）


钓台记

桐江严先生钓台两石壁立数十寻盖非钓所也史称先生尝披羊裘钓齐国大泽中被徵不仕归耕富春山後人遂名其石为钓台云台之左麓为像祠先生配以方干谢翺方故桐庐人以诗名於唐谢则宋之义士尝为文信国客痛哭於斯者也当时以竹策撃石悲歌竹石皆碎今其墓在对江余望之泣下按祠记子陵外舅为梅子真高蹈之士固有类耶观先生遗书侯霸朂以怀仁辅义殆非石隐者流光武身下之而终不肯屈士各有志也迄今汉寝邱墟废为芜壤二千余年矣而先生之台故无恙左右诸山合沓江流若断中涵一曲是为严濑清监毛髪响中瑟琴春花秋叶岩谷万状盖上下数百里无胜於此者余振衣周览益叹先生之风远也少时记昔人过钓台有不知天子贵自是故人心之句今亭中碑版林立求此诗不可得最後於祠中见胡梅林少保碣曰严濑矶头水欲冰凯歌声彻白云层功成只合师冯异身退还应学子陵然少保功高蒙谤卒以幽愤死寜能学子陵哉於乎自古功名之士如少保者不少矣为之叹息而去


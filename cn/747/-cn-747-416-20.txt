○请入汤表

臣衮言：臣先患腰膝，比成积疾。自从趋侍，渐觉痊除。每属阴寒，即微发动，近加秋冷，转不支持。半身风Φ，右足拘急，谓其冷甚，因以热攻，遂觉头旋，兼之眼暗，寒温相触，调息实难。伏蒙圣慈，特赐医药，殊造至深，灰粉酬恩，未申万一。生成之功，虽则顿瘳，积久之症固难速效，沈绵增剧，忧惧失图。先因入汤，常愈斯疾，渐逼冬候，今正其时，伏望天恩，许臣就汤将息。驽骀蹇步，冀效驱驰，蝼蚁微诚，庶回昭鉴。无任恳迫之至，谨奉表陈乞以闻。


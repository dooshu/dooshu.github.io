卷三十六

钦定四库全书

怀麓堂集卷三十六

明　李东阳　撰

文稿十六

传　说

杨南里传

先生杨姓讳实字诚之别号南里浙人也先世居宁海始祖广仕唐为兵部尚书五子皆仕吴越有相国岩者徙慈谿九世孙濓号大隐大隐十二世孙云号南湖始居鄞遂为鄞人又四传至先生先生幼多疾书慌惚不能记六七岁时忽若有得随所授辄应口成诵初补县学生提学宪司奇其才改补郡学正统辛酉举乡荐登礼部乙榜拜安福训导安福旧文献地弟子最盛先生严楷式列条教恩令大行教谕阙总学政者三年番试诸生躬自程校示赏罚奨励不倦人始惮其烦後益乐至胥劝相邻邑龙泉学官阙复奉郡檄往署八月而还先生在安福九年事无钜细皆精慎不苟一时人士出所造就多显闻于时县官岁行乡饮凡耆老无贤不肖以名皆与先生曰此非制礼意也乃命诸生声其不德黜数人寻有廵抚大臣道安福学官诸生仓卒不时谒耆老被黜者乘间以他事中先生遂落职诸生讼其寃不得继以泣廵抚亦颇悔之次日诸生具状联署将复走愬先生止之曰使吾无愧二三子者足矣官得失命也既归鄞日奉亲养暇则与诸大夫觞咏为乐遇名山胜地辄澹然忘归或问以往事不答也成化戊戌有母丧哀毁疾作旣又北走京师徵铭士夫间时其子文卿已举进士为兵部主事先生寓官邸疾再作未几卒己亥十一月四日也年六十有六文卿归其丧葬于某山时先生父某以高年被命服年九十余尚无恙太史氏曰吾闻杨先生教先践履论古事必设以身处不漫为诞说观所论乡饮事诚耿耿不苟合者其所养可知也噫官非郡县无赏罚黜陟之柄徒以口舌执议匹夫结衅至终身不复用故当大事者不以身任天下之怨而欲有所为难矣哉

乔烈妇传

烈妇高氏者工部侍郎乐平乔公讳毅之侧室也公夫人王氏既卒高事公谨公遘疾汤药必躬视日不甘食夜不就寝每稽颡于天祈以身代公疾革顾谓之曰吾殆不起吾子孙必克自立独汝年少又无子奈何高泣曰公脱不讳妾固当死从公地下耳公卒哀毁殊甚引绳欲自经为家人所掣不得死乃取平生华饰投诸火示无生意於是防者日严公子兵部郎中凤扶柩归高抵家悲号益甚闻者怆恻竟以间缢死柩旁年三十有三而已死之日适朝廷遣山西布政使胡钦祭公丧胡闻其事嗟叹不置知县刘义以状闻请表其节以厉为人妇者下礼部移御史及布政按察覆实如义言诏旌其门曰贞烈後宝坻王子玉为知县卽邑中隟地构祠祀之祠亦名贞烈彰国典也予尝观中书舍人杨应宁所着祠记闻高事为详郎中君既卒其子县学生宗进士宇请为传立石于祠以诏其子孙故书之

太史氏曰世称慷慨杀身易从容就义难信夫临事值难气激而义动虽中人之质盖有视死如归者矣及事势稍定情得以自施美利在目甘言在耳无重赏以诱於前无严刑重法以驱其後其不逡廵退缩自恕而不觉者岂不鲜哉世固有相约赴难不终夕而已倍者况积日阅月愈久而不变者哉吁身为人妾命不锡朝不与心誓身决以求必死之为慊乃亦有以小官末职自诿不力於君父之难者何哉丈夫耎懦不立则喻诸妇人揆之高氏殆妇之不逮远矣

都御史朱公传

公姓朱氏讳英字世杰其先为广州节度使徙居郴州桂阳县大父攀麒阳朔县主簿父思谏皆赠资政大夫都察院右都御史公少孤补县学弟子通诗书易三经正统乙丑与族兄克寛同举进士授监察御史己巳闽浙乱起银冶间公与诸御史承勅分守州县比至大军尚驻金华公径趋处州闻土木之难乃取道庆元掲榜谕贼招老弱被害者又计获巨贼若干人有中使报黑面大王统衆三万欲刼所捕贼议欲偕走公不可徐使人觇之而令所司尸贼于市竟无他变景泰改元公还朝论处中便宜五事下诸司议行外戚汪都督令纵家人侵民产时林庄敏公为给事中公与交章劾之诏夺产以给民又劾中官善增姚广恃宠暴横皆下诏狱壬申诏风宪官被讦者无论结不结皆补外盖大臣有私怨于御史周监王豪族人诬奏勘核未报欲因事逐之公上章极言非是特赐采纳且勅诸司详看诏格故王周得免而用事者忌公亦深未几迁广东布政参议道桂阳省母胡夫人夫人阅其归槖惟赐银十两喜曰儿居官如此吾无忧矣旧广民避役各假额外隶从身以贿免公至悉遣之与都御史掲某议军猺法限以十岁一役九休至于今不废癸酉乡试有都指挥为子求举公叱弗许録属郡囚壹意伸雪及专抚治斗峒贼杨通拥衆流刼剿平之赐彩币宝镪又招贼党百余将臣欲处以军法公陈辩数四止诛首恶数人叶文庄公廵抚二广兴革进退诹公为多尝入贺归遇知新涂县李舟知南海县赵庄各囊白金以赆公却之後二人以赃败受赆者俱坐累公独不及天顺间有采珠之役中官督责甚急公独筦布政事故缓之以俟廵抚会议因疏乞召还民赖以无扰二广尝会兵剿贼文庄属公督察奸弊参将范信会剿大藤峡至亷攒间诬乡民为贼党欲歼之公驰赴其垒凡所获无辜皆审实纵去信忿不能成功月余未退会文庄间使至公亟请班师民始脱血刃又有告广州丰湖民作乱者公知其寃亦力争以免潮贼罗刘宁等屡挫官军公会兵平之获被掳者数千公别置营以处女妇已而各还其家新会有闲田争不决公以给贫无田者迁右参政闻母丧还桂阳成化乙酉改陕西更守延绥甘凉凉州及西宁官藏被窃所司委罪主者至皆诬伏公访获真盗遂明其诬满四寇固原官军失利大将以下皆获罪都御史项忠奉命往讨檄公饷事且询进止计贼平被赏擢福建右布政使再迁陕西左布政使均徭定法两省便之甲午擢都察院右副都御史廵抚甘肃首陈安边十事大畧欲练兵积粮兴屯种桑诸番既又陈徙居戎简贡使谨烽堠防奸细诸事又以岁议陈八事所举武官如王玺刘晟皆为时名将乙未总督两广军务兼廵抚民卒遮道留者不絶诸将或私致馈尽却之广方不靖将臣每张其势以邀功伐凡动大衆必檄远州刻期输挽民道死半锋镝公下令抚辑有梗令者始构首恶诛之要害所在刍粟皆豫或因粮於寇故兵民咸息盗亦无敢肆乱者广西立山徭贼向顺请置永安州以其子世吏目余党皆为编氓立山实大藤盗冲自是莫敢越境後山恶少间聚出掠有利其田者风所司以乱闻或请屠其乡公移兵临之语其良民执羣凶以献诛止数十所活亦以万计田州岑氏有内乱公谍谕族属俾除世讐皆感泣共杀首恶传首军门於是诸郡徭徸率听命还业数岁间增户四万三千口十五万他如天河荔浦浔融间诸盗以次行戮未尝妄杀上每加慰劳下勅奨劝者六特升右都御史加从一品禄交趾侵老挝诸郡且立营栅於龙州外境议者谓彼谋内寇诏诸镇设备且询公公奏安南小国不过与老挝争隙地耳姑谕之若果不自量致讨未晩上用公言交人感畏修职贡不弛新会贡士陈献章隐居养母公累疏起之授翰林检讨给事中林荣行人黄乾亨使满剌加国溺於海公奏録其子各一人兵部尚书缺廷臣首荐公上以二广重地未可轻代公乞归展先墓已即还镇玺书召入掌院事未几考绩上遣中使赐羊酒宝镪寻加太子少保乙巳星变公陈八事又以关陕饥请移甘肃余粮以赈再请京师出粟赈诸郡就食者皆从之乙巳公疾上命医给内饵且赐酒馔七月十二日卒上遣中使赐万缗赠荣禄大夫太子太保命有司营葬子五某某孙某所着有澹庵纪年诚庵奏稿任真子集若干卷

太史氏曰广东西地自大藤之捷民物凋敝府藏空竭识者盖深忧之吾闻朱公涖政专事储蓄数年间所积金为两数十万流徙还业者四十余万以脇从获免锋镝者不可胜纪其有功于国家甚厚传称君子能国仁人利溥岂不信哉方入长内台议弥灾策时曹分条集公所陈或为秉笔者所沮杨中书一清上记说之公即命肩舆径造议所力伸前说虽未悉施其所负亦壮矣予於公得其大者二焉故特着之

化州同知杨公传

公姓杨讳景字某云南安宁人也事母以孝闻性狷介不妄取少补州学生举永乐癸卯乡贡卒业国子拜霸州判官专领马政政久弛逋课絫数岁官急徵马数益耗公叹曰养马者民也民困马何由息乃与民约悉纵使就业期年而马足会遭母丧民数百辈诣阙请夺情留公不得皆涕泣去服阕改澧州力益举剧有卒失牛诬民吴姓为盗州为成狱公疑之阴遣人置牛郭外纵之归牛经卒门奔民家入其笠中卒乃服罪合九载秩满民请留部使者六七至例不得复留擢化州同知峒夷乱贼千余将攻城会久两城寖坏民谋走徙号声震天地守将夜缒城以遁公令曰吾在此毋恐时城中民兵不满三百公激以义且示福祸皆愿尽力乃撤故仓木以蔽城缺又缚稿人被衣铠置城上以疑贼贼夜至攻甚急有三人缘堞上擒斩以狥贼知有备乃引去欧都督信在高州闻警以兵至则贼已遁欧大惊叹书守忠二字遗公而置守将於法公益治城练兵寇屡至无所获遂不敢复犯民皆曰活我者杨公也方贼乱时有按察官夜至城下守城将启关内之公执不可按察怒曰汝寇我耶公谢曰今日之事城为重明日果闻有异服自稠人中遁去者按察方欲报公愧而止公每获贼既鞫实必诛而後报或曰法不当尔公曰脱有不虞奈何既而邻郡缚贼者皆堕贼计人益服之化俗尚鬼有广西罗姓者客死民譌传为神祠事之公毁室斧其像妖遂息天顺庚辰以老乞致仕道巴陵贫不能归因占籍焉子一清举奇童入翰林登进士第而公卒家益贫不能归巴陵一清乃葬公镇江北拜中书舍人获勅进公阶儒林郎封公配张氏太安人时公已卒若干年矣太史氏曰世恒谓处常易处变难其非然哉夫自取舍至於利害以极於生死皆有际分有所向必有所择矣苟纵意恣欲箪豆无所择而望其赴难狥义蹈死而不顾恶有是理哉予与中书君游闻化州事壮公所为及询其恒居细行固若是濯濯也呜呼居小官处僻地能向义辟利确然不为变不可谓不难矣故着之若化州事灼灼在人耳目者固皆难之岂俟论哉

五宜高公传

公高姓讳明字上逹号愚轩後更号五宜广信贵溪人也未冠时尝刲股愈母疾以孝闻景泰辛未举进士拜监察御史谏造龙舟廵都城九门税钞劾崔主事败法监内库并督五城兵马事有戚指挥者为大臣所怨坐死辩释之徐州民越诉赃吏例当戍公议戍例为诬诉设今所奏实不过当杖制可着为令州又以妖言十余人具反狱以闻公讯无反状止坐本律按河南宣滞理枉禁赋河徙退地黜吏不举职者六十余人监丙子乡试得人为多会西北有警饷不告乏内廵畿郡入总三法司奏牍天顺改元率诸御史劾兵部尚书陈汝言怙势乱法下狱死声益振忽午刻台囚五十余人刼狱走衆相顾骇愕公驰片纸报九门毋出行者使号诸途得卒百余袭捕之庚辰劾天下述职官御史赵明为号首实出公笔辞颇激上诘主笔者公请独任不以累赵都御史寇公深素重公从容言累年弹文奏章皆高明手出幸不以细故为罪上曰是能御史也置不问吏部拟公为山东按察使上谓李文逹公贤曰高明宜内任又谓寇深曰明可都御史未几迁太理寺丞稽武官贴黄御史锺同景泰间谏复储事下狱死屍久不获公究得之率诸同年买棺治敛属锺子启归葬焉宪宗即阼擢南京都察院右佥都御史政令清肃时淫雨为灾极言内自宫禁外至边陲皆有隂盛阳微象又请塞纳马纳粟诸幸途荐郎中何宜等可用朝论韪之扬州盐寇作守兵失利勅公督捕公造巨舰名曰筹亭往来江南北躬督卒伍会遣中官及锦衣卫校卒五千人籍首恶家公虑变起馆糓之不使出户阈分遣御史督兵禽灭九百余人尽得之中六十余刼狱复入江为盗公伺贼出没伏芦洲乃以官兵蹙贼入芦中伏起禽之亦不遗一人又并江高山置逻堡为久计有中官鬻私盐又擅执仪真指挥卒閧不可解公抚卒令勿譁籍盐入官乃劾举如法核南京诸曹不职者三十人清四十八卫军政理两淮盐课劾户部及诸廵抚官纵法状陈利害十余事多见施行公念二亲老弟又夭死再乞致仕不许乞终养许之旣免丧闽上杭盗起勅起公往捕公力疾上道督兵剿贼录贼俘四百余人诛首恶四十余悉轻坐海滨民矫令募亡命恣不轨公虑兴大狱止坐妖言律诛之旣又析上杭溪南里置永定县衆多其功公尽以推将士会疾作不入报疏乞骸骨纳勅符以去上察其恳诚特许致仕归居县北创早闲亭凿白鸥湖结芗溪社谏官国子生交章起公竟不起自述铭并挽章为卷成化乙巳九月十九日忽不乐书对句曰平生无一事欺天至死全百骸归地遂卒年六十有四上遣官谕祭後三年今天子命有司治圹盖异数也所着有愚轩稿糊壁集及南台筹亭稿多散失惟终楚征闽二录藏于家子鹏游京师请传公行以传公壻郑御史惟桓有状太史氏曰高公初乞归疏称无才一宜退有疾二宜退亲老无昆弟三宜退及以治盗徵谓宜再起功成疾作宜再退其号五宜以此昔孔戣有二宜去司空图有三宜休皆敛退事史传所称载呜呼勇退固难事然退而出出而复退其出不狥物而退不为矫情者盖尤难焉君子论士必先大节矧其才卓卓有治效可指述哉故公虽名位未极功泽不徧施揆厥终始称国之大臣可也

王古直传

王古直名佐字仁辅後去车为甫古直其所自号以号行世居台之黄岩今分太平县地也少为诗及行草漫游京师有乡人坐事者古直候诸官官并捕候者询其孥甚急古直甘侵辱竟不言所在入刑部狱独暴立烈日不与衆囚伍李主事廷美异之检衣?间得柯学士诸诗问之曰尔能诗耶使赋日影诗成纵之归长揖而出狱吏皆大笑然右直亦自是得名与今侍郎黄定轩侍讲谢方石友善尝主方石方石以忧去主林给事克冲克冲使海国主王员外存敬存敬亦出使主定轩子主事汝修然亦不恒在卒然求之莫得也旅食三十年无僮仆不置釡甑有大笼五六惟诗画数百幅中贮壶酒晨出饮一再勺已复鐍之以去上元节京师烧穤汁为瓶以贮水畜鱼旁映屏烛通明可爱俗呼为炮灯古直买置谢馆日玩弄为儿戱一日误触碎意拂然不乐曰吾平生家计在此今荡尽矣方作章书値掾吏至曰遽败吾兴羣掾欲殴之或俾自为计古直曰我固当殴殴则吾名益彰一日遇诸涂竟被殴独袖手承之以归亦不以屑意也或劝使仕大言曰我来为爵禄图邪盍科举乎则笑曰安得以少年处我尝在酒所叹曰此亦功名事业也显灵宫道士请主师塾馆饩甚厚阅月忽辞去曰安能矻矻操朱墨坐几案间乎克冲之使欲与俱不果或问之故曰彼不吾强吾安能为彼行邪自古大贤闻人不渡海者何限海岂必渡然後为快也其性气屹屹不肯为人屈类此然意度率直内不为蹊径遇所会意欣然忘去人亦以此乐之为说者曰方石先生尝云天地如许大中间可喜可叹可怪可笑事何所不有可胜道哉沈按察仲律尝値古直询其邑里名迹不置古直曰公不须问大抵奇怪人也其亦善自道耶周官称四民班固表人物列九等魏晋以来中正第九品予雅知古直然不能目其为何如人也作王古直传

仲节妇传

仲节妇郑氏扬之宝应人也祖克明某州府同知伯父仲体南京户部郎中世有显者父仲宣母杨氏节妇以父命许嫁同县公旺未行连失怙恃挈弟妹四人以居弟宏尤穉弱躬为抚鞠年二十四始归归不逮舅事姑谨视巾栉至亲井臼七年丧其夫有子女各一自屛膏沐矢不贰适日侍姑侧凡所欲辄迎与之会姑疾累数月扶掖搔抑未尝手暇或夜祷於天请以身代姑恻然感之曰愿吾妇得妇亦若是是我所以报也姑卒时伯氏大医院判?在京师仲氏德广商於外节妇独具衾敛举凡葬事皆中礼院判公归泣曰吾母之丧吾兄弟存没缓急皆弗克与济愧汝多矣拜且谢之节妇曰所以忍死不嫁者非姑与子邪今日之事妇职也曷敢言谢季氏德阳生子萱母病不能乳节妇乳抱卧起若已出既孤又子育之爱不弛敎子兰拜中书舍人历尚宝司卿右通政今为太医院使节妇始封太孺人又进封太宜人养於官有白其事者下礼部核实诏旌其门曰贞节节妇今年七十有五矣尝谓兰曰我儒家女也汝荷国恩弗克取科第吾於吾孙取之孙三长本次棐皆举进士棐今为礼部主事次相女一适某识者谓兰以才贤致官位奓闻誉其子又显扬之以亢厥宗微其母之节势不及此故节妇虽贵盛有秩号其他善行亦皆可纪述而人独称为仲节妇盖举其重者云

太史氏曰易称恒其德贞妇人吉又曰安节吉旌门之义其取诸此非邪予与仲节妇子交稔矣盖尝拜节妇於堂见其强健龎厚不色惰屹然有严君风殆所谓从一而吉者也承上而得其道者也其兴家规貤国恩有以哉今旌门之制亦严矣年有限案有覆更人累岁而後得报报者不百一犹或名实交戾闻见不相凖穷檐僻县乃或有之而弗见于世皆不免于君子之憾予所目击如节妇者宁不为国典重哉故及节妇之存传其事俾其子若孙藏于家亦以播诸乡国庶足为薄俗之一劝云尔

奕说

吾尝观于奕矣奕之初本无情也卒然而合之疆分类别击取攘劫若有得失乎其间者及其地交意偪主于必胜其势莫肯先却焉故或役心命志如蛛游蜩化而不自知其胜者施施然若辟土地而朝秦楚不胜则赬面戟指无所不至今之言奕者必以适以适而反自劳则不若缩手而旁观者之为适也劳与适相遭非智者不能卒辨至於覆图敛奁则其所谓胜负者始茫乎其不可揽然後劳亡而逸见其甚者犹或以夸之乎人或者怅怏欝结愈不可释呜呼此又何哉古之不善奕者曰苏子瞻其言曰胜固欣然败亦可喜则是知不工于奕者乃得奕之乐为深人之逹于是者可与言奕也世之善喻世者必以奕以奕观世鲜有不合者也

张翺汉翔字说

太仓张用良之子曰翺字汉翔以商游於京师职方郎中陆君文量其姑之夫也称汉翔少得家训敏而克肖既用礼冠齿成人於乡党而未究其有字之义以请於予予因职方君尝识其诸父用美河间通判用光知钜族子志於为义可以与之言也乃为说曰高飞曰翺布翼曰翔凡鸟之性皆然易曰本乎天者亲上此之谓也然於飞之中又有高下远近之不同必极于天者而後为至为鸟而不极于天非鸟之至也为人而不极於高且远不可以为人也人可以不如鸟乎夫凤翺翔四海鹤飞薄云霄鸿鹄一举千里其飞不同其为高且远一也故士之志於世用者能如凤之於冈鹤之於甸则为之不能则为鸿为鹄要之不失於卑近而已然又有说焉周礼士执雉庶人执鸡工商执鹜鸡鹜不能飞雉虽飞不过寻丈而比德取义顾有攸存然则鸟固有不必飞而贵者今汉翔商服而士习当守分遵制如其所执乃欲使之翺翔云汉之间不已过乎盖物固有分分不可过而求故斥鷃之卑无羡乎扶揺之九万及其志力所勉则卑可以为高近可以为远故鸠之飞不过榆枋及其奋迅自致则可以极於数千丈之表汉翔勉乎哉古之人固有举於海市鱼盐之间者苟能崇德广业由此而进固不害其为世用如其未能亦可立身亢宗为一乡之善士虽在侪辈亦羣鸡之鹤也汉翔勉乎哉

陆仪庄甫字说

太仓陆君文恢之子仪少孤其伯父职方郎中君文量育於官而敎之既长为据古礼肃宾备服诵辞而冠之字曰庄甫而未有说其义者文量乃属于予曰仪敏而慎可以与之进也予曰人之有威仪犹室之有隅也德修於内则容庄於外然容不庄则易慢之心入而为德累故修德者必於是愼焉古之人虑人之或忽乎此也故冠之缨弁以为之观瞻被之裳衣韍韐以为之章采从之以车鸾佩玉之音以为之节度周还有规折还有矩头目手足有其容坐立登降揖让酬劝有其法以防制而卫养之使心不外荡则德不容不修於内矣故仪礼之繁至於千百抑戒之作论威仪者累五六言孔子称君子所贵乎道三而容貌居其一仪之不可不敬也如此是恶可以其微而忽之哉然或服美以为华色庄以为泰鹈梁有不称之耻夏畦有谄笑之病则顾役於外而德益蔑矣故君子耻服其服而无其容耻有其容而无其辞耻有其辞而无其德德之不可不敬也又如此夫且礼始於冠冠而後服备服备而後可以正容体齐顔色顺辞令以成礼礼仪备而後可以成人冠之辞曰敬尔威仪淑慎尔德此之谓也庄甫之冠盖亦闻是辞矣然则缘辞以逹礼名顾而义思则其仪也庄乎不乎其本於德而为之乎必有以自考矣

怀麓堂集卷三十六








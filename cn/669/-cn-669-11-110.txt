171　魯語有玉磬告糴之文


臧文仲以玉磬告糴於齊，見魯語。容齋三筆書博古圖謂左傳無玉磬之説，非也。

【元圻案】書録解題雜家類：「容齋隨筆、續筆、三筆、四筆各十六卷，五筆十卷，翰林學士鄱陽洪邁景廬撰。每編皆有小序。五筆未成書。」〇三筆十三再書博古圖曰：「予讀博古圖，其謬妄不可殫舉。當政和、宣和間，蔡京爲政，禁士大夫不得讀史，而春秋三傳真束高閣，故其所引用絶爲乖盾。周雲雷磬曰：『春秋魯饑，臧文仲以玉磬告糴於齊。』按經所書，但云臧孫辰告糴於齊，左傳亦無玉磬之説。」〇國語四：「魯莊公時，臧文仲以鬯圭玉磬如齊告糴。」






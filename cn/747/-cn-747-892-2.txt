○碧落洞天云华御室记

大汉享国之三十有三祀，龙集己酉季冬，萤开十四叶，上以万几有暇，四海无波，时属祁寒，节当冬狩。九卿扈驾，百司随銮。（阙）巡英州，舍於阆石。翌日，排仙仗，整翠华，羽卫星罗，旗幢云布。岳灵警跸，风伯清尘。上衣龙章绛袍，曳凤文翠绶，佩流黄镂金之剑，御飞灵凌崖之舆，幸兹盘龙石室者也。伏惟陛下圣惟天纵，功格帝尧。味道探元，奉真元之化。端拱垂衮，返淳朴之风。百度惟贞，九围承式。因访清虚之景，爰追汗漫之游。斯山之胜概也，得非元化兴机，巨灵运智。丹台室，真为上帝之居。乳窦芝房，宛是长生之境。白犬吠而壶天昼永，幽禽语而洞壑云深。神草含华，元泉泻瑞。於是拂石床而设御，停玉辇以凝旒。遂感龟鹤呈祥，河宗效器。

俄顷，有一道流，衣短褐，敛容而至，自称野人，本无姓名。云“昔时葛先生於此石室炼丹砂，药成息焰，蹑云而举，令野人且伏火延神，秘丹於灵府。拜云後五百载，当有真人降此。子宜以还丹呈献。昨略算之，起重光单阏之岁，迄屠维作噩之年，将四百九十祀。果令金德主来，幸验其君之言明矣，野人因匍匐而来”。上喜闻所陈，问仙者“灵丹何在”？野人曰：“咫尺耳。”遂扪萝於峭壁中，取出一小石函。函上有金书古篆，题“九蜕之丹”四字。内有神丹七粒，大如黍粟，光彩射人。仙者开函取丹，躬自持献。野人遽旋踵隐入石缝间，罔知厥止。时有近臣奏曰：“圣上德契元微，感兹灵异。尚以兆民系念，四海为心。虽获还丹，未宜轻服。”上然所奏，遂屏左右，乃召从臣吴怀恩，捧丹随御於石室深邃处，凿石秘之，众莫知矣。择日亟命道众，设坛场，陈斋醮，以申告谢灵贶。繇是龙颜开豁，圆盖舒晴。缓抚瑶琴，弄流泉之激越。亲洒宸翰，奋睿思之纵横。奏九成之箫韶，烟霞缥缈。感百兽之率舞，洞府喧阗。群後子来，皆朝於禹会。众仙萃至，竞祝於尧龄。微臣荣列紫垣，获随銮辂。纪仙灵秘奥之事，愧乏好辞。颂圣朝焕赫之功，惭无丽藻。拜承纶旨，伏积兢惶。时乾和七载记。

陈守中

守中，南汉大宝七年官西御院使集贤殿学士承旨，大中大夫行左谏议大夫知太仆寺事。


汉高祖父母姓名

汉高祖父曰大公，母曰媪，见于史者如是而已。皇甫谧、王符始撰为奇语，云太公名执嘉，又名撰，媪姓王氏。唐弘文馆学士司马贞作《史记索隐》云：“母温氏。是时，打得班固泗水亭长古石碑文，其字分明作‘温’，云‘母温氏’。与贾膺复、徐彦伯、魏奉古等执对反覆，深叹古人未闻，聊记异见。”予窃谓固果有此明证，何不载之于《汉纪》，疑亦后世好事者，如皇甫之徒所增加耳。又尝在岭外，见康州龙媪庙碑，亦云姓温氏，则指媪为温者不一也。唐小说《纂异记》载三史王生醉入高祖庙，见高祖云：“朕之中外，《泗州亭长碑》昭然具载外族温氏。”盖不根诞妄之说。


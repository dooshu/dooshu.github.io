答总督方金湖


贡市三年论叙，与昨阅视举劾，并于一时，虽若有防，然阅视以八事为殿最，贡市以款虏为勤劳；阅视优于要职，贡市逮于卑官，固自并行而不悖。本兵前已题定，自宜循例举行，但已加恩者，或不能过优耳。

白帅贿李之说，前敬所已曾告之于仆。但追思当刘国被劾时，仆即面问本兵谭公：“此人若动，孰可以代之？”谭即应曰：“白可。”又云：“若论才力，则麻锦为宜，独恨其多方营求为可恶耳。”渠仓卒之间，即以名应，似非有夙诺者；况既恶麻之营求，又岂肯曲徇于白乎？云云之议，未必非刘、麻构之。近来将官，彼此相倾，甚于文职。此中隐情，亦宜徐察之也。

奸细之事，诚如尊教，近所获者，皆未必真，已随宜处之矣。






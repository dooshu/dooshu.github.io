○奉陳貳卿 【 交州戰守】

區區廁諸方面、碌碌庸庸、量力既無所握之眾、論謀又無一得之、愚惟以倉廩不充為懼、盜賊不息為憂、編氓不安為慮也、今而治外者有英公桓桓之多、守內者有黔公走?斗走?斗之眾、內外相資、謀為停當、以吾樗散、何容咨焉、故自奉書之後、一無所陳也、但報聲息理糧餉而巳矣、且守之之法。必立營以為根基、發哨以張聲勢。庶使賊人遠遁。不敢近侵。若顧首顧尾。或去或來。使賊有可乘之机。民有被賊之擾。大為不可。然地方廣濶。海口數多。守此失彼。應東悞西。論至于此。亦有難處。不可以言盡意也近來黔公、比之向日病稍减輕、雖巳視事、猶不勝衣、聞欲勉強于七月初三日親率大軍下哨、未知果否、土兵種屯、委官各得一劄、倚仗之力、重若萬鈞、今而又容緩造船隻、先力屯田、亦吾輩與土官朝夕之所議說也、此帖一臨、若合符節、尤大有力、迯兵不拘原榜之例。區區亦同此心。將征者糧差量除。屯者糧差全免。迯者許即赴官首令屯種。不許搜罪。今奉鈞諭。如出一口。吾榜行之。益壯且信矣。此目前事也、請以戎事論之。今觀帥容之黠猾。利我兵分。以乘我虗。以掣我勢。今征守各任彼巳不得行其策矣雖然。帥容之猾黠不為守不為戰者。向以我師遠舉。內而無備。彼賊得行其擣虗之計。今征守雖曰各任其事。然不過為聲勢。以自守為表裏以相資而巳若謂征者策馬鳴戈以陸行乘風鼓枻以水戰。入演乂擣化州覆彼巢。掣彼勢。因糧以為我食。招民以為我用。長驅直入。而無後顧者。不知果也否乎。若謂守者大發舟師沿海上下。乘風隨潮。聲彼擊此。出大全。駐悶汀。哨禁海。過太平。出沒如神。使賊不得知我之虗實。探我之向止。使各海口皆有守兵。海外賊船。無一檣入。境民得安業。軍不廢由不知能是否乎。征者既不可深入以速成功。守者又不能全美以保無虞。向巳面談其事矣。今前軍動靜。莫知所以。余姑料之、彼賊固無迎敵之勢。我之土兵。有迯回之聲雖云糧有所獲。但可給我軍而巳。交阯之眾。想不得遠濟。事勢如此。必欲深入以速成功。誰敢中遏。但恐士兵多懼遠出益以迯散。損我軍聲莫若將土兵人船擇其堅大者留為向導。以助聲勢。餘悉放回。就將哨回用剩之糧。使之儘船帶回。納交阯官倉。兵守本處海口。仍令預為來年夏田。此戎事之一端也。我軍若佯為深入。實不遠行。以修船之故。而欲速回者。但一旋營。難再輕舉。終不可坐而度日。若以屯則時非所宜。以食則倉無所積。事至于此。不知閤下何以處焉、今余料之、莫若駐軍于清演上下、搜其盜刼招撫人民為久駐之勢我得食而厭飫彼生疑而狼狽擣虗之計沮。掣我之勢失。而我待至秋深禾熟。暑退水乾乃取彼糧以入我舟聲言追賊于下流。而遂班師于交阯。然後徐議進止。若欲以彼賊不與戰之機、以我軍不可分之勢、上聞請益、止與黔公約哨海上、一言而决、葢不必直在交阯也、理固不殊、事難遙度、倘有可乘之機有可擊之勢。則又在明公臨事好謀而巳矣。


【奉和昭明太子钟山讲解诗】

嵩岳基旧宇。盘岭跨南京。睿心重禅室。游驾陟层城。金略徐既动。龙骖跃且鸣。涂方後尘合。地迥（广弘明集云。元、明本作回。）前笳清。逦迤因台榭。参差憩羽旌。高随阆风极。势与元天并。气歇连松远。云（广弘明集云。三本、宫本作雪。）□秋野平。徘徊临井邑。表里见淮瀛。祈（广弘明集作折。注云。元本作祈。《诗纪》云。一作折。）果尊常住。渴慧在无生。暂留石山轨。欲知芳杜情。鞠躬荷嘉庆。瞻道闻颂声。（○广弘明集三十。《诗纪》八十五。）


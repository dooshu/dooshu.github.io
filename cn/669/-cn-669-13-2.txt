15　鄭在乎冀州之考辨


桓五年傳：「鄭，同姓之國也，在乎冀州。」注：「冀州則近京師。」按鄭之始封，在今京兆，其地屬雍州。東遷之後，徙新鄭，在今河南，其地屬豫州。謂近京師則可，謂在冀州則非。或曰：「冀州，中州也。」淮南子墬形訓：「正中冀州曰中土。」

【閻按】墬形訓：「少室、太室在冀州。」泰族訓：「周既失道，則以天下之大畏於冀州。」又「中土」，高誘注曰「冀州」，皆足爲證。

【集證】日知録：「古者天子常居冀州，後人遂以冀州爲中國之號。楚辭九歌：『覽冀州兮有餘。』淮南子：『女媧氏殺黑龍以濟冀州〔一〕。』路史云：『中國總謂之冀州。』穀梁傳曰：『鄭，同姓之國也，在乎冀州。』」按穀梁疏引鄒衍書云：「九州之内，名曰赤縣。赤縣之畿，從冀州而起。」故後王雖不都冀州，亦得以冀州言之。

【元圻案】中土之稱冀州，猶今之稱京師爲長安，京尹爲京兆尹也，但祇可用之於辭章耳。〇釋文云：「鄭本京兆鄭縣，爲雍州之域。後徙河南新鄭，爲豫州之境。冀在兩河之間，非鄭都也。麋氏云：『韓侯滅鄭，韓都冀州，故以目鄭。』」

〔一〕「女」，原作「有」，據四庫本日知録卷二惟彼陶唐有此冀方改。






○贺德音表

臣某等言：伏见今月二十八日制书，普安群生，忧济庶士。每念下农艰苦，赈红粟而流衍；知贪贾滞财，禁青蚨之飞走。千官耸听，万国钦闻。中贺。臣闻损有馀，补不足，太上之教也；敛以轻，散其重，哲王之制也。肇自古昔，垂为宪章。其或法因情迁，事与时异，则物力甚屈，人心用咨。是故书载行之惟艰，史称守而勿失。伏惟睿圣文武皇帝陛下绍兴丕图，光启鸿业，勤恤人隐，精知化源。以为麦禾虽登，农食犹歉；布帛大贱，女工必伤。因发生之时，下慈惠之诏。清问疾苦，昭宣令宜。严除暴征，令已逋责。首自京国，达於淮湖。三方虽遥，如视以宸鉴；万几诚众，皆经於睿心。自然事耕桑者忘四体之勤，游市井者乐一朝之便。庆共云布，恩随风翔，率土之内，不胜庆幸。臣等叨逢圣运，预列班荣。攀日月之光，无能献替；遇云雷之泽，空荷沾濡。捧戴德音，不胜跃屏营之至。


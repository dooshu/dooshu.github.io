张元干　挽少师相国李公

望表公师位，身兼将相权。

三朝更出入，一德奉周旋。

盍为苍生起，曾扶大厦颠。

何知老宾客，拥篲扫新阡。

张元干

张元干　挽少师相国李公

往在东都日，伤心丙午年。

不从三镇割，安得两宫迁。

抗议行营上，排奸御榻前。

英风成昨梦，遗恨落穷边。

张元干

张元干　挽少师相国李公

城守麾强弩，诸班果翕然。

云梯攻正急，雨箭勇争先。

中夜飞雷砲，平明破火船。

如公真徇国，绘像冠凌烟。

张元干

张元干　挽少师相国李公

壮志深忧国，丹心笃爱君。

谤书兴众枉，谏疏在奇勋。

风咽梁豨水，山悲湛岘云。

空余双舞鹤，鼓吹不堪闻。

张元干

张元干　挽少师相国李公

泪尽西州路，碑留岘首名。

买山缘荔子，为圃养黄精。

所至登临地，犹疑步履声。

堂堂真汉相，天忍閟佳城。

张元干


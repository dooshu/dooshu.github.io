○平安南頌 【 并序　平安南頌】

是時輔臣俱有頌榮公其一也

臣廣孝頓首載拜上言、臣伏見　皇帝陛下、自洪武三十二年巳來、奸臣惡黨、亂我家邦、　陛下惟　皇祖社稷是慮、不免興兵躬行征討歷風霜、冐矢石、雖百戰百勝、而未嘗有殺人之心內難既平、登　大寶位、改元永樂、不四三年、乾坤清寧、民用輯和、天下太康日月所照之處、罔不來庭、奇珍異獸、進無虛日、臣子觀之。無任忻忭。臣竊自念　陛下萬歲、與臣子同享太平之福於無窮也、比者安南孽臣叛逆無道、　陛下乃命將出師一舉而夷其城、戮其醜、四海萬邦聞之。莫不中心悅服、永樂五年丁亥三月初吉、捷奏宸廷、文武百官、具服上表稱　賀臣忝居文職、不愧年耄才疏、謹撰鄙言、以頌　陛下神功聖德之萬一也、臣冐死百拜以進、其詞曰於赫　皇帝、惟古聖智、不殺為心德同天地內難既平、四方惟寧、干戈用藏、六合雷聲、　君明臣良、天下太康、廼緝廼熙、迺播廼揚、普天率土、罔不歸附、祝先効奇、獻琛輸賦以慰元元、以卑安安、鳥章椎髻。皆識衣冠、雨暘靡厄。有秋可穫。萬邦同懽率繇禮樂、蠢爾安南、姦驕貪婪、不保其國、弗畏于天、　上待以義、每加柔惠、不思修省、猖獗愈肆、以侵我疆、以虐我民、　天若不討。　天失其仁。爰振師旅、拯民疾苦、乃命上將、如彼方虎、軍行南圖、一出　睿謨、授以節銊、無梗弗鉏、　天兵烈烈、威震百粵、狐鼠跳梁、自取誅滅、厥城以夷、厥醜以鉟、海波不動春日遲遲、神武無敵。光昭　天德。殺以不義。以生萬國、羽書南來。奏捷　彤墀。羣臣稽首、載跽陳詞炎荒既靜。銅柱斯永。刻石天厓。終古不泯


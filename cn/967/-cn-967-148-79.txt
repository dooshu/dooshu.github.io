李吕　遣兴

一身欲着身无处，万事不疑心始閒。

仆仆红尘皆苦相，何时挟策过东山。

李吕

李吕　遣兴

生人无喜怒，喜怒由外触。

平地有风波，安居多鸩毒。

缅怀先哲士，每用此理烛。

颜子不贰迁，所乐一瓢足。

李吕

李吕　遣兴

天净鸟飞远，路幽花自香。

春风吹草木，野水满池塘。

事去青山在，人閒白日长。

兴来搔白发，微意久难忘。

李吕

李吕　遣兴

丈夫各自有立志，或出或处非一途。

主父直须食五鼎，渊明元只爱吾庐。

佚居自大同蛙井，巧进贪前乃盗窬。

顾我蹉跎未忘学，肯将身世较盈虚。

李吕


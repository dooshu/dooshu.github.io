○改名制

王者祗敬宗祧，统临寰宇，必顺体元之典，特新制义之文。朕以眇躬，获承丕构，袭三百年之休运，继二十圣之耿光。驭朽纳隍，夕惕之心罔怠；法天师古，日跻之道惟勤。今则载戢干戈，混同书轨，荷元穹之眷佑，契兆庶之乐推。简玉泥金，非敢期於薄德；耕田凿井，诚有慕於前王，将陈享谒之仪，即备郊丘之礼，宜更称谓，永耀简编。今改名为，凡在中外，宜体朕怀。


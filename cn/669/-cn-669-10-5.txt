5　隱公元年有正月而後無


隱元年有「正月」，後十年皆無「正月」。陸淳春秋集傳微旨卷二曰：「元年有『正』，言隱當立而不行即位之禮。十年無『正』，譏隱合居其位而不正以貽禍。」

【元圻案】書録解題：「春秋集傳纂例十卷，辨疑七卷，唐給事中吴郡陸質伯淳撰。初，潤州丹陽主簿趙郡啖助叔佐明春秋，傳洋州刺史河東趙匡伯循，質從助及伯循傳其學。質本名淳，避憲宗諱改焉。」〇隱十一年穀梁傳曰：「隱十年無正，隱不自正也。元年有正，所以正隱也。」陸氏之説本此。葉石林傳曰：「隱何以不書即位？將以治隱也。隱受國於惠公則正，私其志而欲以讓桓則不正，其必曰是桓之位而非吾之所得居也，故書正月以見正，不書即位以治其不正。不書，非不即位也，以爲有其位而不能居，是以没之以正其志也。」其説亦本穀梁。






赵蕃　挽曾仲躬侍郎三首

昔者嘉禾郡，曾容谒长公。

已焉地官宅，还获见今翁。

识面虽先后，陈诗匪异同。

如何一再恸，只向十年中。

赵蕃

赵蕃　挽曾仲躬侍郎三首

政孤朱辬起，旋惊丹旐归。

死生何忽忽，闻见悉依依。

献纳名元在，吟哦事已非。

清风端可继，黄发独成违。

赵蕃

赵蕃　挽曾仲躬侍郎三首

好在茶青竹，青青十百竿。

风烟饱持护，鸟雀静嘲讙。

父子当年趣，声名后代看。

兴怀非一事，愁绝更思韩。

赵蕃


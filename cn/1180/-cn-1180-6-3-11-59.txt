五十九


王端毅公恕，老而好学。在留都，一日出，有狂夫向公呼万岁。公入部，延僚属告之。娄驾部曰：“昔张乖崖守蜀，三军呼万岁，乖崖应之甚善。”公曰：“止，勿言。”即退私宅，戒阍人谢宾客勿通。静坐思数策。明早以语驾部，驾部不答。公乃问曰：“当时乖崖何以处之？”曰：“亟下马呼万岁。”公喟然叹曰：“吾辈安能及古人？彼仓卒应变而有余，吾终日思之而不得。”






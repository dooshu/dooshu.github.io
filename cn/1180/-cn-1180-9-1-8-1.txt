鸡鸣

三章，章四句


首章讲：此诗述贤妃告君之事而美之也。言：天下理乱之原，本于君心。而君心勤怠之原，关于内助。后妃之裨于君德大矣，吾于齐之贤妃深有取焉。





鸡既鸣矣，朝既盈矣。

贤妃之进御君所也，当将旦之时，初告于君曰：鸡鸣视朝，人君之度也。今也鸡急鸣矣，吾意会朝之臣，以俟君之出者，亦既盈矣。则载兴以慰朝者之望，此其时也。尚可以安于寝乎哉？





匪鸡则鸣，苍蝇之声。

即妃之言，固以为鸡果鸣矣。然其实则非鸡之鸣，乃苍蝇之声也。盖苍蝇之声，有似于鸡鸣。贤妃心常恐晚，故声感于耳，遂以为鸡之鸣，而不暇辨其声之非真矣。则夫朝之盈者，亦惑于蝇声而度之耳。

二章讲：





东方明矣，朝既昌矣。

明，日将出时。昌，盛也。既而再告于君曰：昧爽临朝，人君之常也。今也东方明矣，吾意会朝之臣，以俟君之出者，亦既昌矣。则载起以答朝者之望，此其候也。尚可以安于寝哉？





匪东方则明，月出之光。

即妃之言，固以东方果明矣。然其实非东方之明，乃月出之光也。盖月出之光，有似于日明。贤妃心常恐晚，故色触于目，遂以为东方之果明，而不暇辨其光之非真。则夫朝之昌者，亦眩于月光而度之耳。

末章讲：





虫飞薨薨，甘与子同梦。

甘，乐也。梦，寝也。既而三告于君曰：夜将旦则百虫作，今也虫飞之声，吾已闻其薨薨矣。斯时也，吾岂不欲与子同梦哉？





会且归矣，无庶予子憎。

予，妃自谓。子，指君。憎，怨也。但会朝之臣，俟君不出，将散而归，则以君为荒色怠政，而有憎于子矣。然实为予一人也，毋乃以予之故，而并以子为憎乎！是同寝而梦，虽予之所欲，而贻君于憎，实予之所惧。君其思之，而毋安于寝可也。

夫不溺于一梦之甘，而惓惓于三告之切，非心存敬畏而不留于逸欲者，何以能此？若后妃者，可谓贤矣。而齐之盛也，宁无赖于此乎？






彗星第一百四十九

彗星长而亘天，兵大起也。引尾入城，城将拔，近则八日，远则十二日有应。彗直垂入军营者凶，宜（一作远）拔之，否则士卒俱死。若在敌，宜急击之。彗出于月之左右者，不出三十日有兵起。抵触月者，暴兵起。若色白者，有大丧也；苍黄者，臣下谋也；黑者，兵大起也。从中天出曳尾向西者，奸人害主将；从南曳尾向北者，妄杀害；从天中出身尾向东者，士民多饥；曳尾向东者，民凶；从北出曳尾向南者，士人凶。彗形如宝，寇来疾速。形如幢节者，寇强不可妄动。色如血者，敌兵阴到。光焰灿烂而尾长阔者，敌盛。凡彗所指处，皆凶地也。






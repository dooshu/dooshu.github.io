○升仙太子碑（并序）

朕闻天地权舆，混元黄於元气；阴阳草昧，徵造化於洪炉。万品於是资生，三才以之肇建。然则春荣秋落，四时变寒暑之机；玉兔金乌，两曜递行藏之运。是知乾坤至大，不能无倾缺之形；日月至明，不能免盈亏之数。岂若混成为质，先二仪以开元；兆道标名，母万物而为称。惟恍惟惚，窈冥超言象之端；无去无来，寥廓出寰区之外。骖鸾驭凤，升八景而戏仙庭；驾月乘云，驱百灵而朝上帝。元都迥辟，玉京为不死之乡；紫府旁开，金阙乃长生之地。吸朝霞而饮甘露，控白鹿而化青龙。鱼腹神符，已效徵於涓子；管中灵药，方演术於封君。从壶公而见玉堂，召卢敖而赴元阙。炎皇少女，乘往仙家；负局先生，来过吴市。或排烟而长往，或御风而不旋。既化饭以成蜂，亦变枯而生叶。费长房之缩地，目览遐荒；餐简子之宾天，亲聆广乐。怀中设馔，标许彦之奇方；座上钓鱼，呈左慈之妙技。遥升阁道，远睇平衢。鼓琴瑟而驾辎軿，出西关而游北海，登昆仑而一息，期汗漫於九垓。湘东遗鸟迹之书，济北致鱼山之会。拂虹旌於日路，飞羽盖於烟郊。既入无穷之门，遂游无极之野。青虬吐甲，爰披五岳之文；丹凤衔符，式受三皇之诀。濑乡九井，漾德水而澄漪；淮南八仙，著真图而阐秘。自非天姿拔俗，灵骨超凡，岂能访金箓於元门，寻玉皇於碧落者矣。

升仙太子者，字子乔，周灵王之太子也。原夫补天益地之崇基，三分有二之洪业。神宗启胄，先承履帝之祥；圣考兴源，幼表灵髭之相。白鱼标於瑞典，赤雀降於祯符。屈叔誉於三穷，锡师旷以四马。谷洛之斗，严父申欲壅之规；而匡救之诚，仙储切犯颜之谏。播臣子之懿范，显图史之芳声。而灵应难窥，冥徵罕测。紫云为盖，见嘉贶於张陵；白蜺成质，遗神丹於崔子。凤笙汉响，恒居伊洛之间；鹤驾腾镳，俄陟神仙之路。嵩高岭上，虽藉浮邱之迎；缑氏峰前，终待桓良之告。傍稽素篆，仰叩元经，时将玉帝之游，乍洽琳宫之宴。仙冠岌岌，表嘉称於芙蓉；右弼巍巍，效灵官於桐柏。九丹可挹，仍标延寿之诚；千载方传，尚纪仙人之祀。辞青宫而归九府，弃苍震而慕重元。无劳羽翼之功，坐致云霄之赏。虽黄庭众圣，未接於末尘；紫洞群灵，岂骖於后乘。斯乃腾芳万古，擅美千龄，岂与夫松子陶公，同年而语者也。

我国家先天纂业，辟地裁基，正八柱於乾纲，纽四维於坤载。山鸣鸑鷟，爰彰受命之祥；洛出图书，式兆兴王之运。廓提封於百亿，声教洽於无垠；被正朔於三千，文轨同於有截。茫茫宇宙，掩沙界以疏疆；眇眇寰区，笼铁围而划境。坐明堂以崇严祀，大礼攸陈；谒清庙而展因心，洪规更阐。文山西峙，上耸於圆清；武井东流，下凝於方浊。骈柯连理，恒骋异於彤墀；九穗两岐，每呈祥於翠亩。神芝吐秀，宛成轮盖之形；历草抽英，还司朔望之候。山车泽马，充仞於郊畿；瑞表祥圆，洋溢於中外。乾坤交泰，阴阳和而风雨调；远肃迩安，兵戈戢而爟烽静。西鹣东鲽，已告太平之符；鄗黍江茅，屡荐升中之应。而王公卿士，百辟群僚，咸诣阙以披陈，请登封而告禅。

敬陈严配之典，用展禋宗之仪，泥金而叶於告成，瘗玉而腾於茂实。千龄盛礼，一旦咸申。尔乃凤辇排虚，既造云霞之路；龙旗拂迥，方驰日月之扃。后殿萦山，先锋蔽野。千乘万骑，钩陈指灵岳之前；谷邃川停，羽驾陟仙坛之所。既而驰情烟路，系想元门，遥临松寝之前，近瞰桂岩之下。重峦绝磴，空留落景之晖；复庙连甍，徒见浮云之影。山扉半毁，才睹昔年之规；涧牖全倾，更创今辰之制。乃为子晋重立庙焉，仍改号为升仙太子之庙。

方依福地，肇启仙居，开庙后之新基，获藏中之古剑。昆吾挺质，巨阙标名，白虹将紫电争锋，飞景共流星竞彩。去夜惊而除众毒，轻百户而却三军。宿空劳望气之人，自遇象天之宝。岩岩石室，纪黄老五千之文；赫赫灵坛，披碧洞三元之箓。爰於去岁，尝遣内史往祠，虽人祗有路隔之言，而冥契著潜通之兆。遂於此日，频感殊祯。迢递云间，闻凤笙之度响；徘徊空里，瞻鹤驾之来仪。瑞气氤氲，异香芬馥，钦承景贶，目击休徵。尔其近对缑岑，遥临嵩岭，变维城之往庙，建储后之今祠。穷工匠之奇精，傍临绝壑；建山川之体势，上冠云霓。其地则测景名都，交风胜壤。仰观元纬；星文当太室之邦；俯瞩黄舆，地理处均霜之境。膏腴宇宙，通百越之楼船；穴险山原，控八方之车骑。危峰切汉，德水横川，实天下之枢机，极域中之壮观。於是扪危凿阯，越壑裁基，命般尔而开筵，召公输而缀思。梅梁瞰迥，近驾烟霞，桂栋临虚，上连日月。窗明云母，将曙景而同晖；户挂琉璃，共晴天而合色。曲阁乘九霄之表，重檐架八景之中。湛休水於天池，发祥花於奇树。珠阙据缑峰之外，瑶坛接嵩峤之隈。素女乘云，窥步檐而不逮；青童驾羽，仰层槛而何阶。茂躅郁兮若生，灵仪肃兮如在。

昔岘山堕泪，犹见钜平之碑；襄水沈波，尚有当阳之碣。况乎上宾天帝，摇山之风乐不归；下接浮邱，洛浦之笙歌斯远。岂可使芳猷懿躅，与岁月而推迁，霞宇星坛，共风烟而歇灭。乃刊碑勒颂，用纪徽音，庶亿载而惟新，齐两仪而配久。方伫乘龙使者，为降还龄之符；驾羽仙人，曲垂驻寿之药。使璇玑叶度，玉烛调时，百谷喜於丰年，兆庶安於泰俗。虔敷短制，乃作铭云：

邈矣元始，悠哉浑成。傍该万类，仰契三精。至神不测，大象难名。出入太素，驱驰上清。（其一）

黄庭仙室，丹阙灵台。银宫雪合，玉树花开。夕游云路，朝挹霞杯。霓旌仿佛，羽驾徘徊。（其二）

树基创业，迁朝立市。四险天中，三川地纪。白鱼呈贶，丹鸟荐祉。灵骨仙才，芳猷不已。（其三）

遐瞻帝系，仰眷仙储。遥驰月域，高步烟墟。名超紫府，职迈玉虚。飘飖芝盖，容与云车。（其四）

远集昆仑，遥期汗漫。金浆玉液，雾宫霞馆。瑶草扶疏，珠林璀璨。万劫非久，二仪何算。（其五）

栖心大道，讬迹长生。三山可陟，九转方成。岛飞舄影，凤引歌声。永升金阙，恒游玉京。（其六）

青童素女，浮邱赤松。位称桐柏，冠号芙蓉。寻真御辩，控鹤乘龙。高排云雾，轻举遐踪。（其七）

岁往年移，天长地久。霄汉为室，烟霞作友。舞鹤飞盖，歌鸾送酒。绝迹氛埃，芳名不朽。（其八）

粤我大周，上膺元命。补天立极，重光累圣。嘉瑞屡臻，殊祥叠映。归功苍昊，升中表庆。（其九）

爰因展礼，途接灵居。年载超忽，庭宇凋疏。更安珠敦，重开玉虚。方依翠壁，敬勒丹书。（其十）

新基建趾，古剑腾文。凤笙飞韵，鹤驾凌云。休符杂沓，嘉瑞氤氲。仙仪靡见，逸响空闻。（其十一）

仰圣思元，求真怀昔。霞轩月殿，星宫雾驿。万岁须臾，千龄朝夕。纪盛德於芳翰，勒鸿名於贞石。（其十二）


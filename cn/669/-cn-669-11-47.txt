108　顔高之弓六鈞　顔高家語作顔刻


史記：「仲尼弟子顔高，字子驕。」見仲尼弟子列傳。定八年傳：「公侵齊，門於陽州。士皆坐列，曰：『顔高之弓六鈞。』皆取而傳觀之。陽州人出，顔高奪人弱弓，籍丘子鉏擊之，與一人俱斃。」豈即斯人與？家語弟子解作顔刻。孔子世家云：「過匡，顔刻爲僕。」古者文武同方，冉有用矛，樊遲爲右，哀十一年。有若與微虎之宵攻，哀八年。則顔高以挽强名，無足怪也。

【集證】顔氏家訓誡兵篇：「顔氏之先，本乎鄒、魯。仲尼門徒，升堂者七十有二，顔氏居八人焉。春秋之世，顔高、顔息、顔羽之徒，皆一鬭夫爾。」據此，顔黄門不以春秋之顔高爲仲尼弟子之顔高也。

【元圻案】全氏經史問答六：「厚齋考古最覈，獨此條稍未審。孔門之顔高，少孔子五十歲，見於家語。然則生於定公之八年，陽州之役，蓋别是一顔高也。史記、家語之年多不可信。惟是不問其生之年，但以其死，定公八年斃陽州，而何以十四年尚能御孔子以過匡？」






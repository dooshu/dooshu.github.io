○論時事疏 【 勦寇馭夷河工召對】

臣聞忠臣之義。死不忘君。心懷隱憂。豈能緘默山西潞城之賊、數百人耳倚山負固。類穴中之鼠。計取則易仰攻則難官軍輕用其鋒累取挫衄合四處之兵十數倍之眾以討小寇而不統于一人臣窃憂之用兵在謀不在眾事權當一不當分昔勦山寇滿四葉宗劉輩皆用近寨壯丁。賊中脇從以收全功。顧用之者。方略何如耳。宜行鎮巡各官。彼此協和。先為可勝之計。而後以兵隨之。有功則同賞。誤事則同罰。亟為蕩平。以安黎庶。川貴芒部之役。連年用兵再勝再叛必其處置乖方亦有不能服其心者制馭西南只在處置得宜实□專在用兵也頃又欲調永順土兵進討所過剽窃。慘于盜賊。且新自廣西放還。又聞遠調。不免怨恣。念茲數省。比年兵荒。軍民困斃。今又爭蠻夷無用之地。強置流官。使腹裏良民。陷于塗炭。臣切哀之。宜命提督尚書伍文定。深惟安禳之遠猷。毋一意于用兵。遠人安則邊境安。而數省之民舉安矣。豐沛河工。二年之內。三易大臣。用人以丁計者。三十餘萬。用銀以兩計者。二十餘萬。而尚未有成効。始也講之不熟而遽行繼也主之不力而中止一行一止。糜費孔多愚以為宜令群臣知水事者。各陳所見。下工部議。若所見不同。則行侍郎潘希曾。親為相度。百聞不如一見。詢謀僉同。然後興役。治天下在决壅蔽之患。以通天下之情。周禮宮正綴衣。皆以賢士。漢宣用龔遂于渤海召見問所以治郡。郡守且然。而况他乎。唐宋有專對次對不時召對因事請對故事。祖宗朝每遇大事。必召群臣而詢得失。葢事之委曲者。必須從容口盡。而難一一以文字陳述者。召對之際。不唯可以商確政事。而人之賢否。尤為易見。願察成周命官之旨。參以唐宋故事。恪遵　祖宗家法。天下幸甚。


◇　改元大赦诏（元封元年四月）

制诏御史：朕以眇眇之身，承至尊，兢兢焉惧不任。维德菲薄，不明於礼乐，修祠大一，若有象景光，屑如有望。

（此三语《汉书》作「故用事八神，遭天地况施，著见景象，然如有闻。）震於怪物，欲止不敢，遂登封泰山，至於梁父而后禅，肃然自新，嘉与士大夫更始。

（此下《汉书》有「其以十月为元封元年」）赐民百户牛一，酒十石，加年八十孤寡布帛二匹，复博、奉高、蛇丘、历城无出今年租税。其大赦天下，如乙卯赦令。行有过毋有复作，事在二年前，皆勿听治。

（《史记·封禅书》，又褚补《武纪》作「依依震於怪物」，又略见《汉书·武纪》。）




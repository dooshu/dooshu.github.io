乞遵守慈谕疏


伏蒙颁示圣母劝勉慈谕：“说与皇帝知道：‘尔婚礼将成，我当还本宫。凡尔动静食息，俱不得如前时闻见训教，为此忧思。尔一身为天地神人之主，所系非轻。尔务要万分涵养，节饮食，慎起居，依从老成人谏劝。不可溺爱衽席，任用匪人，以贻我忧。这个便可以祈天永命，虽虞舜大孝不过如此。尔敬承之，勿违。钦此。’”

臣等俯而捧读，仰而叹曰：大哉，我圣母之训乎！龟鉴药石，不足以喻其明切也。渊哉，我圣母之德乎！明德宣仁，不足以为之比伦也。窃闻父母爱子，必教之以义方，弗纳于邪，乃为真爱。子于父母，必服从其教训，不贻父母之忧，乃为至孝。况我皇上一身承祖宗基业之重，为天地神人之主，比之士民之家，其所关系宁止万倍？故我圣母谆谆教戒，皆发于天性至慈，根于心而不容自已者。盖惟其爱之也深，故其训之也切；惟其训之也切，益见其爱之之深也。至于“慎起居，节饮食，毋溺衽席，毋用匪人”数语者，尤为紧切。帝王所以养德养身之要，举不外此。

伏望皇上仰体慈心，服膺明训。不徒听从于面命，尤必允蹈于躬行。大婚礼成之后，视朝讲学，比前更宜勤敏。至于晏息幸御，尤望万分保爱，万分撙节。心存兢业，俨如圣母之在前；身服教言，恒若慈音之在耳。则圣寿可等于松乔，圣德可媲于尧舜，宗社亿万年无疆之庆实在于此。此乃皇上之至孝，所以仰承圣母之真爱者也。臣等不胜钦仰祈望之至。

（奉御批：圣母慈训，朕当拳拳服膺，尚赖卿等朝夕纳诲，左右匡弼，庶克有成。览奏，知道了。该衙门知道。钦此。）






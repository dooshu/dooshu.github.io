·上行在陈南北机宜疏（辛丑）

奏为胡运已终，王师宜奋；谨陈南北机宜，伏望刻期亲征，以伸国威、以鼓士气事。

窃臣本书生，遭逢多难；自经倡义，十有六年。虽栖山横海，备尝艰苦；而恢兴未奏，但觉有罪之当诛、实无功之足录。蒙主上纶綍频颁，节钺谬寄；臣感极生惭，愤极思奋。故于己亥五月，追随延平王臣成功直擣长江；仰仗威灵，瓜镇克捷。臣分道疾趋，孤军深入；半月之内，遂荡定徽、宁、池、太四郡，兼下和阳，渐收庐、凤属邑。窃谓迎銮有期，奠鼎匪远。不意延平王金陵挫衄，仓猝班师；臣之孤军，竟陷重地。臣念上游父老夹道遮留，奋不顾身，沉舟破釜，与虏转战两旬；终以援绝势孤，遂至溃败。臣突围间行，始得完节而返。复蒙主上，遣监臣刘之清赍到耑敕一道。时臣方收烬于浙，而使臣又停棹于闽，未获具疏陈谢，至今悚仄。

嗣闻虏氛流突行京，不审六飞今驻何地？但稽之天意、参以民心，汉厄当兴，势过时可。顺酋天折、孤雏蒙位，足知中兴有象。臣日夕图维，自恨力绵，不能长驱迅扫；幸而旧部尽归、新军渐集，山东、河南以及两淮、三吴义勇，无不远通期约，摩厉以需。在延平王亦更加选练，谋定而战；则桑榆之收，当亦未晚。第兵有掎角，则敌势始分；使敌若溃痈，则兵威始振。况数年之间，远迩听闻，久不知天南确信；恐报韩之念倏衰、思汉之情旋冷，则事机得失，关係非轻。伏乞主上亲统六师，出临滇、蜀；仍敕诸王公分道大举。先遣信使星驰宣谕直省，俾天下晓然知报仇雪耻之义；将见忠臣义士，必且云合景从矣。臣虽驽钝，亦当枕戈以待、捲甲而趋；断不敢逡巡却顾，以负国恩。

兹以职方郎中臣吴鉏不惮万里间关，愿得陛陈恢复大计。特具疏附奏，曷胜翘企感泣！


○胡浩然词

春霁一名秋霁，与送入我门来二调，皆始自胡浩然，夷犹诞漫，自成一格。他词亦颇可观，乃词综及补遗均未录，为附数词於此。秋霁云：“虹景侵阶，乍雨歇长空，万里凝碧。孤鹜高飞，落霞相映，远状水乡秋色。黯然望极。动人无限愁如织。又听得。云外数声，新雁正嘹呖。当此暗想，画阁轻抛，杳然殊无，些个消息。漏声稀、银屏冷落。那堪残月照窗白。衣带顿宽犹阻隔。算此情苦，除非宋玉风流，共怀伤感，有谁知得。”万年欢云：“灯月交光，渐轻风布暖，先到南国。罗绮娇容，十里绛纱笼烛。花艳惊郎醉目。有多少、佳人如玉。春衫袂、整整齐齐，内家新样妆束。欢情更阑未足。漫勾牵旧恨，萦乱心曲。怅望归期，应是紫姑频卜。暗想双眉对蹙。断弦待、鸾胶重续。休迷恋、野草闲花，凤箫人在金谷。”除夕，送入我门来云：“茶垒安扉，灵馗挂户，神傩裂竹垒雷。动念流光，四序式周回。须知今岁今宵尽，似顿觉、明年明日催。向今夕、是处迎春送腊，罗绮筵开。今古偏同此夜，贤愚共添一岁，贵贱仍偕。互祝遐龄，山海固难摧。石崇富贵铿寿，更潘岳仪容子建才。仗东风尽力，一齐吹送，入此门来。”至草堂诗馀，误以晁无咎传言玉女词为浩然作，所录吉席、满庭芳词，鄙秽已甚，宜为竹太史指摘。


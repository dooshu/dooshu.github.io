灌瓦研歌

李梅公司马藏研，五瓣如梅花，质如黄玉，间作绀碧色，累累坟起，云是灌婴庙瓦，请予为诗。
范土千年化圭璧，琢作梅花伴骚客。
腻质全堆金粟黄，斑痕细夺琅玕碧。
主人置酒开山房，丛花锦石兼幽篁。
摩挲书画亦无数，出此四坐生清光。
传闻庙瓦今破碎，铭字刓残谁睹记。
扣之如磬拭如烟，龙尾端溪尽堪弃。
雩阳古庙野火焚，穹碑断础皆寒云。
神物可怜光怪在，令人转说灌将军。



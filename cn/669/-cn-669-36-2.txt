明吴獻台重刻困學紀聞序


據明萬曆三十一年刻困學紀聞

困學紀聞，宋尚書王伯厚生平學力畢具是編，余居越時，心鄉往之。邇四明余君房寄聲云：「此書漫漶甚矣，子盍再付之剞劂氏？」余因索别本觀之。其自敘曰：「炳燭之明，用志不分。困而學之，庶自别於下民。」旨哉，伯厚以晚年猶矻矻若此，況後學小子未睹全牛，輒慚半豹，試難之曰：「吾固舍吾筏也。」嗟夫，此奓言欺人耳。更難之「彼岸爲何」，口噏而不能張矣。乃今者則又盡發二酉之藏家，自爲鄴侯而説鈴書肆亦無當厥旨。此其臧榖也，奚辨？是又在夫善學耳。紳之束之而因自重帶也。書言固然乎，不如無書矣。第余終以簇羽銛鐵之爲是也，因重鐫而廣之。

萬曆癸卯八月既望，後學莆田吴獻台書。






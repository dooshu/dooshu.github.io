◇答刘氏弟子问

司徒广陵陈矫，字季弼，本刘氏，养于陈氏。及其薨，刘氏弟子疑所服，以问王肃。答曰：「昔陈司徒丧母，诸儒陈其子无服，甚失礼矣。为外祖父母小功，此以异姓而有服者。岂不以母之所生，反重于父之所生？不亦左乎？为人后者，其妇为舅姑大功。妇他人也。犹为夫故父母降一等，祖至亲也，而可以无服乎？推妇降一等，则子孙宜依本亲而降一等。」（《通典》六十九）


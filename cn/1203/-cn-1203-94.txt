卷九十四

钦定四库全书

御选历代诗余卷九十四目录【一百十六字】

贺新郎【上】

廖行之

李玉

叶梦得

辛弃疾【十六首】

游次公【二首】

京镗

袁去华

刘克庄【八首】

王迈【三首】

于国宝

张鎡

刘儗【四首】

程珌

王千秋

陈亮

刘过【六首】

杨炎

张辑

黄机【二首】

御选历代诗余卷九十四目录

钦定四库全书

御选历代诗余卷九十四【一百十六字】

司经局洗马掌局事兼翰林院修撰加二级【臣】王奕清奉旨校刊

贺新郎【上】

【双调一百十六字郎亦作凉一名金缕歌一名金缕衣一名乳燕飞一名风敲竹一名貂裘换酒皆同调异名也】

贺新郎【赋木樨】　　　　　　　　　廖行之

修月三千户拥冰输同游碧落问津牛渚上界真仙多才思巧与瑶阶玉树渺万里人间何处云叶依依分清?记当年掩映霓裳舞算万木寜如许　年年萧爽幽岩路倚西风吹香金粟超然云坞一洗纷纷凡花尽堪写清商对抚为豁散蛮烟瘴雨脱俗高标谁能领向骚人正欠题新句须大手与君赋

前调　　　　　　　　　　　李　玉

篆缕消金鼎醉沉沉庭隂转午画堂人静芳草王孙知

何处惟有杨花糁径渐玉枕腾腾梦醒帘外残红春巳透镇无聊滞酒厌厌病云鬓乱未忺整　江南旧事休重省徧天涯寻消问息断鸿难倩月满西楼凭阑久依旧归期未定又只恐缾沉金井嘶骑不来银烛暗枉教人立尽梧桐影谁伴我对鸾镜

前调　　　　　　　　　　　　叶梦得

睡起流莺语掩苍苔房栊向晩乱红无数吹尽残花无人见惟有垂杨自舞渐暖霭初回轻暑宝扇重寻明月影暗尘侵上有乘鸾女惊旧恨遽如许　江南梦断横江渚浪黏天葡萄涨绿半空烟雨无限楼前沧波意谁采苹花寄取但怅望兰舟容与万里云颿何时到送孤鸿目断千山阻谁为我唱金缕

前调【赋水仙】　　　　　　　　　　辛弃疾

云卧衣裳冷看萧然风前月下水边幽影罗韤生尘凌波去汤沐烟波万顷爱一点娇黄成晕不记相逢曾解佩甚多情为我香成阵待和泪收残粉　灵均千古怀沙恨记当时匆匆忘把此仙题品烟雨凄迷僝愁损翠袂揺揺谁整漫写入瑶琴幽愤弦断招魂无人赋但金杯的皪银台润愁殢酒又独醒

前调【赋海棠】　　　　　　　　　　辛弃疾

着厌霓裳素染臙脂苎萝山下洗沙溪渡谁与流霞千古醖引得东风相误从臾入吴宫深处鬓乱钗横浑不醒转越江剗地迷归路烟艇小五湖去　当时倩得春留住就锦屏一曲种种断肠风度才得清明三月近须要诗人妙句笑援笔殷勤为赋十样蛮牋纹错绮粲珠玑渊掷惊风雨重唤酒共花语

前调【赋滕王阁】　　　　　　　　　　辛弃疾

高阁临江渚访层城空余旧迹黯然怀古画栋珠帘当日事不见朝云暮雨但遗下西山南浦天宇修眉浮新绿映悠悠潭影痕如故空有恨奈何许　王郎健笔夸翘楚到如今落霞孤鹜竞传佳句物换星移知几度梦想珠歌翠舞为徙倚阑干凝伫目断平芜沧波晩快江风一瞬澄襟暑谁共饮有诗侣

前调【赋琵琶】　　　　　　　　　　辛弃疾

凤尾龙香拨自开元霓裳曲罢几番风月最苦浔阳江头客画舸亭亭待发记出塞黄云堆雪马上离愁三万里望昭阳宫殿孤鸿没弦解语恨难说　辽阳驿使音尘絶琐牎寒轻拢慢捻泪珠盈睫推手含情还却手一抹梁州哀彻千古事云飞烟灭贺老定场无消息想沉香亭北繁华歇弹到此为呜咽

前调　　　　　　　　　　　　辛弃疾

柳暗凌波路送春归猛风暴雨一番新绿千里潇湘葡萄涨人解扁舟欲去有樯燕留人相语艇子飞来生尘步唾花寒唱我新翻句波似箭催鸣橹　黄陵祠下山无数听湘娥泠泠曲罢为谁情苦行到东吴春已暮江阔潮平稳渡望金雀觚棱翔舞前度刘郎今重到问玄都千树花存否愁为倩么弦诉

前调【别陈同父闻笛有感】　　　　　　　　辛弃疾

把酒长亭说看渊明风流酷似卧龙诸葛何处飞来林间鹊蹙蹋松梢残雪要破帽多添华发剩水残山无态度被疎梅料理成风月两三鴈也萧瑟　佳人重约还轻别怅清江天寒不渡水深冰合路断车轮生四角此地行人销骨问谁使君来愁絶铸就而今相思错料当初费尽人间铁长夜笛莫吹裂

前调【三山雨中有怀赵丞相】　　　　　　　辛弃疾

翠浪吞平野挽天河谁来照影卧龙山下烟雨偏宜晴更好约略西施未嫁待细把江山图画千顷光中堆灩澦似扁舟欲下瞿塘马中有句浩难写　诗人例入西湖社记风流重来手种绿成隂也陌上游人夸故国十里水晶台榭更复道横空清夜粉黛中洲歌妙曲问当年鱼鸟无存者堂上燕又长夏

前调　　　　　　　　　　　　辛弃疾

觅句如东野想钱塘风流处士水仙祠下更忆小孤烟浪里望断彭郎欲嫁是一色空蒙难画谁解胸中吞云梦试呼来草赋看司马须更把上林写　鷄豚旧日渔樵社问先生带湖春涨几时归也为爱瑠瓈三万顷正卧水亭烟榭对玉塔澂澜深夜鴈鹜如云休报事被诗逢敌手皆勍者春草梦也宜夏

前调　　　　　　　　　　　　辛弃疾

碧海成桑野笑人间江翻平陆水云高下自是三山顔色好更看雨婚烟嫁料未必龙眠能画拟向诗人求幼妇倩诸君妙手皆谈马须进酒为陶写　回头鸥鹭瓢泉社莫吟诗莫抛尊酒是吾盟也千骑而今遮白髪忘却沧浪亭榭但记得灞陵呵夜我辈从来文字饮怕壮怀激烈须歌者蝉噪也绿隂夏

前调【题傅君用山园】　　　　　　　　　辛弃疾

曾与东山约为鯈鱼从容分得清泉一勺堪笑高人读书处多少松牎竹阁甚长被游人占却万卷何言达时用士方穷早与人同乐新种得几花药　山头怪石蹲秋鹗俯人间尘埃野马孤撑高攫拄杖危亭扶未到已觉云生两脚更换却朝来毛发此地千年曾物化莫呼猿且自多招鹤吾亦有一丘壑

前调【题赵晋臣敷文积翠巗】　　　　　　　辛弃疾

拄杖重来约到东风洞庭张乐满空箫勺巨海拔犀头角出束向北山高阁尚依旧争前又却老我伤怀登临际问何方可以平哀乐惟是酒万金药　劝君且作横空鹗更休论人间腥腐纷纷乌攫九万里风斯在下翻覆云头雨脚快直上崑仑濯发好卧长虹陂千里是谁言听取双黄鹤携翠影浸云壑

前调【韩仲止判院见访用前韵】　　　　　　　辛弃疾

听我三章约有谈功谈名者舞谈经深勺作赋相如亲涤器识字子云投阁算枉把精神费却此会不如公荣者莫呼来政尔妨人乐医俗士苦无药　当年衆鸟看孤鹗意飘然横空直把曹吞刘攫老我山中谁是伴须信穷愁有脚似翦尽还生僧发自断此生天休问倩何人说与乘轩鹤吾有志在丘壑

前调【独坐停云有怀亲友】　　　　　　　　辛弃疾

甚矣吾衰矣怅平生交游零落只今余几白发空垂三千丈一笑人间万事问何物能令公喜我见青山多妩媚料青山见我应如是情与貌略相似　一尊搔首东牎里想渊明停云诗就此时风味江左沉酣求名者岂识浊醪妙理回首叫云飞风起不恨古人吾不见恨古人不见吾狂耳知我者二三子

前调【题悠然阁】　　　　　　　　　　辛弃疾

路入门前柳到君家悠然细说渊明重九晩岁凄其无诸葛惟有黄花入手更风雨东篱依旧频顾南山高如许是先生拄杖归来後山不记何年有　是中不减匡庐秀倩西风为吾唤起翁能来否鸟倦飞还平林去云自无心出岫賸准备新诗几首欲辨忘言当年意慨遥遥我去羲农久天下事可无酒

前调【用前韵再赋】　　　　　　　　　辛弃疾

肘後俄生柳叹人生不如意事十常八九右手淋浪才有用闲却持螯左手漫赢得伤今感旧投阁先生惟寂寞笑是非不了身前後持此语问乌有　青山幸自重重秀问新来萧萧木落可堪秋否总被西风都痩损依旧千岩万岫把万事无言搔首翁比渠侬人谁好是我常与我周旋久寜作我一杯酒

前调【和徐斯远下第】　　　　　　　　　辛弃疾

逸气轩眉宇似王良轻车熟路骅骝欲舞我觉君非池中物咫尺蛟龙云雨时与命犹须天赋兰佩芳菲无人问叹灵均欲向重华诉空郁郁共谁语　儿曹不料扬雄赋怪当年甘泉误说青葱玉树风引船回沧溟阔目断三山伊阻但笑指吾庐何许门外苍官三百辈尽堂堂八尺须髯古谁载我带湖去

前调　　　　　　　　　　　　游次公

斗柄回秋律素蟾飞冰霜万里满川金碧得月偏多何处是惟有桥东第一正野迥西风寒寂丹桂婆娑疎影在想微瑕未累千金璧河汉远澹无迹　知君有句酬佳夕尽高歌胡牀自倚露漙珠溢坐到参横星欲闇隐隐天低似笠但络纬悲啼催织吟咏凄凉翻有恨谅知音又远空追忆谁为置郑庄驿

前调　　　　　　　　　　　　游次公

暖霭浮晴籞锁垂杨笼池罩阁万丝千缕池上晓光分宿雾日近羣芳易吐寻并蔕阑干凝竚不信钗头飞凤去但宝刀被妾还留住天一笑万花妒　阿娇正好金屋贮正西风易得萧疎扇鸾尘土一自昭阳扃玉户墙角土花无数况多病堪伤幽素别院时闻箫鼓奏望红云冉冉知何处天尺五去无路

前调【中秋】　　　　　　　　　　京　镗

试与嫦娥语问因何年年此夜月明如许万顷熔成银世界是处玉壶风露又岂比寻常三五变化乾坤同一色觉星躔斗柄皆回互须教我共分付　平生脚蹋红尘处漫纷纷鸡虫厚薄燕鸿来去只有婵娟多情在依旧当时雅素空自叹归心难住留取清光岷江畔照扁舟送我章江路频引满莫匆遽

前调　　　　　　　　　　　　袁去华

晓色明窻绮耿残灯寒生翠幙鸟啼人起一夜西园新雨过细草闲花似洗漾阑影柳塘春水闲昼双飞归来燕正东风漫漫吹桃李还是个闷天气　回廊小院帘垂地想连天芳草萋迷短长亭际愁到春来依然在旧事浑如梦里又生怕人惊憔悴楼上人家吹长笛向曲中说尽相思意三弄处寸心碎

前调【郁孤台】　　　　　　　　　　刘克庄

絶顶规危榭跨高寒鸟飞不过云生其下斤斲无声人按堵翕忽青红变化览城郭山川如画阁老凤楼修造手笑谭间突出凌云厦台上景买无价　唾壶麈尾登临暇似当年文章太守欧阳公也倾倒赣江供砚滴判断雪天月夜更唤取邹枚司马铜雀凌歊歌舞罢访残甎断甓无存者余翰墨被风雅

前调【芍药】　　　　　　　　　　刘克庄

一梦扬州事画堂深金瓶万朶元戎高会座上祥云层层起不减洛中姚魏叹别後关山迢递国色天香何处在想东风犹忆狂书记惊岁月一弹指　数枝清晓烦驰骑向小牎依稀重见芜城佳丽料得花怜侬消痩侬亦怜花憔悴漫怅望竹西歌吹老矣应无骑鹤日但春衫点点当时泪那更有旧情味

前调【端午】　　　　　　　　　　刘克庄

深院榴花吐画帘开彩衣纨扇午风清暑儿女纷纷新结束时样钗符艾虎早已有游人观渡老大逢场慵作戏任白头年少争旗鼓溪雨急浪花舞　灵均标致高如许忆生平旣纫兰佩又怀椒醑谁信骚魂千载後波厎垂涎角黍又说是蛟馋龙怒把似而今醒到了料当年醉死差无苦聊一笑吊今古

前调【九日】　　　　　　　　　　刘克庄

湛湛长空墨更那堪斜风细雨乱山如织老眼平生空四海赖有高楼百尺看浩荡千崕秋色白发书生神州泪尽凄凉不向牛山滴追往事去无迹　少时自负凌云笔到如今春华落尽满怀萧瑟常恨世人新意少爱说南朝狂客把破帽年年拈出若对黄花辜负酒怕黄花也笑人岑寂鸿北去日西匿

前调【游水东周园】　　　　　　　　　刘克庄

溪上收残雨倚危阑薄緜乍脱日隂亭午闹市不知春色处散在荒园废墅渐小白长红无数客子虽非河阳令也随缘暂作莺花主那可负杯中醑　碧云四合千岩暮恨匆匆余方有事子姑归去趁取羣芳未揺落暇日提鱼就煮叹激电光隂如许回首明年何处在问桃花尚记刘郎否公莫笑醉中语

前调【郡会闻妓歌有感】　　　　　　　　刘克庄

妾出於微贱少年时朱弦弹絶玉笙吹徧麤识诗家关雎乱羞学流莺百啭緫不涉闺情春怨谁向西邻公子说要珠鞍迎入棃花院身未动意先嬾　主家十二楼连苑那人人靓妆按曲绣帘初卷道是华堂箫管唱笑杀街坊拍衮回首望侯门天远我有平生离鸾操颇哀而不愠微而婉聊一奏更三叹

前调【端午】　　　　　　　　　　刘克庄

思远楼前路望平堤十里湖光画船无数緑盖盈盈红粉面叶厎荷花解语鬭巧结同心双缕尚有经年离别恨一丝丝緫是相思处相见也又重午　清江旧事传荆楚叹人情千载如新尚沉菰黍且尽尊前今日醉谁肯独醒吊古泛几盏菖蒲绿醑两两龙舟争竞渡奈珠帘暮卷西山雨看未足怎归去

前调　　　　　　　　　　　　刘克庄

动地东风起画桥西绕溪桑柘漫山桃李寂寂墙隂苍苔路犹印前回屐齿惊岁月飈驰云驶太息攀翻长亭树是先生手种今如此君不乐欲何俟　傍人错会渊明意笑斯翁皇皇汲汲登山临水佳处径呼篮舆去髣髴柴桑栗里从我者门生儿子尝试平章先贤传屈原醒不似刘伶醉判酩酊卧花厎

前调【送赵伯泳侍郎守温陵】　　　　　　　王　迈

忆昔同时召正青山亲提玉尺量材廊庙当日班行比元佑北玉西珠照耀一转首宫商移调君自乌台登骑省觉精神风采增佳峭数贤者一不肖　酒酣耳热惟长啸便翩翩辍班荷槖一麾闽峤堪笑狂生无用处垂老云畊月钓这富贵非由人要畴昔评君如玉雪好翛然琴鹤风尘表清献後又有赵

前调【守邵武宴同官】　　　　　　　　　王　迈

此是河清宴觉朝来薰风满入生绡团扇太守愁眉才一展且喜街头米贱也莫管官租难办遶砌苔钱无限数更莲池雨过珠零乱尽买得凌波面　家山乐事真堪羡记年时荔支新熟荷筩齐劝厎事来寻蕉鹿梦赢得乾忙似箭笑富贵多如邮传做了丰年还百姓便蓴鲈归兴催张翰看卿等上霄汉

前调【呈刘後村】　　　　　　　　　　王　迈

出了罗浮洞有多情梅花雪片殷勤相送见说翛然琴鹤外诗压牛腰较重又管甚羣儿嘲弄岭海三年持翠节料无时不作家山梦驰玉勒归金凤　一门朱紫环昆仲看阶庭森森兰玉慈顔欢动宰相时来须着做且舞莱衣传奉却不信大材难用时事烦多人物少便中兴谁办浯溪颂更大厦要梁栋

前调　　　　　　　　　　　　于国宝

梦里骖黄鹤觉三山依然不远海风吹落浮到五湖烟水上刚被梅花醉着粲玉树轻明疎薄千万琼琚天女队捧冰壶玉液琉瓈杓来伴我荐清酌　恍然梦断殊非昨问溪边竹外新来为谁开却无限冰魂招不得拟把离骚唤觉待抖擞红尘双脚万里瑶台终一到想玉奴不负东风约留此恨寄残角

前调　　　　　　　　　　　　张　鎡

看了梅花去要东风攀翻看雪与君同赋海内从来天际远一笑平窥万古待翦尽烛花红吐久矣南湖无此客似乔松万丈凌霄举飞咳唾埽尘土　承平气象森眉宇想天家骖鸾洞里细烟凝雾我亦秦关归未得谁念干将醉抚判良夜倚横冠屦莫叹潇湘居尚远拥戎轺万骑鸣笳鼓云正锁汴京路

前调【题吴江】　　　　　　　　　　刘　儗

重唤松江渡叹垂虹亭下销磨几番今古依旧四桥风景在为问坡仙甚处但遗爱沙边鸥鹭天水相连苍茫外更碧云去尽山无数潮正落日还暮　十年到此长凝竚恨无人与共秋风鱠丝蓴缕小转朱弦弹九奏拟致湘妃伴侣俄皓月飞来烟渚恍若乘槎河汉上怕客星犯斗蛟龙怒歌欸乃过江去

前调【洪守席上咏牡丹】　　　　　　　　刘　儗

翠盖笼娇面记当年沉香亭北醉中曾见见了风流倾国艳红紫纷纷过眼算好处何嫌春晩谁把天香和晓露倩东风特地匀芳脸千万朶一时徧　隔花听取提壶劝道此花过了春归蝶愁莺怨挽住东君须醉倒花厎不妨留恋待唤取笙歌一片最爱就中红一朶似状元得意春风殿还惹起少年恨

前调【夀王简卿】　　　　　　　　　　刘　儗

小队停钲鼓向沙边柳下维舟庆公初度平尽羣蛮方易镇此事多应有数奈自古功成人妒君看乐羊中山役任谤书盈箧终无据千载下竟谁与　诗中带得西山雨指天台鴈荡归与夀乡深处缓急朝廷须公出更作中流砥柱笑痴騃纷纷儿女多少人间不平事有皇天老眼能区处挥玉斚听金缕

前调【赠建康郑玉脱籍】　　　　　　　　刘　儗

郑玉非娼女叹尘缘未了飘零被春留住肠断臙脂坡下路成甚心情意绪生怕入棃园歌舞寂寞阳台云雨散算人间谁是吹箫侣空买断两眉聚　新来镜里惊如许暗伤怀莺老花残几番春暮事逐孤鸿都已往日落千山杜宇念修竹天寒何处不念琐牎并绣户妾从前命薄甘荆布谁为作解绦主

前调【夀李端明】　　　　　　　　　　程　珌

袖手云溪畔看人间饥乌腐鼠触蛮交战便得金鱼垂玉带多少雌黄点勘算此语必非河汉直自弹冠班八座更青春数到期颐算一段玉无瑕玷　公难学处尤堪羡似泠泠秋水澄泓体清形健出处从来高一着那肯随人脚转要须是乾坤清晏天意未教公猛去要都俞了却从公便歌寿斚珠帘卷

前调【石城吊古】　　　　　　　　　　王千秋

吊古城头去正高秋霜晴木落路通洲渚欲问紫髯分鼎事只有荒祠烟宇巫觋去久无箫鼓霸业荒凉遗堞坠但苍崕日阅征颿渡兴与废几今古　夕阳细草空凝竚试追思当时子敬用心良误要约刘郎铜雀醉厎事遽争荆楚遂但见蜀吴烽举致使五官伸脚睡唤诸儿昼取长陵土遗此恨欲谁语

前调【怀辛幼安】　　　　　　　　　　陈　亮

话杀浑闲说不成敎齐民也解为伊爲葛尊酒相逢成二老却忆去年风雪新着了几茎华髪百世寻人犹接踵叹只今两地三人月写旧恨向瑶瑟　男儿何用伤离别况古来几番际会风从云合千里情亲长晤对妙体本心次骨卧百尺高楼斗絶天下适安耕且老看买犂卖劒平家铁壮士泪肺肝裂

前调　　　　　　　　　　　　刘　过

弹铗西来路记匆匆经行数日几番风雨梦里寻秋秋不见秋在平芜远渚想鴈信家山何处万里西风吹客鬓把菱花自笑人憔悴留不住少年去　男儿事业无凭据记当年击筑悲歌酒酣箕踞腰下光芒三尺劒时解挑灯夜语更忍对灯花弹泪唤起杜陵风雨手写江东渭北相思句歌此恨慰羁旅

前调【赠乡人朱唐卿】　　　　　　　　　刘　过

多病刘郎痩最伤心天寒岁晩客他鄊久大舸翩翩何许至元是高阳旧友便一笑相欢携手与问武昌城下月又何如扬子江头柳追往事两眉皱　烛花自翦明如昼唤青娥小红楼上殷勤劝酒昵昵琵琶恩怨语春笋轻笼翠袖看舞彻金钗微溜若见故乡吾父老道长安市上强如旧重会面几时又

前调【赠张彦功】　　　　　　　　　　刘　过

晓印霜花步梦半醒扶上雕鞍马嘶人去岚湿青丝双辔冷暖控野梅江路听画角吹残更鼔悲壮寒声撩客恨甚貂裘重拥愁无数霜月白照离緖　青楼回首家何处早山遥水阔天低断肠烟树谁念天涯牢落况轻负暖烟浓雨记酒醒香销时语客里归韀须早发怕天寒风急相思苦应看我翠眉聚

前调【西湖】　　　　　　　　　　刘　过

睡觉啼莺晓醉西湖两峰日日买花簪帽去尽酒徒无人问惟有玉山自倒任拍手儿童大笑一舸乘风翩然去避鱼龙不见波声峭歌韵远唤苏小　神仙路远蓬莱岛紫云深参差禁树有烟花遶人世红尘西嶂日百计不如归好付乐事与他年少费尽柳金棃雪句问沉香亭北何时召心未惬鬓先老

前调　　　　　　　　　　　　刘过

院宇重重掩醉沉沉亭隂转午绣帘高卷金鸭香浓喷宝篆惊起雕梁语燕正架上荼蘼开徧嫩萼梢头舒素脸似月娥初试宫妆浅风力嫩异香软　佳人无意拈鍼线遶朱阑六曲徘徊为他留恋试把芳心轻轻数暗计归期近远奈数了依然重怨把酒问春春不管枉教人只恁空肠断肠断处怎消遣

前调【赋赠老娼】　　　　　　　　　　刘　过

老去相如倦向文君说似而今怎生消遣衣袂京尘曾染处空有香红尚软料彼此魂消肠断一枕新凉眠客舍听梧桐疎雨秋风颤灯晕冷记初见　楼低不放珠帘卷晩妆残翠蛾狼藉泪痕流脸人道愁来须殢酒无奈愁深酒浅但托意焦琴纨扇莫鼔琵琶江上曲怕荻花枫叶俱凄怨云万叠寸心远

前调　　　　　　　　　　　　杨　炎

十日狂风雨埽园林红香万点送春归去独有荼蘼开未到留得一分春住早杨柳趁晴飞絮可奈暖埃欺昼永试薄罗衫子轻如雾惊旧恨到眉宇　东风台榭知何处问燕莺如今尚有春光几许可煞一年游赏倦放得无情露湑为唤取扇歌裙舞乞得风光还两眼待为君满把金杯举扶醉玉伴挥麈

前调【别冯可久】　　　　　　　　　　张　辑

笛唤春风起向湖边腊前折柳问君何意孤负梅花立晴昼一舸凄凉雪厎但小阁琴棋而己佳客清朝留不住为匡庐只在家牎里湓浦去两程耳　草堂旧日谈经地更从容南山北水庾楼重倚万卷心胸几今古牛斗多年紫气正江上风寒如此且趁霜天鲈鱼好把貂裘换酒长安市明夜去月千里

前调【次岳总干韵】　　　　　　　　　黄　机

击碎珊瑚树为留春怕春欲去驶如风雨春不留兮君休问付与流莺自语但莫赋绿波南浦世上功名花梢露政何如一笑翻金缕系白日莫教暮　苍头引马城西路趁池亭荻芽尚短梅心未苦小雨欲晴晴不定漠漠云飞轻絮算行乐春来几度鞭影不揺鞍小据过横塘试把前山数双白鹭忽飞去

前调【次徐斯远韵寄稼轩】　　　　　　　　黄　机

兴废元同宇唤君来浮君大白为君起舞洒满斑斑功名泪百岁风吹急雨愁与恨凭谁分付醉里狂歌空漫触且休歌只倩琵琶诉人不语弦自语　诗成更倩君同赋渺楼头烟迷碧草云连芳树草树那能知人意怅望关河梦阻有心事牋天天许绣帽轻裘真男子政何须纸上分今古未办得赋归去

御选历代诗余卷九十四








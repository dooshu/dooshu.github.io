○移史馆书

蜕早怀忿忄，常有所欲言，而卒不得发。今虽蛊惑病妄，犹将自复其意，况逢足下以中正许身，以仁义自任者乎！伏以释氏之疾生民也，比虞禹时，曷尝在洪水下；比汤与武王时，曷尝在夏政商王下；比孔子孟轲时，曷尝在礼崩乐坏杨墨邪道下。然而圣主贤臣，欲利民而务除民害，如此其勤也。今释氏夷其体而外其身，反天维而乱中正。自晋以来，相率诡怪而往之，半天下而化其衣冠。苟未往者，不其欺亦不资其生矣。圣人之教，弃不相守者，几数百年。唐初有天下，以为刑政禁，民乘间作诈伪以欺，刑政果所不能公禁之也。故浸护其事，以愚其民，为殃罪疾苦，随所作诈伪而及诸身也。是欲教化固天下之心，以助行政教化之一道耳。今天子聪明，以为中正衣冠之所弃，则刑政教化亦无所取。故绝其法，不使污中土。未半年，父母得隶子，夫妇有家室，是以复出一天下也。仆故谓其功业出禹、汤、武、王、孔子、孟轲之上，万万不类。然而洪水开则有《禹贡》，商、周平乱则有诰、誓，孔子、孟轲则至今歌诵之。足下以文用於时，为百家所托善恶焉。其不为则已，若为之，斯其时也勿疑。夫立言者，不唯能言，亦欲言得其时。得其时不污，若奚斯史克者也。无其时，虽多述前事，犹有讥焉。仆早传古学，身处草野，知其时而无位敢言。又窃见足下未有其意。故以移云。


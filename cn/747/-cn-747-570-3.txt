○礼部贺册尊号表

臣某伏奉月日制，陛下膺受尊号，率土臣子，庆忭无穷。臣闻立极之大，四海无以报神功；配天之尊，万物不能崇圣德。惟有徽号，是彰中兴，所以上探天心，下极人欲。中谢。伏惟元和圣文神武法天应道皇帝陛下，统承千载，光被六幽，蟊贼尽除，福应皆集。有首有趾，咸识太平。勋臣增爵禄之荣，戎士加赏延之宠，片善必录，微功尽升。独惟圣谟，事绝酬答；万国觖望，百工怨思。是以启元和之盛典，延昊穹之景祚，理历凝命，实曰圣文；和众定功，时惟神武；运行有法天之用，变化乃应道之方。鬼神协谋，夷夏同志，大礼既建，鸿恩遂行。欢呼远匝于九围，渗漉普周于八裔，庆超邃古，美冠将来。臣获守蛮荒，远承大典。潢污比陋，河清幸遂于千年；尘壤均微，山呼愿同于万岁。无任庆贺屏营之至。


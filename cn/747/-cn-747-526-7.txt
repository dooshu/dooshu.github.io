○第三书

再驰状，皆损还答。承抗迹未降，虚怀犹郁。足下有器业可以资时，松筠之质，有异蒲柳；然白驹骤过，良时易晚。昔夫子从政，亦不待韦编三绝。况仆虚薄，忝承朝寄，惧於覆压，寤寐良贤。实冀推明道德，俾助薄劣，故延仰之诚，有加常旨。敢更诚情，所望虚副，幸甚。诸已再具，故不烦云。谨差散将叶公著敬候，并官告、衣服、仆马等。延首北睇，以得为荣。惟垂昭省、不宣。李巽重简。

卫次公

次公，字从周，河中河东人。第进士，累迁殿中侍御史，宪宗朝进尚书左丞，以检校工部尚书为淮南节度使。元和十三年卒，年六十六，赠太子少傅，谥曰敬。


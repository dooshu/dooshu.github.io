【上李学士启】

某猥策草茅之愚，近膺寒素之日。沿宦牒而便道，许以过家；入里门而下趋，遂兹税鞅。想孤生之弱植，早自困于无津。窃希上国之并游，偶以诸生而著录，久弹镡于外舍，托推毂于名卿。然而泰机后门，最嗟于晚出；兰台雅聚，本格于清流。某官ε履起迎，一顾增价，借以左右之誉，视如子姓之亲。辱谢公之齿牙，怜其未立；经平子之题目，时不敢更。遂凭外奖之华，获致荣阶之渐。仰衔殊遇，阴誓铭藏。至于当便坐而执经，对诸公而隶笔。闻麈尾之余论，入于耳而不忘；得师门之一言，书诸绅而故在。越流离于下国，怅洵远于崇闳。在阴鲜欢，岁峥嵘而倏尽；逃虚既久，音謦咳而不闻。逖仰堕之庭，岂胜疲马之恋？


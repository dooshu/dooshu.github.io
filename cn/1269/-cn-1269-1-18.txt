从：阳跃于渊、于泽、于田、于岳，物企其足。

初一：日幽嫔之，月冥随之，基。测曰：日冥月随，臣应基也。

次二：方出旭旭，朋从尔丑。测曰：方出朋从，不知所之也。

次三：人不攻之，自然证。测曰：人不攻之，自然证也。

次四：鸣从不藏，有女承其血匡，亡。测曰：鸣从之亡，奚足朋也。

次五：从水之科，满。测曰：从水之科，不自越也。

次六：从其目，失其腹。测曰：从目失腹，欲丕从也。

次七：拂其恶，从其淑，雄黄食肉。测曰：拂恶从淑，救凶也。

次八：从不淑，祸飞不逐。测曰：从不淑，祸不可讼也。

上九：从徽徽，乃升于阶，终。测曰：从徽徽，后得功也。


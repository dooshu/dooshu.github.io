94　巢伯來朝義解


「巢伯來朝」，注云「南方之遠國」，正義謂南巢。李杞解曰：「成湯放桀于南巢，巢人納之。意者終商之世，義不朝商乎？誠如是，亦足以見巢之忠，商之盛德矣。商亡而周興，於是巢始來朝。」其説美矣，然無所據。

【集證曰】黄氏日抄云：「蔣榮甫謂其伯父尚書嘗聞前輩言：扈者，啓同姓之國，見堯、舜皆與賢，而啓乃繼禹，扈不服，一戰於甘，自是終夏之四百年不臣夏。至湯伐夏，而後扈來臣於商，故作臣扈之書。成湯放桀於南巢，巢國不義之，終商六百年不來朝，至武王伐商而後巢伯來朝於周，故作旅巢命之書。是説也，嘗於經筵奏先皇理宗云。」錢時融堂書解亦云：「夏桀走保三〔一〕，湯伐之，遂奔南巢。南巢要險之地，恃其險遠，始不服，而今來朝，故特命之。」

【元圻案】書序：「巢伯來朝，芮伯作旅巢命。」〇水經二十九：「沔水又東北出居巢縣南。」注云：「古巢國也。湯伐桀，桀奔南巢，即巢澤也。尚書周有『巢伯來朝』，春秋文公十二年，『夏，楚人圍巢』。巢，群舒國也，舒叛，故圍之。」〇春秋「楚人圍巢」，注：「廬江六縣有居巢城，是即南巢也。」〇李杞，字子材，號謙齋，著謙齋書解。朱竹垞云：「未見。」〇李子材、黄東發、錢子是，皆同時人，未知其説之孰爲後先也。

〔一〕「走保」，原作「保走」，據四庫本融堂書解卷一一周書旅獒乙正。






◇课农诏（太建十四年三月辛亥）

躬推为劝，义显前经，力农见赏，事昭往诰，斯乃国储是资，民命攸属，丰俭隆替，靡不由之。夫入赋自古，输藁惟旧，沃饶贵于十金，硗确至于三易，腴既异划，盈缩不同，诈伪日兴，簿书岁改，稻田使者，著自西京，不实峻刑，闻诸东汉，老农惧于祗应，俗吏因而侮文，辍耒成群，游手为伍，永言妨蠹，良可太息。今阳和在节，膏泽润下，宜展春耨，以望秋坻。其有新辟塍畎，进垦蒿莱，广袤勿得度量，征租悉皆停免，私业久废，咸许占作，公田荒纵，亦随肆勤；傥良守教耕，淳民载酒，有兹督课，议以赏擢，外可为格班下，称朕意焉。（《陈书·後主纪》）


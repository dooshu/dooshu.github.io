○为何舍人贺御书杂文表

臣彦先等言：臣於梁王三思处，见御书杂文尺牍，凡九十卷。跪发珍藏，肃承瑶检，天文景铄，璧合而珠连；圣理云回，鸾惊而凤集：究黄轩鸟迹之巧，殚紫府结空之势。偃波垂露，会宝意而咸新；半魄全曦，象天形而得妙。固已奇踪绝俗，美态入神，掩八体而擅规模，冠千龄而垂楷法。重以语成四教，文总六诗，声咀徵而含宫，旨惩违而劝德。用之於国，敦风俗而厚人伦；行之於家，忌雍和而崇孝敬。惟彼良翰，特蒙殊奖，铭厚渥而欢悚，竭深诚而奉戴。是用编之玉轴，勒以银绳，尽罄梁珠，特装毒瑁之匣；总收陶璧，用饰琉璃之笥。雕镂十品，缇巾万袭，芸香却蠹，芝体为封。珍宝之精，下烛西昆之岫；文章之气，上缠东壁之象：实可谓天下之妙迹，域中之奇观者焉。臣等幸遇休明，叨近簪笏，骇瞩非常之瑞，欣逢不世之宝，足蹈手舞，徒怀钻仰之心；夕死朝闻，岂识名言之地？无任跃欢欣之至，谨奉表陈贺以闻。


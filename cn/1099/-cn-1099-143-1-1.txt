○積穀預備倉糧以賑民疏 【 積穀備賑】

直隸廣平府知府蔣彬、申據冀州武邑縣知縣王紀、議稱本縣秋糧原額、每年該二千八百餘石、三年共計七千餘石、小民輸納不前、甚至賣產鬻子、若限三年之內、積穀有三萬餘石、揆之事勢、實難舉行、乞要寬減立為成法一節、為照積穀一事、天下大命所關、古者三年耕、餘一年之食、九年耕、餘三年之食、經國大計、何以加此、但地有南北。產有肥瘠。民有多寡。誠有如王紀之所論者。合無俯從本官所請具奏、量為寬減。或將在庫一應賍罰。變賣銀兩糴穀上倉。一則以備荒歉。一則以通仕路。惟復別有定奪等因、具申到案、又據武邑縣申准本府帖文備奉廵撫劉都御史案驗該吏部題奉　聖旨、這行取各官、仍著撫按官查考任內照例積穀及數的、方許起送、續該吏部覆題積穀事例、戶部議行未久、將今次行取官員、暫照舊規起送、奏奉　欽依准行外、為照儲積大計、方今風憲缺官、取用之日、　天語丁寧、垂念如此、又云及數方許起送、其綜覈名實之嚴、思患預防之意、可謂至切、至重、若非吏部用人之急、再為寬請、則各官皆難起送、惰慢既彰、遷除無望、豈不靡然自棄、雖有它美、亦無以自贖也、見今任淺、未蒙行取官員、可不各思其事、及此閒暇、勤政受詞、多方區畫、不計私囊、每存國計、片紙一錢、俱為儲積、損豪右之利、抑緇黃之濫、作奸者繩之、犯科者繩之務使倉有餘粟、民有所天、災生則發賑以安人心。盜起則足食以安兵計。陞遷則起送不留、行取則考查無碍、不惟公私有賴。而上下亦交盡矣、如不率從、本院臨期、亦行題請、不容起程。雖廷議急于用人、而虛名無實之人。亦難擢用。慮恐各官因循誤事、再此申明、務須勉修職業。母貽後憂、為此仰各府當該官吏、俱查照節奉　勑諭并近奉欽依內事理、原行所屬各官、務要照例積穀聽候本院委官查盤不許虛文抵飾、顧力行何如耳以舊作新。以無為有、索民領狀、冐作放支攪和糠秕、以為實數、一應弊端、俱不准理。仍題問罪。即行罷黜、又有地瘠民貧、極災去處備繇申來、但不許一槩謬申惹咎抄案依准、差該吏賫繳、奉此案照先奉本府帖文、為勑　諭事節奉廵撫劉都御史、案驗前事、行令照數積穀、巳經遵行外、今奉前因、安敢玩視、自取罪譴、為照今議定積粮之數、雖江南膏腴之地、歲歲豐登、猶或難完况江北以來、地利不同、若不分別等第、一槩取盈、竊恐徒為張急難收後效茲以武邑一縣言之原額二十五里、三年扣該三萬。通計一縣丁口。三萬有餘。每年秋粮。止該二千五百餘石。總計三年不過七千有餘。盖亦盡一縣丁口。所輸僅得如此之數。輸納不前中間鬻男賣女者、巳不能無、若三萬措置、巳不能出此丁口之外、且措置見行之法、多在詞訟之間、使人人皆訟、然亦有貧富不同、富者尚可、貧者何堪、豈能使其一一違犯、不恤其貧而必欲罰贖、以充其數、縱使不恤至于蕩產流移而復賑之是科之使貧而行吾惠也。似非積穀本意。且守令賢愚。不能奉行。偏駁不一。切恐令嚴事急。衰懦者將引退以避責。貪饕者或假此以營私。急于功以圖進用者。皆將不顧民命。而刻意料理。此亦當慮之子昂所謂天下危机也鼓舞好尚之間。追徵逼迫之下。安保不至于它虞。如逆瑾之時。徵求太急。而山東河南之寇一時螽起。皆其所激。征討勦捕之費與措置之入其利孰多事勢或致如此。本欲濟民而反病民。本欲弭變而反致變。于此必有稱停損益之法可也。若此數不足。陞遷不得離任。行取不得起送。繼是任者。亦不能神運鬼輸。以足其數。亦惟甘坐罷去耳。為今之計。必分別南北。計歲豐凶。量減分數。立為成法。其罪人紙米。悉令納穀上倉。不許折收輕價。以圖侵漁賍罰銀錢。及變賣賍物。隨時變賣議糴。不許久貯。以致花費。如此。則倉廩雖未充盈。而有司猶有善政。生民之福也、為此合關本縣、煩為轉達裁處等因、備關到縣具申到臣、巳經牌仰本官、議處回報去後、今據前因、惟國以民為本、百姓以食為天、經制之大、儲蓄為上故將欲安民者、必先積穀、但百里之外、風氣頓殊、而物之不齊、物之情也、今使九州一律、勢豈能同、若北方郡縣、每里必取一千五百之數。十里百里。以數而推。地至百里。粮至一十五萬。北方里社戶口幾何。生產幾何。常賦幾何。詞訟幾何。是就其耕桑所入盡數取之。不足以充前數。即以武邑一縣言之。原額二十五里。三年例該積穀二萬五千。常出常賦。三年不過七千餘石。推算燎然足塞司計之口今欲至二萬五千。則是額外巧取。倍于常賦數多。其他州縣。亦多類此。况是以十年為率。災傷俱半。又勢有所不能行者。積穀惟詞訟一事。其言為正。但有力者少。無力者多。近有事例。雖有力亦減。若令事事輸穀。人人贖罪。則貧者死于縲絏。猾者逃于異鄉。本欲積粮。而其源反塞。非計之得。此外又有勸諭一途。不過望門橫索。未免濫及無辜。加以官貪吏弊。其害不可勝言。昔也止于貧者不安。今也富者亦無不病。尤為失計。縱使用刑勸諭。一切不顧。而見行之數太多。亦恐未足。本官有見于此。所以關申詳切。揆之事勢。委有不能。若謂成命巳下。不敢阻違。而大勢相懸。難于責効。循良者累歲不遷橫歛者胥讒致慝。蓄積未盈。本根先瘁。　國家一舉。而理財用人之道皆廢。誠可憂也。為今之計。必須俯鑒北方地瘠民貧。將前項積穀之數或照所辦秋粮以為贏縮又視災傷輕重以為行止十里以下。議積粮一萬五千石。改積若干。二十里三十里以至七百里八百里。俱各以秋粮為則。照前逓減。如每歲納粮千石者。但能每縣奉行得實即照秋粮之半亦可也止可令其積穀九百石。八百石。秋粮萬石。令其積穀九千石。八千石。而百十皆然。又不及數。方照前議。夫復何詞中間又有水旱蟲荒。兩收無望。仍與官民分豁。小飢則發銀遠糴。大飢則開倉議賑。不必更拘前數。以恤貧民。其應否分豁。即照奏勘災傷。以為分數。如此則事有本末。政有差等。官才民力。經久可行。再查直隸保定六府、見今數年水旱相仍、而大奸大盜。縱橫之後、民之憔悴、其在北方、尤為特甚、欲議積穀如數必須仍待豐年、見今　勑旨巳布、雖竭力奉行、不過理刑贖罪、盤騐賠補、常行之數、安能便有厚積、惟是廵撫以來、禁約諸司不敢擅興工作、裁抑浮費、月稽季考、一錢寸帛、囊括在公、除起運粮站等項、額例不敢輕重者、聽其轉解外、其餘百計清查、但有贏餘上倉入庫、一一查盤封號、計今所積、除巳經放賑開除不算外、見在倉粮、共四十六萬五千九百七十三石有零、自廵撫以後、日月所積、約有二十萬餘石、銀兩亦除放賑修倉修庫等項、開除不算外、見在鞘封及新收未曾入鞘、一應可以糴穀、官銀、通計共該銀十萬一千五十餘兩、遵照　勑旨、就此區畫、救時之意、莫如議糴、雖前項銀數不多、而費不煩公、歛不動眾、損上益下、計出政平、中熟而糴、擇地而行、擇戶而授、每銀一兩、糴穀三石、有其人則善政也否則秪為厲焉耳每一上中人戶、領銀不過三十兩、糴穀不過百石、或者以為價減斗增、比之望門勸罰。不為無故。即使穀價稍貴。斗石稍增。每銀一兩。所增三斗六斗。有事而發。悉以為民。不為太甚。但前項銀兩儲積、一方命脉、全在于此、括索之煩、怨有所集、今欲倒囊動支、誠非細故、况此本六府掌印各官經收、就令支銷、出入一人之手、必致事久難明、合無　勑下戶部、選差公正主事一員、親詣各府望秋糴買、督率各該官吏搶揚播晒、潔淨乾圓、仍預先定擬何處地僻有粮儲穀宜少何處地衝粮少儲穀宜多斟酌分派已定。倉廒已修者。如法鋪墊。未修者一面完修。若廒座不彀。亦許量為增葢。臣巳預先行屬整理未盡、其修倉糴粮、地方廉幹官員、俱聽本官從宜定委、奸貪誤事者。悉聽拘提參究。臣亦多方覺察。從公區處。事完之日。將支過銀兩。糴過粮數。通行造冊回奏。不足之數。許待豐年。仍將舊積粮數。通行查盤。另廒收貯。仍將新買舊積粮數。分別明白。置立木牌。書記各廒之上。以便查考。其盤驗若侵欺短少。悉聽本官拿究追賠。如此則任土立法。政有可經。以義制利。官有定守。理財用人之道。一舉而兩得矣。


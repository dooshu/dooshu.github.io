○贞顺皇后哀册文

维开元二十五年岁次丁丑十二月庚子朔七日丙午，惠妃武氏薨於兴庆宫之前院，移殡春宫丽正殿之西阶。粤翌日，乃命有司持节册谥曰贞顺皇后，以旌德饰终也。洎明年春二月己亥朔二十二日庚申，将迁座於敬陵，礼也。启攒涂於春禁，候重门於初旭，转灵卫於金根，缅哀怀於上国。亦既有命，铭於贞王。其词曰：

《风》之始者，（阙二字）备内。职选才淑，政兼翊戴。化锡丕祉，繁华锺美。我天后之从孙，周桓王之季子。於渭之，重开戚里。鸾飞翔，玉锵锵。自婕妤而三命，乃率先於雁行。出言有章，彤管有光。孝慈之心，谅自天启。鞠育孙幼，恩流恺悌。七子既均，六宫有礼。贵主三分於外馆，贤王两辟於朱邸。彼阴教兮惟微，承日月之光辉。辅圣人之至德，故动用而无违。骊谷汤泉，天行暮律。属车之内，陪游之日。孰谓荡邪，兹焉遇疾。（阙）焚香山，以邀元吉。却届重城，弥留永毕。思勿药之有喜，痛还年之无术。呜呼哀哉！览旧馆兮洞开，践芳尘兮徘徊。指甘泉之画像，谓德容之在哉！自昔层城之宫，椒风之殿，获遇明主，是矜邦媛。有平生之渥恩，无沦没之馀眷。况贞顺之宠锡，伊往古而莫见。卜兆考常，三龟既良。园陵苍苍，在国之阳。傍芙蓉而左转，怨桃李之春芳。风卷旌旆，繁笳委咽。中使护道，懿亲辞诀。山藏玉衣，地留金穴。惟清灞之永矣，流国风而不竭。呜呼哀哉！

库狄履温

履温，元宗朝官尚书员外郎，兼充节度判官，摄御史，为劝农判官。


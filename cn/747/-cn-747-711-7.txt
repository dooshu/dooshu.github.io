○武宗改名告天地文

臣缵承丕绪，励翼七年，不敢怠荒，以思无逸。北制强虏，东剪叛徒，享此鸿名，实由元造。尝欲述帝尧之典，钦若昊天，修周武之法，建用皇极，成於王道，以黜异端。释氏之教，兴於戎狄，悖君臣之礼，废父子之亲，耗蠹蒸人，殚竭物命。宣尼垂训，不语怪神，因而渐除，咸一於正，袭前圣之业，灿而光明。臣之本心，谅在於此。伏以《书》载五行，当被水土，名有五义，不以山川，後之称名，稍违古典。今则循汉宣之故事，禀皇祖之贻谋，采用离明，以符一德。又臣近因微恙，已及二时，感此阳和，物皆畅茂，未逢勿药之喜，独有向隅之忧。如臣政教不明，宜有阴谴，刑罚不中，未合天心，伏愿舍咎愆，许臣改悔，永保宗庙，以安邦家，所疾日瘳，平复如旧，五星度理，百福来臻。敢不克己厉精，祗事上帝，洗心斋戒，严奉神。恳陈至诚，仰望照鉴。


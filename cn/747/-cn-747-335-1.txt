○对乐请置判悬判

〈有州申百姓皆好操缦，都不识雅章，以不能易俗，请置判悬，供释菜宾社之用，使人观习。省以为非所宜言，不为闻，欲科罪。诉云州将卤簿，见著令文，且方古轩悬为降已甚，置之何过？〉

国家制礼作乐，悬象示人，列在京师，编诸甲令。礼缘失序，自可取之於朝；乐章不亏，何辄列之於野？苟希专制，岂曰宜言？惟彼有州，殊非折衷。中和乐职，不见盛德之容；上下判悬，无闻达礼之意。置之何过，州乃饰非？不与上闻，省以为当。


杨公远　再用韵十首

非郭非山住，萧然乐有余。

昼长延客话，夜静课儿书。

药润晴时晒，蛙硗雨后锄。

近来生计好，新味富佳蔬。

杨公远

杨公远　再用韵十首

数椽欹欲压，仿佛玉川庐。

不结市朝梦，惟便水竹居。

静中谙世味，贫里见亲疏。

忽怪幽池涨，元通灌稻渠。

杨公远

杨公远　再用韵十首

村深林密处，路向小桥分。

屋老诛茅葺，肠枯借酒醺。

废兴随反掌，富贵等浮云。

近暴′浇漓甚，伤怀不忍闻。

杨公远

杨公远　再用韵十首

林塘幽复僻，俗士可曾游。

景物因人胜，茶瓜为客留。

纳凉寻密竹，凝眺倚层楼。

浮世荣枯事，从今莫问休。

杨公远

杨公远　再用韵十首

閒拂苍苔坐，新蝉伴我吟。

有山堪著眼，无事可萦心。

风细荷香度，池清鸟影沈。

诗成惭句拙，那得落鸡林。

杨公远

杨公远　再用韵十首

孤竹赤松子，定交泉石间。

不关渠势利，落得自萧閒。

画写景中景，云分山外山。

兴来时散策，兴尽便知还。

杨公远

杨公远　再用韵十首

绕檐森竹木，环列类排衙。

供客何消酒，论文只藉茶。

禽声喧昼永，日影印窗斜。

更有清虚事，凭栏看藕花。

杨公远

杨公远　再用韵十首

地僻人烟少，林深辙迹稀。

折蕉当巨扇，裁葛作单衣。

田绿秧初遍，梅红雨后肥。

茅檐喧闹处，紫燕引雏飞。

杨公远

杨公远　再用韵十首

平生丘壑趣，閒雅更谁同。

养竹烟三径，栽花地一弓。

棋边消永日，琴上鼓薰风。

静里谋生计，优游道不穷。

杨公远

杨公远　再用韵十首

骨相寒如许，那封万户侯。

红颜非藉酒，白雪未蒙头。

事少浑无梦，身閒岂有愁。

老天能覆我，饱暖四宜休。

杨公远


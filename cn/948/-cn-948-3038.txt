陆游　霜天杂兴

枫业全丹槲叶黄，江城残角伴斜阳。

琴书自足闲中乐，天地能容醉後狂。

老死山林初不憾，梦游河渭独难忘。

谷城黄石今安在？取履犹思效子房。

陆游

陆游　霜天杂兴

万鼓风声吼屋边，老人裘裤旋装绵。

晨梳堕发知衰甚，夜枕闻鸡尚慨然。

身後文章空饱蠹，眼前交旧半沉泉。

饭蔬饮水平生惯，耻向天公更乞怜。

陆游

陆游　霜天杂兴

少学愚公一味愚，暮年仍似病相如。

闲吟寄友惟生纸，草具留僧只野蔬。

雨涩溪流殊未足，霜高木叶已无余。

潭州丞相怜衰疾，细字时收尺素书。

陆游


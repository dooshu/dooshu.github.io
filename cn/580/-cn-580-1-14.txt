本纪第十四 成宗下


三年春正月癸未朔，暹国、罗斛国及没剌由诸番来贡方物，赐暹世子虎符。庚寅，遣使问民疾苦，除本年内郡包银、俸钞，免江南夏税十之三，增小吏俸，置各路惠民局。封药木忽儿为定远王。辛卯，命御史台鞠浙西廉访使王遇赃罪。壬辰，杖流高丽藩臣赵仁规于安西、崔冲绍于巩昌。工部尚书也先帖木儿、翰林待制贾汝舟赍诏谕高丽王王昛，自今命官有罪毋辄行杀戮。癸巳，哈剌哈孙为中书左丞相。是月，诏中外军官、奥鲁官抚养军人，不得妄有科配，置各路管民官，招诱新附军人，逃窜者限百日内出首，免罪。

二月癸丑朔，车驾幸柳林。丁巳，罢四川、福建等处行中书省，陕西行御史台，江东、荆南、淮西三道宣慰司；立四川、福建宣慰司都元帅府，陕西汉中道肃政廉访司。壬申，加号解州盐池神惠康王曰广济，资宝王曰永泽；泉州海神曰护国庇民明著天妃；盐官州海神曰灵感宏祐公；吴大夫伍员曰忠孝威惠显圣王。金齿蛮来贡方物。庚辰，车驾幸上都。

三月癸巳，缅国世子信合八的奉表来谢赐衣，遣之。补陀僧一山赍诏使日本，谕以通好息民之意，日本人不报。甲午，命何荣祖等更定律令。

夏四月庚午，申严江浙、两淮私盐之禁。己卯，礼部尚书月古不花为中书左丞。

五月丙申，海南速古台诸番来贡方物。庚子，复立征东行中书省，阔里吉思为平章政事，耶律希逸为左丞。

六月癸丑，罢大名路黄河故道田租。

秋七月丙申，淮安等县蝗，在地者为鹙啄食，飞者鹙击杀之，诏禁捕鹙，著为令。

八月己酉朔，日应食不食。

九月癸未，车驾幸古栅，受诸王百官贺圣诞。癸巳，罢括江南手号军。己亥，车驾至自上都。

冬十月戊申朔，有事于太庙。壬子，册立伯牙吾氏为皇后。甲寅，复立海北海南道肃政廉访司。

十一月戊子，释罪囚二十人。

十二月癸酉，禁捕天鹅鴜老鸟*>。

四年春正月辛丑，诏蒙古都元帅也速带儿勿擅决重刑。癸卯，复淮东漕渠。

二月丁未朔，日有食之。丙辰，皇太后崩。甲戌，罢称海屯田，改置于阿札之地。乙亥，车驾幸上都。置西京太和岭屯田。丙子，命李庭提调诸卫屯田。

夏四月丙辰，置五条河屯田。丁巳，缅国遣使进白象。戊午，中书省断事官不兰奚为中书平章政事。

五月癸未，谕集贤大学士阿鲁浑撒里等曰：“集贤、翰林乃养老之地，自今满秩者迁官，勿令辄去。”

六月己酉，立缅国王子窟麻剌哥撒八为缅国王。壬子，高丽国王王昛来朝。丙辰，太傅月赤察儿为太师，中书右丞相完泽为太傅。丁巳，御史中丞不忽木卒，贫无以葬，赐钞五百锭。甲子，立耽罗总管府。暹、爪哇、吊吉而、蘸八等国遣使来朝。

秋七月甲戌朔，上皇太后尊谥曰徽仁裕圣皇后。乙酉，缅国阿散哥也遣其弟者苏等九十一人来贡方物，诏者苏赴上都，余留安庆。

八月癸卯朔，阿鲁浑萨里为中书平章政事。

闰月庚子，车驾至自上都。中书右丞贺仁杰为平章政事。

九月甲子，改中御府为中政院。

冬十月癸酉朔，有事于太庙。

十一月壬寅朔，诏免两都隆兴路大德五年丝银、税粮；附近养驼马诸郡免税粮十之三，其余免十之二；徒罪减半，杖以下释之；江北荒田耕种者，收税展限一年，著为令。敕中书省定盐法条画。

十二月癸巳，刘深、合剌带等将兵三万讨八百媳妇蛮。

五年春正月壬子，罢檀、景两州采金铁冶提举司。二月己卯，刘深、合剌带并为湖广行省中书右丞，郑祐为参知政事，皆佩虎符。丁亥，立征八百媳妇二万户府。丁酉，车驾幸上都。敕云南行省汰冗官千五百一十四员。己亥，永宁路阿永蛮酋雄挫来朝，赐币帛有差。

三月戊午，马来忽等国遣使来朝。己巳，戒饬中外官吏。己未，也速忽都为湖广行省参知政事，与刘国杰等讨四川叛蛮。是月，征东行省平章政事阔里吉思，以不能和辑高丽召还。薛超兀儿、忙兀都鲁迷失等自缅国阿占城班师。

夏四月壬午，调云南军讨八百媳妇。癸巳，宣慰使塔察儿、刑部尚书王为亨使高丽，诏谕高丽王曰：“向以尔国自作不靖，遣平章政事阔里吉思等与王镇抚之，非欲久任于彼，今已召还。然闻尔国越礼滥罚，官冗民弊，王其勉思累朝覆育之恩，以本国生灵为念，威福予夺当自己出，事体有未便，民情有未安者，其审图之。”

五月辛亥，怯烈亦带脱脱以兵讨土番。丙辰，曲靖等路宣慰使忽林失入觐。壬戌，雍真葛蛮宋隆济叛。

六月丙戌，宋隆济陷杨黄寨，雍真总管府达鲁花赤也里千遁。己丑，缅国遣使贡驯象九。壬辰，宋隆济寇贵州，知州张怀德战败死之。

秋七月丁未，命御史大夫秃忽赤整饬台纲。军官受赃者与民官同例量罪殿黜。戊申，立耽罗军民万户府。癸亥，叛王哈丹孙脱欢来降。暗伯、阿忽台并知枢密院事。河南妖人段丑厮等诈称神异诳众，伏诛。

八月甲戌，云南行省平章政事薛超兀儿等以兵讨金齿蛮。水西土官妻蛇节叛应宋隆济。

九月庚辰，彗星出东井。征缅万户曳剌福山等进驯象六。河南行省平章政事二哥等赴云南，讯诸王阔阔，平章政事薛超兀儿、忙兀都鲁迷失，左丞刘得禄，参知政事高阿康受赂旋师之罪。

冬十月丙寅朔，以畿内饥，增明年海运粮为百二十万石。己巳，缅国遣使来贡方物。戊寅，云南武定路蛮酋群则来贡方物。壬午，车驾至自上都。丙戌，以岁饥，禁酿酒，弛山泽之禁。

十一月丁未，刘国杰、也先忽都将万人，八剌、阿塔赤将五千人讨宋隆济、蛇节、罗儿酋阿女等。戊申，猺人蓝赖率丹阳三十六洞来降。

十二月辛卯，定强窃盗条格。

六年春正月乙巳，晋王甘剌麻卒。丁未，命江浙行省平章政事阿里专领江浙财赋。庚戌，江南僧石祖进告朱清、张瑄不法十事，命御史台鞠之，帝问台臣曰：“朕闻江南富民侵占民田，致贫者流离转徙，卿等闻之否？”对曰：“富民乞护持玺书，依倚以欺贫民，官府不能诘治，宜悉追之。”帝即命行之，毋越三日。己未，诸王真童坐诬告济南王也里只，谪刘国杰军中自效。

二月庚午，谪诸王孛罗于四川从军自效。丙戌，陕西行省平章政事也速带而、参知政事汪维勤、湖广行省平章政事刘国杰同讨亦奚不薛，一切听也速带而、刘国杰节制。罢讨八百媳妇，免右丞刘深等官。癸巳，帝不豫，释京师重囚三十八人。是月，遣乾讨虏军征亦奚不薛，依例给军械粮饷。

三月丁酉，以水旱灾大赦天下。甲寅，合祭昊天上帝、皇地祗于南郊，中书左丞相哈剌哈孙摄祭事。

夏四月丁卯，曲赦云南诸部蛮夷。释大都轻重囚三十八人。庚辰，上都大水，戊子，车驾幸上都。

五月戊申，太庙寝殿灾。

六月癸亥朔，日有食之。太史院失于推验，诏中书省议罪以闻。甲子，建孔子庙于京师。辛未，有事于太庙。乙亥，安南国遣使贡方物及驯象二。

秋七月辛酉，江浙行省参知政事忽都不丁为中书右丞。

九月己酉，龙兴路讹言括民间童男女，至有杀其子者，命诛为首者三人。

冬十月甲子，改浙东宣慰司为宣慰司都元帅府，徙治庆元。罢军储所，立屯储军民总管万户府。浙西人林都邻告廉访使张珪藏禁书及推算帝五行，运使合只亦劾珪沮挠盐法，敕台省官同鞠之。丙子，车驾至自上都。

十一月甲午，刘国杰裨将宋光与蛇节等战，大败之。辛亥，同知枢密院事合答知枢密院事。

十二月辛酉，云南地震。戊辰，又震。甲子，衡州贼袁舜一等伏诛。高丽国王王昛来朝。

七年春正月乙卯，籍朱清、张瑄家资。戊午，定民官阵亡子孙降祖父秩二等荫叙格。

二月壬戌，诏中书省汰诸司冗员。辛未，平章政事、行上都留守木八剌沙，陕西行省平章政事阿老瓦丁并为中书平章政事；江南行台御史中丞尚文为中书左丞；江浙行省参知政事董士珍为中书参知政事。丁丑，定中书省自左、右丞相以下，平章政事二员，左右丞各一员，参知政事二员，为八府。己卯，侍御史朵台为中书参知政事。庚辰，监察御史杜肯构等劾太傅完泽受朱清、张瑄贿，不报。壬午，谕中书省曰：“比有以岁课增羡希求爵赏者，此非掊克于民，何从而出？自今除元额外，勿以增羡为正数。”罢江南财赋总管府及都水庸田司、行通政院。

三月庚寅，遣郝天挺、塔出等十四人宣抚循行诸道，仍下诏戒饬之。都城火。徙甘肃肃政廉访司治甘州。乙未，中书平章政事伯颜、梁德珪、段贞、阿里浑萨里，右丞八都马辛，左丞月古不花，参知政事迷而火者、张斯立，并坐受朱清、张瑄贿免官。洪君祥为中书右丞。甲辰，诏曰：“庆赏刑罚，国之大柄，二者不可偏废。朕自即位以来，恪遵圣祖成宪，优遇臣下品爵以荣其身，禄赐以厚其家，期于履正奉公，有裨国政，百姓又安，以称朕怀。不务出此，若平章伯颜、暗都剌，右丞八都马辛等，营私网贿，蒙蔽上下，以致政失其平，民受其弊。今已籍没家资，投戍边远，明正其罪。用是更张，以清庶务。遣使巡行郡邑，问民疾苦，分别淑慝。以近年所定赃罪条例，互有轻重，特敕中书集议，酌古准今，为十二章。又以官吏俸薄，不能养廉，京朝百司月俸之外，增给禄米，外任官无公田，官标拨公田，无田则量支禄米。自今已始，凡在内外有官守者，洗心涤虑，公勤奉职，治民均平，无俾吾民重困，式符委任责成之意。”乙巳，杀前云南行省右丞刘深，罢云南征缅分省。戊申，卜兰奚、岳铉等进《大一统志》，赐赉有差。己酉，诸王脱欢坐诬告诸王脱脱，谪湖广军前自效。甲寅，车驾幸上都。

夏四月癸亥，征陈天祥、张孔孙、郭筠至京师，天祥、孔孙为集贤大学士，筠为昭文馆大学士，皆商议中书省事。庚辰，蛇节降。丁亥，蛇节伏诛。禁管民官打量军人地亩。

五月丁未，诸王床兀儿入觐。乙卯，立和林宣慰司都元帅府，忽剌出遥授中书左丞，为宣慰使都元帅。

闰月戊午朔，日有食之。壬戌，禁军民犯曲阜林庙。己巳，征诸王孛罗、真童入觐。右丞相完泽卒。庚辰，云南行省平章也速带而入觐，献金五百两，帝曰：“此卿等效死所获者。”赐钞偿之。

六月癸巳，叛蛮雄挫降。庚子，命阿伯、阿忽台等整饬河西军事。

秋七月丙寅，哈剌哈孙为中书右丞相、知枢密院事。丙子，敕集贤、翰林院老臣预议朝政，其余三品以下年七十者，皆升散官一等致仕。罢辽东宣慰司。丁丑，叛王笃哇、察八而、灭里帖木儿等皆请降，诏安西王置驲传以俟其来。戊寅，叛蛮麻剌降，献童男女二百人、金五百两及马牛羊，却之。是月，断事官帖木儿不花等使高丽，执其藩臣石胄及胄子天补赴京师。

八月辛卯，地震，平阳、太原尤甚。庚戌，缅国献驯象四。

九月戊午，车驾至自上都。兵部尚书脱脱帖木儿使高丽，执其国相吴祁赴京师。是月，高丽国王王昛入朝，诏止之。

冬十月辛卯，复立陕西行御史台。刑部尚书塔察儿、翰林直学士王约使高丽。癸巳，只而合忽知枢密院事。庚子，改普定府为普定路，以蛮酋容苴妻适姑为总管，佩虎符。改叙州路为叙南等处诸部蛮夷宣抚司。庚戌，翰林国史院进太祖、太宗、定宗、睿宗、宪宗五朝《实录》。

十一月甲寅朔，并海道运粮万户府为海道都漕运万户府。亦乞不薛贼党魏杰等降。己卯，诸王灭怯秃、玉龙帖木而使察八而。

十二月甲申朔，诏内郡岁比不登，其民已免差徭者，并免其田租。乙酉，弛京师酒课。辛丑，免顺元等路本年逋税。丁未，以转运劳，免思播二州、辰沅等路税粮二年，常、澧三分之一，淘金站户无种佃者，免其杂役。是年，诸道奉使宣抚罢赃吏一万八千四百七十三人，征赃四万五千八百六十五锭，审冤狱五千一百七十六事。

八年春正月甲寅，彗星出于奎。己未，以灾异迭见，诏：“恤民隐，省刑罚。除色目人外，愿为僧道者，若平户丁多差役不缺及有昆仲侍养父母者，方许簪剃。凡妄献田土、山场、窑冶希图徼名贪利者，悉禁之。平阳、太原两路免差税三年；上都、隆兴、延安、大同、怀孟、卫辉、彰德、真定、河南、安西等路免二年，保定、河间两路免一年。江南佃户私租太重，以十分为率减二分，著为令。仍弛山场、河泊之禁。其田宅之讼，除契约分明依例赐给外，其余尽行革拨。诸路罪囚，廉访司分别审录，轻者决之，有疑者分具始事申台详谳。”庚申，云南顺元同知宣抚事宋阿重执其叔父隆济来献。癸亥，禁锢朱清、张瑄族属。丙寅，御史中丞、太仆卿塔思不花为中书右丞，江南行台御史中丞赵仁荣为中书参知政事。是月，平阳地震。

二月甲午，徙建康道廉访司治宁国。甲辰，翰林学士承旨撒里蛮进金书《世祖实录节文》一册、汉文《实录》八十册。丙午，车驾幸上都。

三月戊辰，中书左丞尚文乞致仕，不允。诏受宣敕不赴任者永不叙用。

夏四月丁未，分教国子生于上都。丙寅，禁纳鹰鹞人滥给铺马。

五月壬子朔，日有食之。壬申，罢福建都转运盐使司。是月，霖雨，河决祥符、太康、获嘉、阳武等县。

六月丁酉，汝宁县妖人李曹驴等妄言得天书惑众，伏诛。

秋七月辛酉，罢江淮等处财赋总管府。癸亥，诸王合赞遣使入贡。

八月，杭州火。

九月癸丑，车驾至自上都。庚申，伯颜、梁德珪复为中书平章政事，八都马辛为中书右丞，迷而火者为中书参知政事，江浙行省平章阿里为中书平章政事。庚午，户部尚书张祐为中书参知政事。癸酉，叛王察八而、朵瓦等来降。

冬十月辛卯，有事于太庙。辛巳，宣徽使、大都护长寿为中书右丞，陕西行省右丞脱欢为中书参知政事。丁亥，安南国遣使入贡。庚寅，封皇侄海山为怀宁王。戊戌，杖流吴祁、石天补等于安西。

十一月壬子，制用院使忽邻、翰林直学士林元抚慰高丽。戊辰，武备卿铁古迭而为御史大夫。

十二月辛丑，封诸王出伯为威武西宁王。

九年春正月壬申，弛京师酒禁。

二月丁酉，封诸王完泽为卫安王，定远王岳木忽而为威定王。辛丑，大赦天下。诏：“御史台、翰林院、国史院、集贤院、六部举五品以上廉能识治体者三人，行省、行台、各路宣慰司举五人。大都、上都、隆兴三路免本年差发税粮，腹里各路免包银俸钞，江南佃种官田免租税三分，前年拖欠差税课程并行蠲免。敕有司非急之务毋生事烦扰，小罪即与疏决勿禁系。鳏寡孤独常年养济外，每人赐中统钞十两，官司常加存问。年八十以上存侍丁一名，九十以上存二名，免其差役。流民不能复业者，官司常加优恤，愿种官田者免差税五年。”是月，忽邻卒于高丽。

三月丁未朔，车驾辛上都。戊午，枢密副使高兴为中书平章政事，仍枢密院副使。

夏四月乙酉，大同路地震，坏庐舍无算，压死二千余人。怀仁县地裂，涌黑水。己丑，东川路蛮酋阿葵来献方物。

五月戊申，征陕西儒学提举萧赴阙，命有司给以安车。戊午，改各道肃政廉访司为详刑观察司。以地震改平阳为晋宁路，太原为冀宁路。

六月丙子朔，以立皇太子，遣中书右丞相哈剌哈孙告昊天上帝，御史铁古迭而告太庙。庚辰，立皇子德寿为皇太子。赐高年帛有差。孝子顺孙量材任用。亲年七十别无侍丁者，从近迁除；外任五品官以下，并减一资致仕；官止一子承荫者，免儤使家贫给终身半俸；其精力未衰者，录用之。罪囚五年以上，除恶逆外，疑不能决者释之。流人量移内地。

秋七月辛亥，始立郊坛。丁卯，大司徒段贞、中书右丞八都马辛并为中书平章政事，参知政事合剌蛮子为右丞，参知政事迷而火者为中书左丞，参议中书省事也先伯忽为参知政事。

八月丁丑，给曲阜林庙洒扫户，以尚珍署田五千顷供祭祀。是月，归德陈、州河决。

九月戊申，帝御寿宁宫，受诸王百官贺圣诞。庚申，车驾至自上都。

冬十月辛巳，有事于太庙。庚寅，驸马按替不花自笃哇来归。乙未，谕中书省、枢密院、御史台曰：“省中事听右丞相哈剌哈孙总裁，自后用人非与哈剌哈孙共议者，悉罢之。”辛丑，复以详刑观察司为廉访司。

十一月丁未，置南城警巡院。庚午，祀昊天上帝于南郊，摄太尉、右丞相哈剌哈孙，左丞相阿忽台，御史大夫铁古迭而为三献官。

十二月丙子，京师地震。庚寅，皇太子卒。

十年春正月壬寅朔，高丽国遣使贡方物。甲辰，诏访庄圣皇后、昭睿顺圣皇后、徽仁裕圣皇后仪范中外之政，以备纪录。丁卯，封驸马合伯为昭武郡王。营国子学。

闰月甲午，前中书平章政事铁哥、江浙行省平章政事阇里、河南行省平章政事阿散并为中书平章政事，行宣政院使张闾、四川行省左丞杜思敬并为中书左丞，参议中书省事刘源为中书参知政事。

二月丙辰，封孛罗为镇宁王。是月，晋宁、冀宁二路地震。笃哇遣使来朝。丁卯，月古不花为中书左丞。戊辰，车驾幸上都。

三月己卯，崆古国遣使来贡方物。乙未，虑大都囚，释上都死罪三人。

夏四月庚子朔，诏匿鹰犬者没家资之半。壬戌，云南行省平章政事也速带而讨罗雄州叛蛮，获其酋阿邦龙斩之。癸亥，立昆山、嘉定等处水军上万户府。

五月辛未，京师旱。乙酉，同知枢密院事塔哥忽台、塔剌海并知枢密院事。封驸马铁木而为濮阳王，公主忙歌台为鄄国大长公主。丁亥，诏右丞相哈剌哈孙、左丞相阿忽台等整饬庶政，百司勤惰悉以名闻。

六月壬戌，来安路总管岑雄叛，未几遣其子来降。复立淮西道肃政廉访司。

秋七月辛巳，释诸路罪囚，凡常赦所不原者皆赦之。

八月壬寅，开成路地震，坏官民庐舍无算，压死故秦王妃也里完等五千余人。丁巳，重修文宣王庙成，行释奠礼。

九月壬申，诸王笃哇遣使贺圣诞。是月，高丽国王王昛入朝。

冬十月丁未，有事于太庙。丁卯，安南国遣使贡方物。

十一月己巳，车驾至自上都。丁亥，武昌路火。

十二月乙卯，帝不豫。丙寅，宣政使沙的等祷于太庙。癸亥，琼州那蓬洞蛮酋王文何等作乱，伏诛。

十一年春正月丙寅朔，帝大渐。癸酉，崩于玉德殿。在位十有三年，年四十有二。乙亥，葬起辇谷。九月壬申，上尊谥曰钦明广孝皇帝，庙号成宗，国语曰完泽笃皇帝。

史臣曰：成宗席前人之业，因其成法而损益之，析薪克荷，帝无愧焉。晚年寝疾，不早决大计，传位武宗，使易世之后亲贵相夷，祸延母后。悲夫！以天子之尊，而不能保其妃匹，岂非后世之殷鉴哉。




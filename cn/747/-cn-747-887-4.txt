○故昭容吉氏墓志铭

天子建内官，必先令德。九嫔掌妇学，以教六宫。是故壶则成风，汉滨流化者矣。昭容吉氏，丽瑶姬之质，富班女之文。治丝以服勤，宫功有序。彻粢盛以举职，祀礼无愆。用能妙简皇心，光膺盛典。顷锡粉田之赋，因开左辅之封。嗣服之初，日不暇给。视月卿而命秩，近正朝恩。阅逝水以成川，俄悲异物。春秋三十有三，保大三年秋七月二日，薨於别宫。皇帝悼之，废朝一日。遣奠之礼，有加等焉。即以其年月日，葬於上元县龙城乡之原，礼也。昭容讳某字某，东海朐山人也。曾祖徵，朗州龙阳县令。祖党，寿阳县令。父彦辉，海州怀仁县令。咸膺乡里之选，屈从州县之劳。有利物之能，不享其位。垂积善之庆，克茂其宗。著籍金门，移家戚里。昭映史，不其美欤？词臣奉旨，式扬懿德。庶使高深自改，长延丹砌之恩。金石无亏，仰慰璧台之念。其词曰：

吉甫作颂，穆如清风。储庆炳灵，实生昭容。史曰明智，诗云肃雍。内职以理，柔芳有融。阅川宵奔，然膏晓灭。西陆移景，凉风杀节。虞殡流声，遣车成列。苕华不磨，兰菊无绝。


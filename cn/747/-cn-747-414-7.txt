○李涵河北宣慰制

门下：河朔一隅，地方千里，外捍夷狄，内辅成周。抚勤王之师，修任土之贡，顾其方镇可谓崇重。眷我侯伯，是有勋劳，且将相国之股肱，兆庶君之支体，事同休戚，宁忘鉴昧。思抚巡而未获，念征镇而永怀，爰命宗臣，往申旨谕。银青光禄大夫行尚书左丞襄武县开国公李涵，朕之茂亲，腹心攸寄，纯因所以致命，文质所以经邦。温恭礼让，诚信易直，励菲躬之节，秉忧国之心。美其公才，尝所任委，再令宣抚，皆合事经。既述谦诚之词，兼陈理化之绩，尉我忧念，意甚嘉之。今秋冬在候，徭戍勤止，将校有介胄之劳，黎元有赋税之役。代予亲问，诏尔使臣，仍兼副相之荣，式重登车之务。可兼御史大夫充河北宣慰使，本官勋封如故。


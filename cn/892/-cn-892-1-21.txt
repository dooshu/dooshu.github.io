诗集卷二十一　古今体诗九十二首


正月二十日，往岐亭，郡人潘、古、郭三人送余于女王城东禅庄院


十日春寒不出门，不知江柳已摇村。稍闻决决流冰谷，尽放青青没烧痕。数亩荒园留我住，半瓶浊酒待君温。去年今日关山路，细雨梅花正断魂。





东坡八首


余在黄州二年，日以困匮，故人马正卿哀余乏食，为于郡中请故营地数十亩，使得躬耕其中。地既久荒，为茨棘瓦砾之场，而岁又大旱，垦辟之劳，筋力殆尽。释耒而叹，乃作是诗，自愍其勤，庶几来岁之人，以忘其劳焉。





其一


废垒无人顾，颓垣满蓬蒿。谁能捐筋力，岁晚不偿劳。独有孤旅人，天穷无所逃。端来拾瓦砾，岁旱土不膏。崎岖草棘中，欲刮一寸毛。喟然释耒叹，我廪何时高。





其二


荒田虽浪莽，高庳各有适。下隰种粳稌，东原莳枣栗。江南有蜀士，桑果已许乞。好竹不难栽，但恐鞭横逸。仍须卜佳处，规以安我室。家僮烧枯草，走报暗井出。一饱未敢期，瓢饮已可必。





其三


自昔有微泉，来从远岭背。穿城过聚落，流恶壮蓬艾。去为柯氏陂，十亩鱼虾会。岁旱泉亦竭，枯萍黏破块。昨夜南山云，雨到一犁外。泫然寻故渎，知我理荒荟。泥芹有宿根，一寸嗟独在。雪芽何时动，春鸠行可脍。自注：蜀人贵芹芽脍，杂鸠肉为之。





其四


种稻清明前，乐事我能数。毛空暗春泽，针水闻好语。自注：蜀人以细雨为雨毛，稻初生时，农夫相语稻针出矣。分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦陇间，蚱蜢如风雨。自注：蜀中稻熟时，蚱蜢群飞田间，如小蝗状，而不害稻。新舂便入甑，玉粒照筐筥。我久食官仓，红腐等泥土。行当知此味，口腹吾已许。





其五


良农惜地力，幸此十年荒。桑柘未及成，一麦庶可望。投种未逾月，覆块已苍苍。农父告我言，勿使苗叶昌。若欲富饼饵，要须纵牛羊。再拜谢苦言，得饱不敢忘。





其六


种枣期可剥，种松期可斫。事在十年外，吾计亦已悫。十年何足道，千载如风雹。旧闻李衡奴，此策疑可学。我有同舍郎，官居在灊岳。自注：李公择也。遗我三寸甘，照座光卓荦。百栽倘可致，当及春冰渥。想见竹篱间，青黄垂屋角。





其七


潘子久不调，沽酒江南村。郭生本将种，卖药西市垣。古生亦好事，恐是押牙孙。家有十亩竹，无时容叩门。我穷交旧绝，三子独见存。从我于东坡，劳饷同一飧。可怜杜拾遗，事与朱阮沦。吾师卜子夏，四海皆弟昆。





其八


马生本穷士，从我二十年。日夜望我贵，求分买山钱。我今反累君，借耕辍兹田。刮毛龟背上，何时得成毡。可怜马生痴，至今夸我贤。众笑终不悔，施一当获千。





次韵回文三首


其一


春机满织回文锦，粉泪挥残露井桐。人远寄情书字小，柳丝低日晚庭空。





其二


红笺短写空深恨，锦句新翻欲断肠。风叶落残惊梦蝶，戍边回雁寄情郎。





其三


羞云敛惨伤春暮，细缕诗成织意深。头畔枕屏山掩恨，日昏尘暗玉窗琴。





附：江南本织锦图上回文原作三首(1)


其一


春晚落花余碧草，夜凉低月半枯桐。人随远雁边城暮，雨映疏帘绣阁空。





其二


红手素丝千字锦，故人新曲九回肠。风吹絮雪愁萦骨，泪洒缣书恨见郎。





其三


羞看一首回文锦，锦似文君别恨深。头白自吟悲赋客，断肠愁是断弦琴。





数日前，梦一僧出二镜求诗，僧以镜置日中，其影甚异，其一如芭蕉，其一如莲花，梦中作此诗


君家有二镜，光景如湛卢。或长如芭蕉，或圆如芙蕖。飞电著子壁，明月入我庐。月下合三璧，日月跳明珠。问子是非我，我是非文殊。





岐亭道上见梅花，戏赠季常


蕙死兰枯菊亦摧，返魂香入岭头梅。数枝残绿风吹尽，一点芳心雀啅开。野店初尝竹叶酒，江云欲落豆秸灰。行当更向钗头见，病起乌云正作堆。





乐全先生生日，以铁拄杖为寿，二首


其一


先生真是地行仙，住世因循五百年。每向铜人话畴昔，故教铁杖斗清坚。入怀冰雪生秋思，倚壁蛟龙护昼眠。遥想人天会方丈，众中惊倒野狐禅。





其二


二年相伴影随身，踏遍江湖草木春。擿石旧痕犹在眼，闭门高节欲生鳞。畏涂自卫真无敌，捷径争先却累人。远寄知公不嫌重，笔端犹自斡千钧。





杭州故人信至齐安


昨夜风月清，梦到西湖上。朝来闻好语，扣户得吴饷。轻圆白晒荔，脆酽红螺酱。更将西庵茶，劝我洗江瘴。故人情义重，说我必西向。一年两仆夫，千里问无恙。相期结书社，自注：故人相约醵钱雇仆夫，一岁再至黄。未怕供诗帐。自注：仆顷以诗得罪，有司移杭，取境内所留诗，杭州供数百首，谓之“诗帐”。还将梦魂去，一夜到江涨。自注：江涨，杭州桥名。





送牛尾狸与徐使君


自注：时大雪中。

风卷飞花自入帷，一尊遥想破愁眉。泥深厌听鸡头鹘，自注：蜀人谓泥滑滑为鸡头鹘。酒浅欣尝牛尾狸。通印子鱼犹带骨，披绵黄雀漫多脂。殷勤送去烦纤手，为我磨刀削玉肌。





四时词


其一


春云阴阴雪欲落，东风和冷惊帘幕。渐看远水绿生漪，未放小桃红入萼。佳人瘦尽雪肤肌，眉敛春愁知为谁。深院无人剪刀响，应将白纻作春衣。





其二


垂柳阴阴日初永，蔗浆酪粉金盘冷。帘额低垂紫燕忙，蜜脾已满黄蜂静。高楼睡起翠眉，枕破斜红未肯匀。玉腕半揎云碧袖，楼前知有断肠人。





其三


新愁旧恨眉生绿，粉污余香在蕲竹。象床素手熨寒衣，烁烁风灯动华屋。夜香烧罢掩重扃，香雾空濛月满庭。抱琴转轴无人见，门外空闻裂帛声。





其四


霜叶萧萧鸣屋角，黄昏陡觉罗衾薄。夜风摇动镇帷犀，酒醒梦回闻雪落。起来呵手画双鸦，醉脸轻匀衬眼霞。真态生香谁画得，玉如纤手嗅梅花。





太守徐君猷、通守孟亨之皆不饮酒，以诗戏之


孟嘉嗜酒桓温笑，徐邈狂言孟德疑。公独未知其趣尔，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。





侄安节远来，夜坐三首


其一


南来不觉岁峥嵘，夜拨寒灰听雨声。遮眼文书原不读，伴人灯火亦多情。嗟予潦倒无归日，令汝蹉跎已半生。免使韩公悲世事，白头还对短灯檠。





其二


心衰面改瘦峥嵘，相见惟应识旧声。永夜思家在何处，残年知汝远来情。畏人默坐成痴钝，问旧惊呼半死生。梦断酒醒山雨绝，笑看饥鼠上灯檠。





其三


落第汝为中酒味，吟诗我作忍饥声。便思绝粒真无策，苦说归田似不情。腰下牛闲方解佩，洲中奴长足为生。大弨一弛何缘彀，已觉翻翻不受檠。





冬至日赠安节


我生几冬至，少小如昨日。当时事父兄，上寿拜脱膝。十年阅雕谢，白发催衰疾。瞻前惟兄三，顾后子由一。近者隔涛江，远者天一壁。今朝复何幸，见此万里侄。忆汝总角时，啼哭为梨栗。今来能慷慨，志气坚铁石。诸孙行复尔，世事何时毕。诗成却超然，老泪不成滴。





雪后到乾明寺遂宿


门外山光马亦惊，阶前屐齿我先行。风花误入长春苑，云月长临不夜城。未许牛羊伤至洁，且看鸦鹊弄新晴。更须携被留僧榻，待听摧檐泻竹声。





伯父送先人下第归蜀诗云：“人稀野店休安枕，路入灵关稳跨驴。”安节将去，为诵此句，因以为韵，作小诗十四首送之


其一


索漠齐安郡，从来著放臣。如何风雪里，更送独归人。





其二


瘦骨寒将断，衰髯摘更稀。未甘为死别，犹恐得生归。





其三


日上气暾江，云晴光眩野。记取到家时，锄耰吾正把。





其四


月明穿破裘，霜气涩孤剑。归来闭户坐，默数来时店。





其五


诸兄无可寄，一语会须酬。晚岁俱黄发，相看万事休。





其六


故人如念我，为说瘦栾栾。尚有身为患，已无心可安。





其七


吾兄喜酒人，今汝亦能饮。一杯归诵此，万事邯郸枕。





其八


东阡在何许，寒食江头路。哀哉魏城君，宿草荒新墓。





其九


临分亦泫然，不为穷途泣。东阡时一到，莫遣牛羊入。





其十


我梦随汝去，东阡松柏青。却入西州门，永愧北山灵。





其十一


乞墦何足羡，负米可忘艰。莫为无车马，含羞入剑关。





其十二


我坐名过实，哗自招损。汝幸无人知，莫厌家山稳。





其十三


竹笥与练裙，随时毕婚嫁。无事苦相思，征鞍还一跨。





其十四


万里却来日，一庵仍独居。应笑谋生拙，团团如磨驴。





次韵和王巩六首


其一


君谈阳朔山，不作一钱直。岩藏两头蛇，瘴落千仞翼。雅宜兜放，颇讶虞舜陟。暂来已可畏，览镜忧面黑。况子三年囚，苦雾变饮食。吉人终不死，仰荷天地德。我来黄冈下，攲枕江流碧。江南武昌山，向我如咫尺。春蔬黄土软，冻笋苍崖圻。兹行我累君，乃反得安宅。遥知丹穴近，为㔉勾漏石。他年分刀圭，名字挂仙籍。自注：君许惠桂州丹砂。





其二


少年带刀剑，但识从军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛将恶。笑我一间茅，妇姑纷六凿。





其三


欲结千年实，先摧二月花。故教穷到骨，要使寿无涯。久已逃天网，何须服日华。宾州在何处，为子上栖霞。自注：楼名。





其四


邻里有异趣，何妨倾盖新。殊方君莫厌，数面自成亲。默坐无余事，回光照此身。他年赤墀下，玉立看垂绅。





其五


平生我亦轻余子，晚岁人谁念此翁。巧语屡曾遭薏苡，廋词聊复托芎䓖。子还可责同元亮，妻却差贤胜敬通。自注：仆文章虽不逮冯衍，而慷慨大节，乃不愧此翁。衍逢世祖英睿好士，而独不遇，流离摈逐，与仆相似，而衍妻妒悍甚。仆少此一事，故有胜敬通之句。若问我贫天所赋，不因迁谪始囊空。





其六


君家玉臂贯铜青，下客何时见目成。勤把铅黄记宫样，莫教弦管作蛮声。熏衣渐叹衙香少，拥髻遥怜夜语清。记取北归携过我，南江风浪雪山倾。自注：君自南江赴任，不一过我。





元丰四年十月二十二日，谒王文父、齐万于江南。坐上得陈季常书，报是月四日，种谔领兵深入，破杀西夏六万余人，获马五千匹。众喜忭唱乐，各饮一巨觥


闻说官军取乞訚，将军旗鼓捷如神。故知无定河边柳，得共中原雪絮春。





闻洮西捷报


汉家将军一丈佛，诏赐天池八尺龙。露布朝驰玉关塞，捷书夜到甘泉宫。似闻指挥筑上郡，已觉谈笑无西戎。放臣不见天颜喜，但惊草木回春容。





记梦回文二首


十二月二十五日大雪始晴，梦人以雪水烹小团茶，使美人歌以饮余，梦中为作回文诗，觉而记其一句，云“乱点余花唾碧衫”，意用飞燕故事也，乃续之为二绝句云。





其一


颜玉碗捧纤纤，乱点余花唾碧衫。歌咽水云凝静院，梦惊松雪落空岩。





其二


空花落尽酒倾缸，日上山融雪涨江。红焙浅瓯新火活，龙团小碾斗晴窗。





三朵花


房州通判许安世以书遗予，言吾州有异人，常戴三朵花，莫知其姓名，郡人因以三朵花名之。能作诗，皆神仙意，又能自写真，人有得之者。许欲以一本见惠，乃为作此诗。

学道无成鬓已华，不劳千劫漫烝砂。归来且看一宿觉，未暇远寻三朵花。两手欲遮瓶里雀，四条深怕井中蛇。画图未识先生面，试问房陵好事家。





次韵陈四雪中赏梅


腊酒诗催熟，寒梅雪斗新。杜陵休叹老，韦曲已先春。独秀惊凡目，遗英卧逸民。高歌对三白，迟暮慰安仁。





正月二十日，与潘、郭二生出郊寻春，忽记去年是日，同至女王城作诗，乃和前韵


东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋《招魂》。





是日偶至野人汪氏之居，有神降于其室，自称天人李全，字德通，善篆字，用笔奇妙，而字不可识，云天篆也。与予言，有所会者。复作一篇，仍用前韵


酒渴思茶漫扣门，那知竹里是仙村。已闻龟策通神语，更看龙蛇落笔痕。色瘁形枯应笑屈，道存目击岂非温。归来独扫空斋卧，犹恐微言入梦魂。





浚井


古井没荒莱，不食谁为恻。瓶罂下两绠，蛙蚓飞百尺。腥风被泥滓，空响闻点滴。上除青青芹，下洗凿凿石。沾濡愧童仆，杯酒暖寒栗。白水渐泓渟，青天落寒碧。云何失旧秽，底处来新洁。井在有无中，无来亦无失。





红梅三首


其一


怕愁贪睡独开迟，自恐冰容不入时。故作小红桃杏色，尚余孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。自注：石曼卿《红梅》诗云：“认桃无绿叶，辨杏有青枝。”





其二


雪里开花却是迟，何如独占上春时。也知造物含深意，故与施朱发妙姿。细雨裛残千颗泪，轻寒瘦损一分肌。不应便作夭桃杏，数点微酸已著枝。





其三


幽人自恨探春迟，不见檀心未吐时。丹鼎夺胎那是宝，自注：朱砂红银谓之不夺胎色。玉人颊更多姿。抱丛暗蕊初含子，落盏秾香已透肌。乞与徐熙画新样，竹间璀璨出斜枝。





次韵子由寄题孔平仲草庵


逢人欲觅安心法，到处先为问道庵。卢子不须从若士，盖公当自过曹参。羡君美玉经三火，笑我枯桑困八蚕。犹喜大江同一味，故应千里共清甘。





二虫


君不见水马儿，步步逆流水。大江东流日千里，此虫趯趯长在此。君不见滥堆，决起随冲风，随风一去宿何许，逆风还落蓬蒿中。二虫愚智俱莫测，江边一笑无人识。





陈季常见过三首


其一


仕宦常畏人，退居还喜客。君来辄馆我，未觉鸡黍窄。东坡有奇事，已种十亩麦。但得君眼青，不辞奴饭白。





其二


送君四十里，只使一帆风。江边千树柳，落我酒杯中。此行非远别，此乐固无穷。但愿长如此，来往一生同。





其三


闻君开龟轩，东槛俯乔木。人言君畏事，欲作龟头缩。我知君不然，朝饭仰旸谷。余光幸分我，不死安可独。





谢人惠云巾方舄二首


其一


燕尾称呼理未便，剪裁云叶却天然。无心只是青山物，覆顶宜归紫府仙。转觉周家新样俗，自注：头巾起后周。未容陶令旧名传。鹿门佳士勤相赠，黑雾玄霜合比肩。自注：皮袭美《赠天随子纱巾》诗云：“掩敛乍疑裁黑雾，轻明浑似带玄霜。”





其二


胡靴短靿格粗疏，古雅无如此样殊。妙手不劳盘作凤，轻身只欲化为凫。魏风褊俭堪羞葛，楚客豪华可笑珠。拟学梁家名解脱，便于禅坐作跏趺。





寒食雨二首


其一


自我来黄州，已过三寒食。年年欲惜春，春去不容惜。今年又苦雨，两月秋萧瑟。卧闻海棠花，泥污燕脂雪。暗中偷负去，夜半真有力。何殊病少年，病起头已白。





其二


春江欲入户，雨势来不已。小屋如渔舟，濛濛水云里。空庖煮寒菜，破灶烧湿苇。那知是寒食，但感乌衔纸。君门深九重，坟墓在万里。也拟哭途穷，死灰吹不起。





徐使君分新火


临皋亭中一危坐，三见清明改新火。沟中枯木应笑人，钻斫不然谁似我。黄州使君怜久病，分我五更红一朵。从来破釜跃江鱼，只有清诗嘲饭颗。起携蜡炬绕空室，欲事烹煎无一可。为公分作无尽灯，照破十方昏暗锁。





次韵答元素


余旧有赠元素词云：“天涯同是伤流落。”元素以为今日之先兆，且悲当时六客之存亡。六客，盖张子野、刘孝叔、陈令举、李公择及元素与余也。

不愁春尽絮随风，但喜丹砂入颊红。流落天涯真有谶，摩挲金狄会当同。蘧蘧未必都非梦，了了方知不落空。莫把存亡悲六客，已将地狱等天宫。





蜜酒歌


西蜀道士杨世昌善作蜜酒，绝醇酽，余既得其方，作此歌以遗之。

真珠为浆玉为醴，六月田夫汗流泚。不如春瓮自生香，蜂为耕耘花作米。一日小沸鱼吐沫，二日眩转清光活。三日开瓮香满城，快泻银瓶不须拨。百钱一斗浓无声，甘露微浊醍醐清。君不见南园采花蜂似雨，天教酿酒醉先生。先生年来穷到骨，问人乞米何曾得。世间万事真悠悠，蜜蜂大胜监河侯。





又一首答二犹子与王郎见和


脯青苔，炙青蒲，烂蒸鹅鸭乃瓠壶，煮豆作乳脂为酥。高烧油烛斟蜜酒，贫家百物初何有。古来百巧出穷人，搜罗假合乱天真。诗书与我为曲蘖，酝酿老夫成搢绅。质非文是终难久，脱冠还作扶犁叟。不如蜜酒无燠寒，冬不加甜夏不酸。老夫作诗殊少味，爱此三篇如酒美。封胡羯末已可怜，不知更有王郎子。





谢陈季常惠一揞巾


夫子胸中万斛宽，此巾何事小团团。半升仅漉渊明酒，二寸才容子夏冠。好载黄金双得胜，可怜白苎一生酸。臂弓腰箭何时去，直上阴山取可汗。





赠黄山人


面颊照人元自赤，眉毛覆眼见来乌。倦游不拟谈玄牝，示病何妨出白须。绝学已生真定慧，说禅长笑老浮屠。东坡若肯三年住，亲与先生看药炉。





赠人


别后休论信息疏，仙凡自古亦殊途。蓬山路远人难到，霜柏威高道转孤。旧赏未应忘楚国，新诗闻已满皇都。谁怜泽畔行吟者，目断长安貌欲枯。





问大冶长老乞桃花茶栽东坡


周诗记荼苦，茗饮出近世。初缘厌粱肉，假此雪昏滞。嗟我五亩园，桑麦苦蒙翳。不令寸地闲，更乞茶子艺。饥寒未知免，已作太饱计。庶将通有无，农末不相戾。春来冻地裂，紫笋森已锐。牛羊烦呵叱，筐筥未敢睨。江南老道人，齿发日夜逝。他年雪堂品，空记桃花裔。





寄子由


厌暑多应一向慵，银钩秀句益疏通。也知堆案文书满，未暇开轩砚墨中。湖面新荷空照水，城头高柳漫摇风。吏曹不是尊贤事，谁把前言语化工。





次韵孔毅父久旱已而甚雨三首


其一


饥人忽梦饭甑溢，梦中一饱百忧失。只知梦饱本来空，未悟真饥定何物。我生无田食破砚，尔来砚枯磨不出。去年太岁空在酉，旁舍壶浆不容乞。今年旱势复如此，岁晚何以黔吾突。青天荡荡呼不闻，况欲稽首号泥佛。瓮中蜥蜴尤可笑，跂跂脉脉何等秩。阴阳有时雨有数，民是天民天自恤。我虽穷苦不如人，要亦自是民之一。形容虽是丧家狗，未肯聑耳争投骨。倒冠落帻谢朋友，独与蚊雷共圭荜。故人嗔我不开门，君视我门谁肯屈。可怜明月如泼水，夜半清光翻我室。风从南来非雨候，且为疲人洗蒸郁。褰裳一和快哉谣，未暇饥寒念明日。





其二


去年东坡舍瓦砾，自种黄桑三百尺。今年刈草盖雪堂，日炙风吹面如墨。平生懒惰今始悔，老大劝农天所直。沛然例赐三尺雨，造物无心恍难恻。四方上下同一云，甘霪不为龙所隔。自注：俗有分龙日。蓬蒿下湿迎晓耒，灯火新凉催夜织。老夫作罢得甘寝，卧听墙东人响屐。奔流未已坑谷平，折苇枯荷恣漂溺。腐儒粗粝支百年，力耕不受众目怜。破陂漏水不耐旱，人力未至求天全。会当作塘径千步，横断西北遮山泉。四邻相率助举杵，人人知我囊无钱。明年共看决渠雨，饥饱在我宁关天。谁能伴我田间饮，醉倒惟有支头砖。





其三


天公号令不再出，十日愁霖并为一。君家有田水冒田，我家无田忧入室。不如西州杨道士，万里随身惟两膝。沿流不恶溯亦佳，一叶扁舟任飘突。山芎麦曲都不用，泥行露宿终无疾。夜来饥肠如转雷，旅愁非酒不可开。杨生自言识音律，洞箫入手清且哀。不须更待秋井塌，见人白骨方衔杯。





鱼蛮子


江淮水为田，舟楫为室居。鱼虾以为粮，不耕自有余。异哉鱼蛮子，本非左衽徒。连排入江住，竹瓦三尺庐。于焉长子孙，戚施且侏儒。擘水取鲂鲤，易如拾诸涂。破釜不著盐，雪鳞芼青蔬。一饱便甘寝，何异獭与狙。人间行路难，踏地出赋租。不如鱼蛮子，驾浪浮空虚。空虚未可知，会当算舟车。蛮子叩头泣，勿语桑大夫。





夜坐与迈联句


清风来无边，明月翳复吐。自。松声满虚空，竹影侵半户。迈。暗枝有惊鹊，坏壁鸣饥鼠。自。露叶耿高梧，风萤落空庑。迈。微凉感团扇，古意歌白纻。自。乐哉今夕游，获此陪杖屦。迈。传家诗律细，已自过宗武。短诗膝上成，聊以感怀祖。自。





吊李台卿


李台卿，字明仲，庐州人。貌陋甚，性介不群，而博学强记，罕见其比。好《左氏》，有史学，考正无同异，多所发明。知天文律历，千岁之日可坐数也。轼谪居黄州，台卿为麻城主簿，始识之。既罢居于庐，而曹光州演甫以书报其亡。台卿，光州之妻党也。

我初未识君，人以君为笑。垂头老鹳雀，烟雨霾七窍。敝衣来过我，危坐若持钓。褚裒半面新，鬷蔑一语妙。徐徐涉其澜，极望不可徼。却观元妩媚，士固难轻料。看书眼如月，罅隙靡不照。我老多遗忘，得君如再少。从横通杂艺，甚博且知要。所恨言无文，至老幽不耀。其生世莫识，已死谁复吊。作诗遗故人，庶解俗子谯。





曹既见和复次韵


造物本儿嬉，风噫雷电笑。谁令妄惊怪，失匕号万窍。人人走江湖，一一操网钓。偶然连六鳌，便谓此手妙。空令任公子，三岁蹲海徼。长贫固不辞，一死实未料。难将蓍草算，除用佛眼照。何人嗣家学，恨子儿尚少。嗟我与曹君，衰老世不要。空言今无救，奇志后必耀。吟君五字诗，义重千金吊。收藏慎勿出，免使群儿谯。





吊徐德占


余初不识德占，但闻其初为吕惠卿所荐，以处士用。元丰五年三月，偶以事至蕲水，德占闻余在传舍，惠然见访，与之语，有过人者。是岁十月，闻其遇祸，作诗吊之。

美人种松柏，欲使低映门。栽培虽易长，流恶病其根。哀哉岁寒姿，肮脏谁与论。竟为明所误，不免刀斧痕。一遭儿女污，始觉山林尊。从来觅栋梁，未省傍篱藩。南山隔秦岭，千树龙蛇奔。大厦若畏倾，万牛何足言。不然老岩壑，合抱枝生孙。死者不可悔，吾将遗后昆。





武昌主簿吴亮君采，携其友人沈君《十二琴之说》与高斋先生空同子之文《太平之颂》以示予，予不识沈君，而读其书，如见其人，如闻十二琴之声。予昔从高斋先生游，尝见其宝一琴，无铭无识，不知其何代物也。请以告二子，使从先生求观之。此十二琴者，待其琴而后和。元丰五年闰六月


若言琴上有琴声，放在匣中何不鸣。若言声在指头上，何不于君指上听。





李委吹笛


元丰五年十二月十九日，东坡生日，置酒赤壁矶下，踞高峰，俯鹘巢。酒酣，笛声起于江上。客有郭、古二生颇知音，谓坡曰：“笛声有新意，非俗士也。”使人问之，则进士李委闻坡生日，作新曲曰《鹤南飞》以献。呼之使前，则青巾紫裘，腰笛而已。既奏新曲，又快作数弄，嘹然有穿云裂石之声，坐客皆引满醉倒。委袖出嘉纸一幅，曰：“吾无求于公，得一绝句足矣。”坡笑而从之。

山头孤鹤向南飞，载我南游到九疑。下界何人也吹笛，可怜时复犯龟兹。





蜀僧明操思归书龙丘子壁


久厌劳生能几日，莫将归思扰衰年。片云会得无心否，南北东西只一天。



* * *



(1)　这三首诗并非苏轼所作，附于此。据胡仔《苕溪渔隐丛话》后集卷四〇：“《淮海集》载东坡跋云：‘余少时见一江南本，其后有人题诗十余首，皆奇绝，今记其三首。’然则此诗非东坡所作也。”






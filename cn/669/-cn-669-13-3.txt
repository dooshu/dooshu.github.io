16　秦之爲狄自殽戰始　自滅庸後秦爲楚役


秦自殽之敗即楚，見吕相絶秦，故穀梁曰：「秦之爲狄，自殽之戰始。」僖三十三年。止齋陳氏傅良曰：「楚之伯，秦之力也。自滅庸以後，秦爲楚役。」

【閻按】僖二十五年，秦囚楚申公鬭克以歸。三十三年，有殽之敗，使鬭克歸楚求成。此秦、楚修好之始事也。

【元圻案】陳止齋春秋後傳五「僖三十三年，晉人及姜戎敗秦師于殽」，傳曰：「外相敗不書，此何以書？惡晉也。晉之霸，秦有力焉。自城濮以來，無役不從也。文公未葬，襄公墨衰，及姜戎要秦師于殽敗之，秦、晉之搆怨自此始。更三君，交兵無虚歲，曾不十年，晉遂不競而楚霸。是故外會師而不及，特書及，而晉侯貶稱人。晉不競而楚霸，秦亦與有力焉耳。」〇文公十六年，經書「楚人、秦人、巴人滅庸」。






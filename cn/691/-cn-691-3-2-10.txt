◎劝孝

杭州有某甲，病魂离舍。至冥司，遇一吏，乃其故友，为检籍，蹙眉曰："子忤逆父母，法当付汤镬狱，幸寿未终，且去，俟寿终再来。"甲惶怖求解，吏曰："此罪至重，佛亦难度，我何能哉？"甲泣求不已，吏沉思良久，曰："谚云：解铃还要系铃人。得罪父母，亟以孝顺父母忏悔，或可挽回耳。"送之反，汗出而愈。即向父母备陈所遇，从此婉容愉色，侍奉惟谨，并戒妻温清无懈，颇得父母欢心。及父母故，丧葬如礼。后年逾七十寿终，想缘孝顺挽回也。


6　閉關之義　女壯之戒　大小父母之説


乾初九，復也，「潛龍勿用」即「閉關」之義。坤初六，姤也，「履霜堅冰至」即「女壯」之戒。

【元圻案】唐李鼎祚周易集解乾初九注，干寶曰：「陽在初九，十一月之時，自復來也。」又坤初六注，干寶曰：「陰氣在初，五月之時，自姤來也。」〇宋沈括夢溪筆談曰：「江南人鄭夬爲一書談易，其間一説曰：『乾、坤，大父母也。姤、復，小父母也。』」〇邵子八卦正位圖曰：「乾、坤，大父母也，故能生八卦；姤、復，小父母也，故能生六十四卦。」






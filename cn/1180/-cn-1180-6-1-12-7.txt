紫极殿成贺表


紫宫肇建，一人居北极之尊；玄贶申绥，万寿叶南山之祝。保定孔固，式廓弥增。百辟云从，万方星拱。

钦惟皇上居德广渊，宅心恭穆。缵六七作贤圣之绪，若筑室既肯构堂；培亿万年高厚之基，迨未雨预绸牖户。缉熙至道，聿严轩后之宫；恢廓弘图，载考宣王之室。爰涓谷旦，特命共工。揆景属定之方中，辟地据乾之正位。使民以悦，役未逾时。荷神之休，成于不日。兰橑桂栋，凌霄汉以高骞；绣拱朱櫊，与烟霞而竞丽。卓哉伟构，揭以鸿名。紫极巍崇，琼榜焕微垣之象；寿清严邃，璇题快景曜之辉。际朱鸟之拱宸，抚翠华而时御。葆颐百禄，绥纯嘏于燕闲；宾礼万灵，荐馨香于夙夜。栋隆斯吉，寝成孔安。离丽当阳，天德弥光乎日月；鼎新凝命，帝居益壮于山河。

臣等幸际清时，叨尘法从。帡幪大厦，莫酬怙冒之恩；黼黻洪猷，敢上奂轮之颂。伏愿宸厘丕炽、昊眷郅隆。作君作师而宠绥四方，保金瓯以有永；曰寿曰康而敛时五福，绵宝祚于无疆。






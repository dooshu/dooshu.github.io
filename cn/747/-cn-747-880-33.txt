○追赠刘（一作留）从效父册

维年月日，国主若曰：立身扬名，君子所以显父母也。慎终追远，王者所以厚风俗也。政之大者，其可忘乎？咨尔清源军节度使刘某父赠州都督彦雄，行当於躬，量韬於世。修诚明而应物，积善庆以流光。实启高门，诞生贤嗣。建节风之会，致身藩翰之权。清宁一方，表率群後。岁勤职贡，恭守朝经。位崇帝师，勋在王府。向非禀训有自，应期而生，则功勋所昭，何以及此。虽褒赠之典，已贲於九原，而督护之名，未比於大府。俾加缛礼，荐洽朝章。今遣使云云持节册赠尔为潞州大都督。呜呼！节钺之贵，命屈於生前。典册之崇，礼符於不朽。既足以光尔之有後，亦所以表予之推恩。昭昭有灵，知我斯意。


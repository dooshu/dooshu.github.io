○与桂州郑中丞书

某当先圣御极，再参枢务，两度册文及《宣懿太後庙制》、《圣容赞》、《幽州纪圣功碑》、《讨回纥制》、《讨刘稹制》、五度黠戛斯书、两度用兵诏敕及《先圣改名制》、《告昊天上帝文》并奏议等，勒成十五卷。正观初有颜、岑二中书，代宗朝常相，元和初某先太师忠懿公，一代盛事，皆所润色。小子词业浅近，获继家声，武宗一朝，册命典诰，军机羽檄，皆受命撰述，偶副圣情。伏恐制序之时，要知此意，伏惟详悉。谨状。


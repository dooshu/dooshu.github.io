○送族叔行元下第归广陵序

族叔行元既射策，与主司不合，春二月，将归淮南。所寓群公设祖，方献未酬，叔悄然有不畅之色，群公亦愕尔而阻欢。小子侍觞，奉而前曰：“归好事，春美时，酒乐物，叔于三者加同人将之，而有未悦，岂礼闱失意之为乎？昆吾产金，荆山产玉，自民役巧，熔琢盖多，惟干将和璞有大闻。非百炼则其良可用欤？非三献而其宝可真欤？苟良苟真，不即成，不即售，适以精其研，稔其实。如叔也，亦何稽于一邂逅哉？若昔之人，作必行，动必中，则是苏秦无履穿之叹，甯戚无石烂之歌，孙宏无十上之勤，商鞅无再干之劳也。知泰而不知否，知易而不知难，是夫人也，非所以待乎叔也，叔如之何？”叔欣然见卞氏再来之路，平归心，纳春景，安酒意。四座以叶，千钟有娱。既醉升车，秋为到期。


◇为广阳王渊北征请大将表

为四郊多垒，三军申发，率土之滨，莫敢宁晏。况忝末属，复董元戎。臣不尽心，谁将竭力，岂容饰让，苟违戎重。但以军旅之事实所未学，求保重将，随方指麾。臣请先驱，被坚督战，若使旗鼓相望，埃尘相接，决机两陈之间，不辞万死之地。脱独委臣，专总戎旅，兵术靡常，军机屡变，以臣当之，必所未达，虽奉广算，有均胶柱。（《艺文类聚》五十九）


○议拜父母状

沙门崇拔言：拔闻道俗宪章，形心异革。形则不拜君父，用显出处之仪；心则敬通三大，以遵资养之重。近奉恩敕，令僧不拜君王，而令拜其父母，斯则隆於敬爱之礼，阙於经典之教，僧宝存而见轻，归戒没而长隐。岂有君开高尚之迹，不悖佛言；臣取下拜之仪，面违圣旨？可谓放子为求其福，受拜仍获其辜，一化致疑，二理矛惑。伏愿请从君敬之礼，以通臣下之仪。轻黩旒，弥增陨越。谨言。七月二十五日上。

宣业

宣业，龙朔时司成寺沙门。


○皇明盛事述序 【 皇明盛事】

不佞生晚。當累洽之季。而又家世從纓紱後。竊有志慕說古公卿將相之盛。屈指西京以還。若功臣之族。鮮通籍者。計獨有外戚王馬梁竇之屬。雖鼎貴不足道。而丞相徹侯父子相繼。僅絳條韋平兩三氏而已。東京尚行誼。薄華腴。玄纁羔鴈。施自黃耈。辟書徵輪。偏於白屋。而關西之楊。汝南之袁。乃亦有四世為三公者。西晉之習。流為江左。蔓而北魏。門蔭相藉。爵封道　一。夫秉軸。則乘朱且垂百輪。九命弁冕。則戴貂詎止十輩。而李唐之史。猶有志宰相世系者。宋之郊恩。三事而下。推蔭必數十百指。援薦亦不可勝數。至於元而真王徹侯。三師三公。以至三省之長。非鐵木之懿親。則亦怯薛之華胃。閥閱朱紫雖若蟬綿。而毛??毳羶腥。亡足稱述。我　明之世。文武判隔。濁涇清渭。貴極冕弁者。不參政紀。齒自縉紳者。靡開茅土。經術弛於紈綺。崇顯局於賢科。以故視前代小遜焉。爰若和氣磅礴。淵源流衍。雖義取側微。材繇自奮。而門積膏華。踪若憑倚。至乃德祉互凝。君臣交契。或蚤附風雲。或恆依日月。祿位名壽。顯融令終。代不乏人。人不乏遘。要亦有可紀者。夫睹庶彙之緐生。則思神輿之厚偉修鱗之孳育。則羡海王之廣。以　高帝之功德超駕堯舜。　文皇之疆宇。遠踰漢唐。　皇仁既宏。　聖壽復高。維城裸將。繩繩振振。其為盛事。豈前代可擬。故略敘一二冠之篇首。庶幾談者。知所本云。


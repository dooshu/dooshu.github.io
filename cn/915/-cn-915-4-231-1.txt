◇乐成王苌罪议。

非圣人不能无过，故王侯世子生，为立贤师傅以训导之，所以目不见异，耳不闻非，能保其社稷，高明令终，苌少长蕃国，内无过庭之训，外无师傅之导，血气方刚，卒受荣爵，几微生过，遂陷不义。臣闻《周官》议亲，蠢愚见赦。苌不杀无辜，以谴诃为非，无赫赫大恶，可裁削夺，损其租赋，令得改过自新，革心向道。（袁宏《后汉纪》十六。）


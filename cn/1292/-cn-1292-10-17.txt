◇　封傅商为汝昌侯诏（建平四年二月）

朕幼而孤，皇太太后躬自养育，免於襁褓，教道以礼，至於成人，惠泽茂焉。「欲报之德，□皋天罔极。」前追号皇太太后父为崇祖侯，惟念德报未殊，朕甚恧焉。侍中光禄大夫商，皇太太后父同产子，小自保大，恩义最亲。其封商为汝昌侯，为崇祖侯后，更号崇祖为汝昌哀侯。

（《汉书·郑崇传》）




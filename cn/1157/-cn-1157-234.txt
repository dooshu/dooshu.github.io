●卷二百三十四　经籍考六十一

○集（别集）

◎田表圣《咸平集》五十卷

晁氏曰：宋朝田锡字表圣，其先京兆人，唐末徙於蜀。国初，与胡旦、何士宗齐名，中兴国三年进士第。历相台、桐庐、淮阳、海陵四郡守，知制诰，终於谏议大夫。范仲淹、司马光读其书，皆称其直谅，苏轼亦以比贾谊云。

陈氏曰：首卷有奏议十二篇，即东坡所序。锡之子孙无显者，端平初，游侣为成都漕，奏言“朝廷方用端拱、咸平之旧纪元，而臣之部内乃有端拱、咸平之直臣，宜褒表之以示劝。愿下有司议谥”。博士徐清叟议谥曰献翼。今汉嘉田氏子孙，不知在亡，而文集版之在州者，亦毁於兵烬矣。

东坡苏氏《奏议序》曰：呜呼！田公古之遗直也，其尽言不讳，盖自敌以下受之有不能堪者，而况於人主乎！吾是以知二宗之圣也。自太平兴国以来，至於咸平，可谓天下大治，千载一时矣，而田公之言，常若有不测之忧近在朝夕者，何哉？古之君子，必忧治世而危明主，明主有绝人之资，而治世无可畏之防。夫有绝人之资，必轻其臣，无可畏之防，必易其民，此君子之所甚惧也。方汉文时，刑措不用，兵革不试，而贾谊之言曰：天下有可长太息者，有可流涕者，有可痛哭者。後世不以是少汉文，亦不以是甚贾谊。由此观之，君子之遇治世而事明主，法当如是也。谊虽不遇，而其所言，略巳施行，不幸早世，功烈不著於时。虽谊尝建言使诸侯王子孙各以次受分地，文帝未及用，历孝景至武帝，而主父偃举行之，汉室以安。今公之言，十未用五六也，安知来世不有若偃者，举而行之欤！

愿广其书於世，必有与公合者，此亦忠臣孝子之志也。

◎晁文元公《道院别集》十五卷《法藏碎金录》十卷《耄智馀言》三卷《昭德新编》三卷《理枢》一卷

晁氏曰：五世祖文元公也。讳迥，字明远，澶州人。自父佺徙家彭门。幼从王禹偁学，太平兴国五年进士。至道末，擢右正言、直史馆、知制诰，入翰林为学士，加承旨，眷礼优厚。天禧中，祈解近职，判西京留司御史台。居六年，请老，以太子少保致仕。终少傅，年八十四。文元，谥也。《国史》云：公乐易淳固，守道甚笃，虽贵势无所摧屈。尝言历官临事，未尝挟情害人以售进，保全护固，如免髪肤之伤。真宗数称其长者。杨亿谓其所作书命，得代言之体。李献臣亦言服膺坟典，耆年不倦。少遇异人，指导心要，不喜术数之说，疑文滞义，须质正後已。文章典赡，书法楷正，时辈推重。自唐以来，世掌诰命者，唯杨於陵及见其子，晁氏继之。延誉後进，其门人如宋宣献、晏元献、李邯郸，皆世显人。

集皆自有序及李遵勖後序。自经兵乱，六世图书焚弃无孑遗。《法藏碎金》世传最广，先得之於赵郡苏符；《昭德新编》则得之於丹棱李焘；《道院集要》则得之於知阆州王辅；《耄智馀书》则得之於眉山程敦厚；《理枢》则得之於《渑池卷》中。

◎晁文元《道院集要》三卷

晁氏曰：宋朝王古编。其序云：文元晁公博观内书，不徒力行，复勤於撰述，以开导後学。其书曰《道院别集》，曰《自择增修百法》，曰《法藏碎金》，曰《随因纪述》，曰《耄智馀书》。余尝遍阅之，以为名理之妙，虽白乐天不迨也。

辄删去重复，总集精粹，以便观览云。古，元祐中侍从。

雲龛李氏书後曰：晁公《道院集要》，观之始则简畅清远，如闻超世特立之士，希微之言；反复数十过，乃知深入理窟，开导後学，直而不迂，直而易行，非有道君子莫能为也。

◎杨文公《刀笔》十卷

晁氏曰：宋朝杨亿字大年，建州人。祖文逸，尝梦一羽人，自称怀玉山人，觉而亿生，白毛被体，其长盈尺，逾月始堕。雍熙初，以才名闻，年才十一，召至阙下，得对，面试诗赋，授秘书省正字。宰臣等贺得神童。淳化中，奏《二京赋》，命试禁林，赐进士第。久之，直集贤院，修《永熙实录》，独成五十六卷。

真宗即位，累擢知制诰，入翰林为学士。祥符中，母病阳翟，谒告，不待报，归省。俄自以疾丐解官，以太常少卿分司。病愈，起知汝州，复为学士。卒年四十七。天性颖悟，自幼迄老，不离翰墨。为文敏速，对客谈笑，挥毫无滞。博B闻W强Q记，於历代典章制度尤所该洽，时多取正。乐道人善，後进翕然宗之。然评品人物，黑白太明，奸邪疾恶之，故屡被谗毁。真宗爱其材，特保持之，仅免焉。景祐中，王晦叔上其为寇相请皇太子亲政疏草，仁宗嘉叹，特赠礼部尚书，谥曰文。

《刀笔集》有陈诂序。凡三百六十三首。

陈氏曰：杨文公《武夷集》二十卷，《别集》十二卷。按本传，所著《括苍》、《武夷》、《颍阴》、《韩城》、《退居》、《汝阳》、《蓬山》、《冠鳌》等集及《内外制》、《刀笔》共一百九十四卷，《馆阁书目》犹有一百四十六卷。今所有者，惟此而已。《武夷新集》者，亿初入翰苑，当景德丙午，明年，条次十年诗笔而序之。《别集》者，祥符五年避谗佯狂，归阳翟时所作也。《君可思赋》居其首，亦见本传。馀书疏皆作其弟倚酬答。倚亦景德中进士。

《东斋记事》：夏英公言杨文公文如锦绣屏风，但无骨耳。

《古今诗话》：杨大年、钱文僖、晏元献、刘子仪为诗皆宗李义山，号“西昆体”，後进效之，多窃取义山诗句。尝内宴，优人有为义山者，衣服败裂，告人曰：“吾为诸馆职，撏撦至此。”闻者大噱。然大年《咏汉武诗》云：“力通清海求龙种，死讳文成食马肝。待诏先生齿编贝，忍令乞米向长安。”义山不能过也。

後村刘氏曰：欧阳公《答蔡君谟诗》云：“先朝杨、刘风采耸动天下，至今使人倾想。”世谓公尤恶杨、刘之文，而其言如此，岂公特恶其碑版、奏疏磔裂古文为偶俪者，其诗之精工律切者，自不可废欤？

※《种明逸集》六卷

晁氏曰：宋朝种放字明逸，长安人。隐终南之豹林谷。咸平中，遣使召赴阙，授左司谏，累迁谏议大夫、给事中。祥符八年，终工部侍郎。放通经史，七岁能属文。不喜释氏，常裂佛书以制帷帐。著《嗣禹说》。在朝有所启奏，时无知者，杨亿讥其循默，真宗乃出其议十三篇，以示辅臣。晚年颇嗜酒，盛舆服。王嗣宗知京兆，尝条上其不法，诏问状。不娶，无子。集乃侄孙说所编，范巽为之序。卷首载真宗诏书及御制诗十首。

陈氏曰：淳化中，有李介者序之於九江，名《江南小集》，凡二卷。《馆阁书目》别有《正集》十卷云，大略与此同。

◎张穆之《触麟集》

尚书郎知蔡州张肃穆之撰。济北晁无咎序略曰：公之曾孙大方，出公遗稿曰《触麟集》。盖公为太宗御史时所上疏议，而“触麟”所自名也。三复弥月，凛乎直谅，多闻之益，如药石，如米糓，非无用而设者。其多至数十章，皆切当世之务，不可尽举。至其他诗文，皆清丽，有唐中叶以来才士之风，非若五季及国初文物始复，武夫粗鄙、田里朴陋者之作也。其相与切磋学问见於酬唱者，翰林王黄州元之，黄州名世士，以直谏斥，久而召，於流辈少许可，独畏公，以为不可及，则公之为人可知矣。

※《张乖崖集》十卷

晁氏曰：宋朝张咏字复之，濮州人。太平兴国中进士。累擢至枢密直学士、御史中丞、礼部尚书。卒年七十。为文尚气，不可雕饰，自号乖崖公。钱易所撰墓志，李畋所纂语录附於後。

陈氏曰：近时郭森卿宰崇阳，刻此集。旧本十卷，今增广并语录为十二卷。

◎刘中山《刀笔》二卷《淝川集》四卷

晁氏曰：宋朝刘筠字子仪，大名人。咸平元年进士。三迁右正言、直史馆，以司谏、知制诰出知邓、陈两州，召入翰林为学士。尝草丁谓、李迪罢相制，既而又命草制，复留丁谓，筠不奉诏，遂出知庐州。再召为学士，月馀，以疾知颍州。三召入翰林，加承旨。未几，进户部、龙图阁学士，再知庐州。为人不苟合，学问闳博，文章以理为宗，辞尚緻密，尤工篇咏，能侔揣情状，音调凄丽，自景德以来，与杨亿以文章齐名，号为杨、刘，天下宗之。《刀笔集》有黄鉴序。

陈氏曰：《刀笔》皆四六应用之文。筠与杨大年同时，号杨、刘，诗号“西昆体”。有《册府应言集》十卷，《荣遇集》十二卷，《表奏》六卷，《淝川集》四卷，见《馆阁书目》。

※《滑稽集》四卷

陈氏曰：翰林学士吴越钱易希白撰。多谲讽之辞。淳化癸巳自序。

※《拥旄集》五卷《伊川集》三卷

陈氏曰：枢密使思公吴越钱惟演希圣撰。易，倧之子；惟演，俶之子也。

惟演文集甚多，此特其二集耳，出镇河阳、河南时所作也。全集未见。

◎陈文惠公《愚邱集》

陈氏曰：宋朝陈尧佐字希元，阆州人。端拱初进士。累迁三司副使，修《永定实录》，擢知制诰。历韶、庐、寿、洛、并、同、雍、郑八州。景德四年，召拜同中书门下平章事，後以太子太师致仕。年八十二卒，号知馀子，谥文惠。尧佐属辞尚古，不牵世用，喜为二韵诗，词调清警隽永。集皆自有序。

※《曾致尧文集》十卷

赠谏议大夫曾致尧撰。南丰之祖也。南丰作集序曰：公所为书，号《仙凫羽翼》者三十卷，《西陲要纪》者十卷，《清边前要》五十卷，《广中台志》八十卷，《为臣要纪》三卷，《四声韵》五卷，总一百七十八卷，皆刊行於世。今类次诗、赋、书、奏一百二十三篇，又自为十卷，藏於家。方五代之际，儒学既摈，後生小子治术业於闾巷，又多浅近。是时公虽少，所学巳皆治乱得失兴坏之理，其为文闳深隽美，而长於讽谕，今类次乐府已下是也。宋既平天下，公始出仕。当此之时，太祖、太宗已纲纪大法矣。公於是更言当世之得失。其在朝廷疾当事者不忠，故凡言天下之要，必本天子忧怜百姓、劳心万事之意，而推大臣从官、执事之人，观望怀奸，不称天子属任之心，故治未久洽。至其难言，则人有所不敢言者。虽屡不合而出，而所言亦切，不以利害祸福动其意也。公所言甚众，其在上前及书亡者，盖不得而集。其或从或否，而後常可思者，与历官行事，庐陵欧阳修已铭公之碑特详焉，此故不论，论其尽载者。

※《凫绎先生集》十卷

颜太初淳之撰。东坡序略曰：昔吾先君適京师，与卿士大夫游，归以语轼曰：

“自今以往，文章其日工，而道将散矣；士慕远而忽近，贵华而贱实，吾已见其兆矣。”以鲁人凫绎先生之诗文十馀篇示轼曰：“小子识之，後十馀年，天下无复为斯文者也。”先生之诗文，皆有为而作，精悍确苦，言必中当世之过。凿凿乎如五糓必可以疗饥，断断乎如药石必可以伐病。其游谈以为高，校词以为观美者，先生无一言焉。其後二十馀年，先君既没，而其言存。士之为文者，莫不超然出於形器之表，微言高论，既以鄙陋汉、唐，而其反复论难，正言不讳，如先生之文者，世莫之贵也。轼是以悲於孔子之言，而怀先君之遗训，益求先生之文，而得之於其子复，乃录而藏之。

司马温公序略曰：太初常以为读先王之书，不治章句，必求其理而已矣。既得其理，不徒诵之以夸诳於人，必也蹈而行之在其身。与乡党无馀於其外则不光，不光先王之道，犹翳如也。乃求天下国家政理风俗之得失，为诗歌洎文以宣畅之。景祐初，青州牧有荒淫放荡为事，慕嵇康、阮籍之为人，当时四方士大夫，乐其无名教之拘，翕然效之，浸以成风。太初恶其为大乱风俗之本，作《东州逸党诗》以刺之，遂上闻天子，亟治牧罪。又有郓州牧，怒属令之清直与巳异者，诬以罪，搒掠死狱中，妻子弱不能自诉。太初素与令善，怜其冤死，作《哭友人诗》，牧亦坐是废。於时世人见太初官职不能动人，又有文多指讦，有疵病者所恶闻，虽得其文，不甚重之，故所弃居多。余止得其两卷，在同州又得其所为《题名记》，今集而序之。

※《李仲方集》二十卷

晁氏曰：宋朝李维字仲方。雍熙二年进士。景德中，知制诰，迁中书舍人，为翰林学士承旨。年七十一。维以文学进，至老手不释卷，能诗嗜酒。尝谓人曰：

人生诗酒足，则尚何营哉！

※《民士编》一十九卷

晁氏曰：宋朝陈充撰。充，成都人。雍熙中。擢甲科。仕至刑部郎中。知祥符六年贡举。卒年七十。词学典赡，性旷达，喜谈谑。澹於荣利，自号中庸子。

“民士”云者，盖其未仕已仕前後所著文也。尝以唐牛僧孺《善恶无馀论》为害教，著书反之，国史称焉。今集载其论两篇。

※《孙汉公集》三十卷

晁氏曰：宋朝孙何，字汉公，蔡州人。淳化三年，应进士，殿、省俱中第一。

四迁起居舍人、知制诰。性卞急，尝任京西东、两浙转运使副，颇事苛察。幼笃学嗜古，为文宗经，与丁谓同为王元之所称，时谓之孙、丁。集有丁谓序。

※《丁晋公集》四卷

晁氏曰：宋朝丁谓字公言，初字谓之，苏州人。淳化三年进士。官累迁知制诰，出知郓、亳、昇三州。天禧四年，拜平章事，俄以户部罢，未几复相，封晋国公。乾兴中，坐擅改永定陵，贬崖州司户，更赦徙道州。明道末，以秘书监召还，卒於光州。幼聪敏，书经目辄记不忘。善为古文章，尤工诗什。憸巧险詖，世鲜其俦。大中祥符初，上欲封禅，未坚决，谓因言“大计有馀”，议遂定。当时所奏祥瑞事，皆谓及王钦若预焉。多喜图画、博奕、音律。吴人自陆宣公後，至谓始相本朝。熙宁以前，议者莫不指谓为奸邪之首，自王安石用事，颇称其贤智云。集皆诗也。

※《鲜于伯圭集》一卷

晁氏曰：宋朝鲜于怀字伯圭，阆中人。文章为一时之冠，累举不第，尝作《揠愁词》，时人称之。李宗谔赠诗云：“汉殿无人荐杨子，满朝空诵《揠愁词》。”後与宗谔同年第四人登科。赵普判秦州，辟为观察推官，卒。

◎晏元献《临川集》三十卷《紫微集》一卷

晁氏曰：宋朝晏殊字同叔，临川人。景德二年，张知白荐，得召，赐同进士出身。再试文，擢秘书正字，为昇王府记室。累擢知制诰、翰林学士。宝元三年，拜平章事，四年坐事罢知颍州。历陈、许、雍，终以疾归，侍经席，卒。性刚峻，幼孤笃学，为文温纯应用，尤长於诗，抒情寓物，辞多旷达。当世贤士如范文正、欧文忠皆出其门，女適富郑公、杨察，世称其知人。集有两本，一本自作序。

陈氏曰：其五世孙大正为《年谱》一卷，言：“先元献尝自差次，起儒馆至学士为《临川集》，三十卷；起枢庭至宰席为《二府集》，二十五卷。”今按本传，有《文集》二百四十卷，《中兴书目》亦九十四卷，今所刊止此尔。《临川集》有自序。

※《范文正公集》二十卷《别集》四卷

晁氏曰：宋朝范仲淹字希文，其先邠人。大中祥符八年进士。仕至枢密副使、参知政事。谥文正。为学明经术，跂慕古人事业，慨然有康济之志，作文章尤以传道为任。事母至孝。姑苏之范皆疏属，置义庄以賙给之。天下想闻其风采，贤士大夫以不获登门为耻，独梅尧臣尝著《碧雲騢》以讥诋之云。

陈氏曰：祥符八年进士曰朱说者，即公也。幼孤，其母適朱氏其为衮州推官，始复姓更名。又《尺牍》五卷，其家所传，在《正集》之外。

东坡苏氏集序曰：古之君子如伊尹、太公、管仲、乐毅之流，其王霸之略，皆定於畎亩中，非仕而後学者也。淮阴侯见高帝於汉中，论刘、项短长，画取三秦，如指诸掌。及佐帝定天下，汉中之言，无一不酬者。诸葛孔明卧草庐中，与先主策曹操、孙权，规取刘璋，因蜀之资，以争天下，终身不易其言。此岂口传耳授尝，试为之，而侥倖其或成者哉！公在天圣中，居太夫人忧，则已有忧天下致太平之意，故为万言书以遗宰相，天下传诵。至用为将帅、为执政，考其平生所为，无出此书者。今其集二十卷，为诗赋二百六十八，为文一百六十五，其於仁、义、礼、乐、忠、信、孝、弟，盖如饥渴之於饮食，欲须臾忘而不可得；如火之热、水之湿，盖其天性有不得不然者。虽弄翰戏语、率然而作，必归於此。故天下信其诚，争师尊之。孔子曰：“有德者必有言，非有言也，德之发於口者也。”又曰：“我战则克，祭则受福，非能战也，德之见於怒者也。”

※《李复古集》一百卷

晁氏曰：宋朝李迪复古，濮州人。少从柳开学，为古文。开尝谓其门人张景、高弁曰：“此公辅器也。”景祐初，应进士，擢居第一。累迁翰林学士，拜同中书门下平章事，後致仕。谥文定。

※《孙文懿集》三十卷

晁氏曰：宋朝孙朴字梦得，眉山人。六世祖长孺，喜藏书，贮以楼，蜀人号书楼孙家。天圣中进士甲科。累迁知制诰、翰林学士承旨，後参知政事。谥文懿。

※《姚铉文集》二十卷

晁氏曰：宋朝姚铉字宝臣，庐州合淝人。中进士甲科。文辞敏丽。淳化中，直史馆，应制赋《赏花钓鱼诗》，特被嘉赏。翌日，命中使就第赐白金褒奖之。

累迁两浙转运使。铉隽爽尚气，薛映知杭州，与之不协，中以危法，除其名。卒，年五十三。

※《夏文庄集》一百卷

晁氏曰：宋朝夏竦字子乔，江州德安人。以父死事补官。举贤良，除光禄丞，累擢知制诰。仁宗屡欲相之，为言者所攻而寝。初封英国公，後改封郑，谥文庄。

贵显凡四十年。天资好学，自经史、百氏、阴阳、律历之书，无所不通。善为文章，尤长偶俪之语，朝廷大典策，屡以属之。为诗巧丽，皆“山势蜂腰断，溪流燕尾分”之类。其集夏伯孙编次，有宋次道序。

陈氏曰：竦父死王事，身中贤科。又为文辞，复多材术，而不自爱，至甘心奸邪；声伎之盛，冠於承平；夫妇反目，阴慝彰播，皆可为世戒也。

※《吕文靖试卷》一卷

陈氏曰：丞相许国文靖公寿春吕夷简坦夫撰。咸平二年，寿州应举，此其程文也。真本藏太史氏，前有家状，大略与今同。其所习曰《春秋何论大义》，“何论”者，当是何晏《论语》也。其所问各十条，皆非深义，逐条所答才数句，或止一言，或直称未审。考官二人，花书其上，并批通不。又《礼行於郊赋》、《建侯置守孰优论》。其所习又称杂文、时务策则不复存。此可以见国初场屋事体，文法简宽，士习纯茂，得人之盛，後世反不能及。文盛则实衰，世变盖可睹矣。

※《宋元宪集》四十四卷（一作《湜中集》二十卷）

晁氏曰：宋朝宋庠字公序，开封雍邱人。天圣中，擢进士第一，入翰林为学士。皇祐元年，拜相，嘉祐中，复为枢密使。封莒国公，以司空致仕。初名郊，字伯庠，御史言其姓符国号，名应郊天，乃改今名。遗命子孙，不得以其文集流传。

※《宋景文集》一百五十卷

晁氏曰：宋朝宋祁字子京，与其兄郊同举进士，奏名第一，章献以为弟不可先兄，乃擢郊第一，而以为第十。当是时，兄弟俱以词赋妙天下，号“大小宋”。

累迁知制诰，除翰林学士承旨。以文章擅名一时，终不至大用，众颇惜之。张方平为之请，谥景文。通小学，故其文多奇字。苏子赡常谓其渊源皆有考，奇嶮或难句。世以为知言。集有《出麾小集》、《西州猥稿》之类，合并而为一。

陈氏曰：景文清约庄重不逮其兄，以此不至公辅。所撰《唐书列传》，不称良史。《景文笔记》：“余於为文似蘧瑗，年五十，知四十九年非。余年六十，始知五十九年非。其庶几至於道乎！”每见旧所作文章，憎之必欲烧弃。梅尧臣喜曰：“公之文进矣。”景文未第时，为学於永阳僧舍，或问曰：“君好读何书？”答曰“余最好《大诰》。”故景文为文谨严。至修《唐书》，其言艰，其思苦，盖亦有自欤！

◎庞相国《清风集》十卷

丞相庞籍撰。司马温公序略曰：公之勋业治行，范景仁所为《清风集叙》言之详矣。公性喜诗，虽相府机务之繁，边庭军旅之急，未尝一日置不为。凡所以怡神养志，及逢时值事，一寓之於诗，其高深闳远之趣，固非庸浅所可及。至於用事精当，偶对的切，虽古人能者，殆无以过。及疾亟，光时为谏官，有谒禁走手启参候，公犹录诗十馀篇相示，手注其後曰：“欲令吾弟知老夫病中尚有此意思耳。”字巳惨淡难识，後数日而薨。曏者嗣子某，字懋贤，已集其文为五十卷，既而以文字之多，惧世人传者不能广也，又选诗之尤善者，凡千篇为十卷，命曰《清风集略》，刻版摹之，命光继叙其事。

◎田公《金岩集》两卷

晁氏曰：皇朝田况字元均。尝登学究、进士、贤良科。终尚书左丞。尝知成都，听断之明，以比张乖崖。

◎何圣从《庐江文集》二十卷《刀笔》五卷《奏议》二十卷

晁氏曰：宋朝何郯字圣从，成都人。仁庙朝为御史、谏官，擢天章阁待制。

熙宁中，以尚书右丞致仕。历汉、梓、永兴、河南四帅守。天资好学，殆废寝食。

为诗章简重淳淡，有孟东野之风。其仕台谏时，知无不言，颇有直声。鲜于子骏志其墓。集有李邦直序。

※《杨乐道集》二十卷

龙图阁学士、知谏院杨畋乐道撰。王介甫序略曰：公所为文，庄厉谨洁，类其为人。而尤好为诗，其词平易不迫，而能自道其意。读其书，咏其诗，视其平生之大节如此，所谓善人之好学而能言者也。

※《安阳集》五十卷

陈氏曰：丞相魏国公忠献公安阳韩琦稚圭撰。

※《富文忠劄子集》六卷《奏议》十二卷《安边策》

晁氏曰：宋朝富弼字彦国，河南人。天圣八年中制科。至和二年，召拜同中书门下平章事。元丰中卒，年八十。谥文忠。其为文章，辩而不华，质而不俚。

晁以道为之序，其略曰：人孰不仰公使虏之功？上乃拜公枢密副使，而公力辞。

至和之末，请立皇嗣之功，人或未闻。公於褒进司徒则一命而不避。公闻人语及北事，便变色若不欲闻者。至青州救灾之功，平居喜为人道之。石介尝以夔、契方公矣，而严事王沂公。荐士後至将相者多矣，而最喜刘概。数事皆世所罕知者。

又曰：公於仁宗时，言犹雨露也。英宗时，言犹海潮也。神宗时，言犹凤鸣也。

※《文潞公集》四十卷《补遗》一卷

陈氏曰：丞相介休文彦博宽夫撰。

石林叶氏序略曰：公平生所为文章，上自朝廷典册，至於章奏议论，下及词赋歌诗闲適之辞，世犹未尽见。兵兴以来，故家大族，多奔走迁移，於是公之集藏於家者，散亡无馀。其少子维申稍讨求追辑，犹得二百八十六篇，以类编次，为略集二十卷，而属某为序。噫！公之所谓文者远矣。重德伟度，足以镇服四夷；精识远虑，足以错综万务；博闻强识，足以贯通九流；谠论嘉言，足以弼成百度。

世之区区事其语言，以一艺自名者，未足以论公也。公未尝有意於为文，而因事辄见，操笔立成，简质重厚，经纬错出，譬之鼖鼓镛锺，音节疏缓，杂然并奏於堂上，不害其与嘒嘒箫韶，舞百兽而谐八音也。昔韩愈论于頔之文曰：“变化若雷霆，浩瀚若江河，正声谐韶濩，劲气沮金石。”頔何足以当之？其公之谓欤。

※《武溪集》二十卷

陈氏曰：集贤院学士襄公曲江余靖安道撰。

※《徂徕集》二十卷

晁氏曰：石介字守道，兖州奉符人。天圣八年登进士第。迁直集贤院。笃学有大志。尝谓：“时无不可为，不在其位，则行其言，虽获祸，至死不悔。”其为文章，陈古今治乱成败，以指切当时，无所忌讳。作《庆历圣德诗》，分别邪正，专斥夏竦。其後守道死，竦因诬以北走契丹，请剖棺验视云。

陈氏曰：集中《南京夏尚书启》及《夫子庙上梁文》，皆为夏竦作。介所谓“大奸之去，如距斯脱”者，岂当时竦之奸邪犹未著邪？陆子遹刻於新定，述其父放翁之言曰：“老苏之文不能及。”然世自有公论。欧公所以重介者，非缘其文也。

竹溪林氏曰：石徂徕之文，多方少圆，却略有典则。

※《沧浪集》十五卷

晁氏曰：苏舜钦字子美，易简之孙，杜祁公衍之婿也。景祐中进士。累迁集贤校理，监进奏院。坐用故纸钱会客，除名。慷慨有大志，好古，工文章。及废，居苏州，买水石作沧浪亭，益读书，发其愤懑於歌诗。其体豪放，往往惊人。又喜草书，酣醉落笔，争为人所传玩。

陈氏曰：子美既废逐，尝答韩持国书，具见其意趣，本传载之。欧公序言，同时得罪者，未几复显用，而子美独先没，可恨也。

欧阳氏序曰：斯文，金玉也。弃掷埋没粪士，不能销蚀，其见遗於一时，必有收而宝之於後世者。虽其埋没而未出，其精气光怪，已能常自发见，而物亦不能掩也。故方其摈斥摧挫流离穷厄之时，文章已自行於天下，虽其怨家仇人，及尝能出力而挤之死者，至其文章，则不能少毁而掩蔽之也。凡人之情，忽近而贵远，子美屈於今世犹若此，其伸於後世宜何如也？公其可无恨！予尝考前世文章政理之盛衰，而怪唐太宗致治几乎三王之盛，而文章不能革五代之馀习。後百有馀年，韩、李之徒出，然後元和之文始复於古。唐衰兵乱，又百馀年，而圣宋兴，天下一定，晏然无事，又几百年，而古文始盛於今。自古治时少而乱时多，幸时治矣，文章或不能纯粹，或迟久而不相及，何其难之若是欤！岂非难得其人欤？苟一有其人，又幸而及出於治世，世其可不为之贵重而爱惜之欤？嗟吾子美，以一酒食之过，至废为民，而流落以死，此其可以叹息流涕，而为当世仁人君子之职位宜与国家乐育贤才者惜也！子美之齿少於予，而予学古文反在其後。天圣之間，予举进士於有司。见时学者，务以言语声偶擿裂，号为时文，以相夸尚。而子美独与其兄才翁及穆参军伯长作为古歌诗、杂文，时人颇共非笑之，而子美不顾也。其後天子患时文之弊，下诏书讽勉学者以近古，由是其风渐息，而学者稍趋古焉。独子美为於举世不为之时，其始终自守，不牵世俗趋舍，可谓特立之士也。子美官至大理评事、集贤校理而废，後为湖州长史以卒，享年四十有一。其状貌奇伟，望之昂然，而即之温温，久而愈可爱慕。其材虽高，而人亦不甚嫉忌。

其击而去之者，意不在子美也。

後村刘氏曰：苏子美歌行雄放於圣俞，轩昂不羁，如其为人，及蟠屈为吴体，则极平夷妥帖。绝句云：“别院深深夏簟清，石榴开遍透帘明。树阴满地日卓午，梦觉流莺时一声。”又云：“春阴垂野草青青，时有幽花一树明。晚泊孤舟古祠下，满川风雨看潮生。”极似韦苏州。《垂虹亭观中秋月》云：“佛氏解为银色界，仙家多住玉华宫。”极工。而世惟咏其上一联“金鉼彩虹”之句，何也？

“山蝉带响穿疏户，野蔓蟠青入破窗”亦佳句。

◎梅圣俞《宛陵集》六十卷《外集》十卷

晁氏曰：梅尧臣字圣俞，宛陵人。少以荫补吏，累举进士，辄抑於有司。幼习为诗，出语巳惊人。既长，学《六经》仁义之说，其为文章，简古纯粹，然最乐为诗。欧阳永叔与之友善，其意如韩愈之待郊、岛云。

陈氏曰：凡五十九卷为诗，他文赋才一卷而巳。谢景初所集，欧阳公为之序。

《外集》者，吴郡宋绩臣所序，谓皆前集所不载。今考之首卷诸赋已载前集矣，不可晓也。圣俞为诗，古淡深远，有盛名於一时。近世少有喜者，或加訾毁，惟陆务观重之，此可为知者道也。自世竞宗江西，已看不入眼，况晚唐卑格方锢之时乎！杜少陵犹敢窃议妄论，其於宛陵何有？

欧阳氏序略曰：圣俞文章，简古纯粹，不求苟说於世，世之人徒知其诗而已。

然时无贤愚，语诗者必求之圣俞，圣俞亦自以其不得志者乐於诗而发之。故其平生所作，於诗尤多，世既知之矣，而未有荐於上者。昔王文康公尝见而叹曰：

“二百年无此作矣。”虽知之深，亦不果荐也。若使其幸得用於朝廷，作为《雅》、《颂》以歌咏大宋之功德，荐之清庙而追商、周、鲁《颂》之作者，岂不伟欤。柰何使其老不得志而为穷者之诗，乃徒发於虫鱼物类羁愁感叹之言。世徒善其工，不知其穷之久而将老也，可不惜哉。圣俞诗既多，不自收拾，其妻之兄子谢景初惧其多而易失也，取其自洛阳至於吴兴已来所作，次为十卷。予尝嗜圣俞诗，而患不能尽得之，遽喜谢氏之能类次也，辄序而藏之。其後十五年，圣俞以疾卒於京师，余既哭而铭之，因索於其家，得其遗稿千馀篇，并旧所藏，掇其尤者六百七十七篇，为一十五卷。

又《诗话》曰：子美笔力豪隽，以超迈横绝为奇；圣俞覃思精微，以深远間淡为意。各极其长，虽善论者，不能优劣也。余尝於《水谷夜行诗》略道其一二云：“子美气尤雄，万窍号一噫。有时肆颠狂，醉墨洒滂沛。譬如千里马，已发不可杀。盈前尽珠玑，一一难拣汰。梅翁事清切，石齿激寒濑。作诗三十年，视我犹後辈。文辞愈精新，心意虽老大。有如妖韶女，老自有馀态。近诗尤古硬，咀嚼苦难嘬。有如食橄榄，真味久愈在。苏豪以气轹，举世徒惊骇。梅穷我独知，古货今难卖。”语虽非工，谓粗得仿佛，然不能优劣之也。

《渔隐丛话》：圣俞诗工於平淡，自成一家。如《东溪》云：“野凫眠岸有間意，老树著花无醜鬼枝。”《山行》云：“人家在何处，雲外一声鸡。”《春阴》云：“鸠鳴桑叶吐，村暗杏花残。”《杜鹃》云：“月树啼方急，山房人未眠。”似此等句，须细味之，方见其用意也。

张浮休评圣俞诗如深山道人，草衣菌茹，上形木质，虽王公大人见之，不觉屈膝。

许彦周《诗话》：圣俞诗句之精炼，如“焚香露莲泣，闻磬清鸥迈”之类，宜平为欧公所称。其他古体如朱弦疏越，一唱三叹，读者当以意求之。

後村刘氏曰：欧公诗如昌黎，不当以诗论。本朝诗惟宛陵为开山祖师，宛陵出，然後桑、濮之哇淫稍息，《风》、《雅》之气脉复续，其功不在欧、尹下。

世之学梅诗者，率以为淡。集中如“葑上春田阔，芦中走吏参”，“海货通闾市，渔歌入县楼”，“白水照茆屋，清风生稻花”，“霜落熊升树，林空鹿饮溪”，“河汉微分练，星辰淡布萤”，“每令夫结友，不为子求郎”，“山形无地接，寺界与波分”，“山风来虎啸，江雨过龙腥”之类，殊不草草。盖逐字逐句，铢铢而较者，决不足为大家数，而前辈号大家数者，亦未尝不留意於句律也。

※《尹师鲁集》二十卷

晁氏曰：尹洙字师鲁，河南人。天圣中进士。以荐为馆阁校勘，累迁右司谏、知渭州兼镇泾源路经略公事。争城永洛事，为董士廉所讼，遣御史就鞫，不能得其罪，犹贬筠州监酒。师鲁内刚而外和，与人言必极辩其是非。如前世治乱沿革之变，靡不该博，人有疑不能通，为指画讲说，皆释然自得。尤长於《春秋》，文章自唐末卑弱，柳开始为古文，天圣初，与穆修大振起之。

陈氏曰：其父仲宣，明经入仕。父子皆欧阳公志其墓。洙与穆伯长同为古文。

范文正公为作集序，欧阳公亦称其文简而有法。以刚直数忤时，卒以贬死，死时精明不乱，有过人者。

石林叶氏曰：尹师鲁不长於诗，亦自以为无益而废事故。方洛中欧阳文忠公与梅圣俞锐意作诗时独不作，余平生仅见其三五篇而已。吴下施昌言家子弟，有其《和昌言》一绝，云：“千里观风使节来，百城舒惨系行台。威严少霁犹知幸，谁信芳尊尽日开。”气格终自不凡。

竹溪林氏曰：本朝古文，自尹、穆始倡为之。然二公去华就实，可谓近古，而未尽变化之妙，所以欧公谓老泉曰：“於文得尹师鲁、孙明复而意犹不足。”此语见子由作公墓碑。

※《书判》一卷

陈氏曰：尹洙撰。天圣二年进士。後以安德军节推试书判拔萃科，中之。前十道是程文，馀当为拟卷。本朝惟余安道亦中是科。集中有《判词》二卷，《文鉴》亦载一二。又有王回判二道，而回不以此科进，馀未有闻。

※《尹子渐集》六卷

陈氏曰：太常博士、知怀州河南尹源子渐撰。师鲁之兄，焞彦明其孙也。

※《六一居士集》一百五十二卷《附录》四卷《年谱》一卷

晁氏曰：欧阳修字永叔，吉州人。举进士，累迁知制诰。夏竦以永叔党於杜，韩、范、富，因以外甥张氏事污之，下开封府治之，无状，坐用张氏奁中物市田，出知滁州。召入修《唐书》，为翰林学士。未几，参知政事。蒋之奇言其帷箔事，连其子妇吴氏，诏诘，之奇辞穷，坐贬。年六十，乞致仕。卒，谥文忠。博极群书，好学不倦，尤以奖进天下士为已任，延誉慰藉，极其力而後已。於经术治其大指，不求异於诸儒。与尹洙皆为古学，遂为天下宗匠。苏明允以其文词令雍容似李翱，切近適当似陆贽，而其才亦似过此两人。至其作《唐书》、《五代史》，不愧班固、刘向也。独议濮邸事，议者不以为是。

陈氏曰：本朝初为古文者，柳开、穆修，其後有二尹、二苏兄弟。欧公本以词赋擅名场屋，既得韩文，刻意为之，虽皆在诸公後，而独出其上，遂为一代文宗。其集遍行海内，而无善本。周益公解相印归，用诸本编校，定为此本，且为之《年谱》，曰《居士集》。《外集》而下，至於书简集，凡十，名刊之家塾。

其子纶又以所得欧阳氏传家本，乃公之子棐叔弼所编次者，属益公旧客曾三异校正，益完善无遗恨矣。《居士集》，欧公手所定也。

东坡苏氏集序略曰：自汉以来，道术不出於孔氏，而乱天下者多矣。晋以老、庄亡，梁以佛亡，莫或正之。五百馀年而後得韩愈，学者以愈配孟子，盖庶几焉。

愈之後三百有馀年，而後得欧阳子，其学推韩愈、孟子，以达於孔氏。著礼乐仁义之实，以合於大道，其言简而明，信而通，引物连类，折之於至理，以服人心，故天下翕然师尊之。自欧阳子之存，世之不说者譁而攻之，能折困其身，而不能屈其言。士无贤不肖，不谋而同曰：“欧阳子今之韩愈也。”宋兴七十馀年，民不知兵，富而教之，至天圣、景祐极矣。而斯文终有愧於古，士亦因陋中旧，论卑而气弱。自欧阳子出，天下争自濯磨，以通经学古为高，以救时行道为贤，以犯颜纳说为忠，长育成就，至嘉祐末，号称多士，欧阳子之功为多。呜呼，此岂人力也哉！非天其孰能使之？欧阳子没十有馀年，士始为新学，以佛、老之似，乱周、孔之实，识者忧之。赖今天子明圣，诏修取士法，风厉学者，专治孔氏，黜异端然，後风俗一变。考论师友渊源所自，复知诵习欧阳子之书。予得其诗文七百六十六篇於其子棐，乃次而论之曰：欧阳子论大道似韩愈，论事似陆贽，记事似司马迁，诗赋似李白，此非余言也，天下之言也。

石林叶氏曰：欧阳文忠公晚年取平生所为文自编次今所谓《居士集》者，往往一篇至数十过，有累日去取不能决者。一夕大寒，烛下至夜分，薛夫人从旁语曰：“寒甚，当早睡，胡不自爱自力，此已所作，安用再三阅，宁畏先生嗔邪？”公徐笑曰：“吾正畏先生嗔耳！”又曰：欧公诗始矫“昆体”，专以气格为主，故其诗多平易疏畅。律诗意所到处，虽语有不伦，亦不复问，而学之者往往失於快直，倾囷倒廪，无复馀地。然公诗好处，岂专在此？如《崇徽公主手痕诗》：

“玉颜信昔为身累，肉食何人与国谋。”此是两段大议论，抑扬曲折，发见於七字之中，婉丽雄胜，字字不失相对，虽“昆体”之工者，亦未易此意，所会处如是，乃为至到。

张浮休评欧阳永叔诗，如春服乍成，录酒既酾，登山临水，竟日忘归。

《朱子语录》：韩退之及欧、苏诸公议论，不过是主於词，少間却是边头带得说些道理，其本意终自可见。欧公文意及二苏文，好处只是平易说道理，初不曾使差异底字换却寻常底字。欧阳公文字敷腴温润。

竹溪林氏曰：欧、曾、老苏、东坡所以绝出於唐以後者，以其辞必已出，不蹈袭前人，而又自然也。蹈袭者，非剽窃言语，但体制相似，笔力相类，皆是也。

※《仲朴翁文集》十二卷

尚书屯田员外郎仲讷朴翁撰。欧阳公序略曰：君生於有宋百年全盛之际，儒学文章得用之时，宜其驰骋上下，发挥其所畜，振耀於当世，而独韬藏抑郁，久伏而不显者，盖其不苟屈以合世，故世亦莫之知也，岂非知命之君子欤！余谓君非徒知命而不苟屈，亦自负其所有者，谓虽抑於一时，必将伸於後世而不可掩也。

君之既没，富春孙莘老状其行以告於史，临川王介甫铭之石以藏诸幽，而余又序其集以行於世。然则君之不苟屈於一时，而有待於後世者，其不在吾三人者邪！

◎江邻几《文集》二十卷

刑部郎中、修起居注江休复邻几撰。欧阳公序略曰：邻几毅然仁厚君子也。

虽知名於时，仕宦久而不进，晚而朝廷方将用之，未及而卒。其学问通博，文词雅正深粹，而议论多所发明，诗尤清淡間肆可喜。其文已行於世矣，固不待余言而为重轻也。

◎陆子履《寓山集》十二卷

集贤修撰洛阳陆经子履撰。周平园序略曰：公与欧阳文忠公周旋馆阁，诗文往复，相与至厚。惜仕不偶，陷於朋党，屡起屡仆。晚遇裕陵，方乡於用，则已老矣。予尝谓尹师鲁、苏子美、江邻几、梅圣俞、丁元珍皆著美名负屈称，与子履大略相似。彼五贤者，得文忠铭其藏，序其文，姓名铿轰，炳耀至今，荡人耳目。独公以死後不得与於斯文，或者遂谓公生既不遇，其殁又重不幸也。予曰不然。公当古文复兴时，文忠实与为友，其出倅宿州，送以诗曰：“子履自少声名驰，落笔文章天下知。开怀吐胸不自疑，世路迫窄多阱机。鬓毛零落风霜摧，十年江湖千首诗。”又曰：“一自苏梅闭九泉，始开东颖播新篇。”暮年酬唱尤多，有“怕逢诗敌力难当”，及“敢期佳句报琅玕”之句，则是公之生也，已为文忠所称道如此，尚何待於身後？其垂名不朽，亦岂下於五贤哉！予故表而出之云。








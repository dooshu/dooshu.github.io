东坡书传卷十六


立政第二十一


周公作《立政》。

周公若曰：拜手稽首，告嗣天子王矣。用咸戒于王曰：王左右常伯、常任、准人，缀衣、虎贲。周公曰：呜呼！休兹，知恤鲜哉！

周公率群臣进戒于王，赞曰：群臣皆再拜稽首，告天子：今王矣，不可以幼冲自待。则进戒曰：王左右有牧民之长，曰常伯；有任事之公卿，曰常任；有守法之有司，曰准人。此三事之外，则有掌服器者，曰缀衣；执射御者，曰虎贲。此亵御也。周公则戒之曰：非独三事者当择人，此亵御者亦当择人也。能知忧此者，美哉鲜矣！

古之人迪惟有夏，乃有室大竞，吁俊尊上帝。

夏后氏之世，王室所以大强者，以求贤为事天之实也。

迪知忱恂于九德之行，乃敢告教厥后曰：拜手稽首，后矣。曰：宅乃事，宅乃牧，宅乃准。兹惟后矣。

事则向所谓常任也，牧则向所谓常伯也，准则向所谓准人也。一篇之中，所论宅俊者，参差不齐，然大要不出是三者，其余则皆小臣百执事也。古今学者，解三宅三俊多不同，惟专以经训经，庶得其正。《书》曰“迪知忱恂于九德之行”，是九德为三俊也。皋陶之九德，则箕子三德之详者也。并三为一，则九德为三俊明矣。《书》曰：“宅乃事，宅乃牧，宅乃准。”是事也，牧也，准也，为三宅，所以宅三俊也。《书》曰：“流宥五刑，五流有宅，五宅三居。”又曰：“兹乃三宅无义民。”此三宅，所以宅五流也。人之有疾也，食而不药不可，药而不食亦不可，三宅、三俊，如药食之交相养，而不知食之养药耶？药之养食耶？所以宅三俊，及所以宅五流者，皆曰三宅。如此，而后经之言可通也。

谋面，用丕训德，则乃宅人，兹乃三宅无义民。

谋面，谋其耳目所及者。言自近及远，皆大训我德，则可以宅三俊之人。既宅三俊，然后可以宅五流，凡民之无义而有罪者。

桀德惟乃弗作往任，是惟暴德，罔后。

《书》曰“肆往奸宄”，是古者谓“流”为“往”也。桀之所往者，无罪之人；所任者，皆小人残民者也。所往所任，皆出于暴德，是以无后。

亦越成汤陟，丕厘上帝之耿命，乃用三有宅，克即宅；曰三有俊，克即俊。严惟丕式，克用三宅三俊。其在商邑，用协于厥邑；其在四方，用丕式见德。

耿，光也。成汤既以升闻大治上帝之命，则以三宅去凶人。凶人各即其宅，然后宅俊其所谓俊者，皆真有德者也，故曰“三有俊，克即俊”。殷人去凶而后用贤，夏后氏用贤而后去凶，各从当时之宜。要之，二者相资而成也。《礼》曰：“夏后氏先禄而后威，先赏而后罚；殷人先罚而后赏。”盖缘《立政》之文而立此言。不知圣人之赏罚应物而作，无所先后也。汤惟严敬用宅俊，故能内协商邑，外以显德于四方也。

呜呼！其在受德暋，惟羞刑暴德之人，同于厥邦。乃惟庶习逸德之人，同于厥政。帝钦罚之，乃伻我有夏，式商受命，奄甸万姓。

甸，治也。帝钦我而罚纣，使我有诸夏，法汤受命而治万姓也。

亦越文王、武王，克知三有宅心，灼见三有俊心，以敬事上帝，立民长伯。

君子、小人，各知其本心，去凶进贤，各得其实。

立政：任人、准夫、牧，作三事。

任人，常任也。准夫，准人也。牧，常伯也。此三事，皆大臣也。

虎贲缀衣，趣马小尹。

自此以下皆小臣，或其远外者。趣马，掌马也。小尹，小官之长也。

左右携仆。

执持器物者。

百司庶府，

府库，藏吏也。

大都小伯、

大都之伯，在牧人中矣，此其小伯也。

艺人、

执技以事上者。

表臣百司，

表，外也。有两百司，此其外者也。

太史、尹伯、庶常吉士，

太史，下大夫，掌六典之贰。尹伯、庶常吉士，皆当时小官。

司徒、司马、司空、亚旅，

六卿独数其三，不及冢宰、宗伯、司寇者，周公以师兼冢宰。周公谓苏忿生为苏公，是苏公以公兼司寇也，而宗伯则召公兼之欤？亚其贰也，旅其士也，卿在常任中矣。此言其亚旅而已。

夷微、卢烝，三亳阪尹。

蛮夷之民，微卢之众，及三亳阪险之地，皆有尹正。汤始都亳，其后屡迁，所迁之地，皆有亳名，故曰亳。或曰蒙为北亳，谷熟为南亳，偃师为西亳。历数此者，欲得其人也。

文王惟克厥宅心，

能知君子小人之心。

乃克立兹常事司牧人，以克俊有德。

常任、常伯，必以德选。不言准人者，容以才进也。

文王罔攸兼于庶言、庶狱、庶慎，惟有司之牧夫是训用违。庶狱、庶慎，文王罔敢知于兹。

文王不识不知，顺帝之则，其所知者，三宅三俊，去凶用贤之事而已。至于庶言，有司所下教令也；庶狱，狱讼也；庶慎，国之禁戒储备也。文王皆不敢下侵有司之事，惟使有司牧夫训治用命及违命者而已。

亦越武王，率惟敉功，不敢替厥义德，率惟谋从容德，以并受此丕丕基。

武王但抚存文王之功，不改其义德，而从其有容之德也。

呜呼！孺子王矣，继自今，我其立政、立事、准人、牧夫，我其克灼知厥若，丕乃俾乱。

其心如其言，是谓若。

相我受民，

助我所受民。

和我庶狱、庶慎，时则勿有间之。

既灼知其心而后用，既用则勿以流言谗间之。

自一话一言，我则末惟成德之彦，以乂我受民。

道隐于小成，言隐于荣华。一话一言，闻斯行之，则不胜其弊。以其不胜弊而举弃之，则所丧亦多矣。必受而绎之，末惟成德之彦，则不可以小道小言眩也。故一话一言，终必付之而后可。

呜呼！予旦已受人之徽言，咸告孺子王矣。

我受美言于人，不敢自有，而献之于王也。

继自今，文子文孙，其勿误于庶狱、庶慎，惟正是乂之。

心有邪正，事有是非，正心而求其理，未有不得也。

自古商人，亦越我周文王，立政、立事、牧夫、准人，则克宅之，克由绎之，兹乃俾乂。

人有临事而失其常，不如所期者，故已宅则复绎之者，绎其所已行之事也。

国则罔有立政，用人，不训于德，是罔显在厥世。继自今立政，其勿以人，其惟吉士，用劢相我国家。

劢，勉也。何谓人？贾谊赋曰：“凤皇翔于千仞兮，览德辉而下之。见世德之微兮，遥增击而去之。”是之谓人。

今文子文孙，孺子王矣，其勿误于庶狱，惟有司之牧夫。

夫周公尤以狱为忧，故此篇之终，特以嘱司寇苏公也。

其克诘尔戎兵，以陟禹之迹。方行天下，至于海表，罔有不服。

罔有不服，则兵初不用也。然不可以不用，而不以时诘治之。

以觐文王之耿光，以扬武王之大烈。呜呼！继自今后，王立政，其惟克用常人。

人之才德长于此者，天下之所共推而不可易也。是之谓常人。如廷尉用张释之、于定国，吏部尚书用山涛，度支用刘晏，此非常人乎！

周公若曰：太史，司寇苏公，式敬尔由狱，以长我王国。兹式有慎，以列用中罚。

《春秋传》曰：“昔武王克商，使诸侯抚封，苏忿生以温为司寇。”此言其能敬用狱，以长王国，是为三公也。列者，前后相比，犹今之言例也。以旧事为比，而用其轻重之中者也。呼太史而告之者，欲书之于史，以为后世法也。





周官第二十二


成王既黜殷命，灭淮夷，还归在丰，作《周官》。

殷未黜，淮夷未灭，则成王有所不暇。

惟周王抚万邦，巡侯甸，四征弗庭，绥厥兆民。六服群辟，罔不承德。归于宗周，董正治官。

《书》曰：侯、甸、男邦、采、卫，此周五服之名也。《禹贡》五服，通畿内；周五服，在王畿千里之外，并畿内为六服。董，督也。治官，治事之官也。

王曰：若昔大猷，制治于未乱，保邦于未危。曰：唐、虞稽古，建官惟百。内有百揆、四岳，外有州牧、侯伯，庶政惟和，万国咸宁。夏、商官倍，亦克用乂。

唐、虞官百而天下治，夏、商曷为倍之？德衰而政卑也。尧、舜官天下，无患失之忧，故任人而不任法。人得自尽也，故法简，官少而事省。夏、商家天下，惟恐失之，不敢以付人，人与法相持而行，故法烦，官多而事冗。后世德愈衰，政愈卑，人愈不信，而一付之法、吏，不敢任事，相倚以苟免，故法愈乱，官愈多而事不举。人主知此，则治矣。

明王立政，不惟其官，惟其人。

明王观唐、虞、夏、商之政，而知为国不在官多，而在得人，故官不必备也。

今予小子，祗勤于德，夙夜不逮，仰惟前代时若，训迪厥官。立太师、太傅、太保，兹惟三公。论道经邦，燮理阴阳。

师、傅、保，皆论道。国以道为经，以政事纬之，与刑无相夺伦，而阴阳和。

官不必备，惟其人。少师、少傅、少保，曰三孤。贰公弘化，寅亮天地，弼予一人。

孤，特也。此虽三公之贰，而非其属官，故曰“孤”以重之。

冢宰掌邦治，统百官，均四海。

政教礼刑，无所不掌，谓之邦治，而百官总己以听焉。故冢宰为天官，必三公兼之，余卿或兼或特命。

司徒掌邦教，敷五典，扰兆民。

司徒之职，如地之生物，富而能教之，故为地官。扰，驯也。

宗伯掌邦礼，治神人，和上下。司马掌邦政，统六师，平邦国。

王者以礼乐治天下，政所从出，本于礼而成于政。和如天之春，万物生焉，而盛于夏。故宗伯为春官，司马为夏官。

司寇掌邦禁，诘奸慝，刑暴乱。

如秋之肃杀万物，故司寇为秋官。

司空掌邦土，居四民，时地利。

民各有居室，如冬之盖藏，故司空为冬官。

六卿分职，各率其属，以倡九牧，

九州之牧也。

阜成兆民。六年，五服一朝。

一朝，毕朝也。朝以远近为疏数，六年而遍五服毕朝也。

又六年，王乃时巡，考制度于四岳，诸侯各朝于方岳，大明黜陟。

夏、商以来，人主奉养日侈，供卫日广，亦不能数巡守，故以五载为十二年也。

王曰：呜呼！凡我有官君子，钦乃攸司，慎乃出令。令出惟行，弗惟反。

令出不善，知而改之，犹贤于不反也。然数出数改，则民不复信上，虽有善令，不行矣。故教以善令，非教其遂非也。

以公灭私，民其允怀。学古入官，议事以制，政乃不迷。

《春秋传》曰：郑子产铸刑书，晋叔向讥之，曰：“昔先王议事以制，不为刑辟。”其言盖取诸此也。先王人法并任，而任人为多，故律设大法而已。其轻重之详，则付之人，临事而议，以制其出入，故刑简而政清。自唐以前治罪科条，止于今律令而已。人之所犯，日变无穷，而律令有限；以有限治无穷，不闻其有所阙。岂非人法兼行，吏犹得临事而议乎？今律令之外，科条数万，而不足于用，有司请立新法者日益而不已。呜呼！任法之弊，一至于此哉！

其尔典常作之师，无以利口乱厥官，

小人不利于用常法，常以利口乱政。

蓄疑败谋，

人主闻谗言，不即辨而藏之中，曰蓄疑。败谋害政，无大于此者。

怠忽荒政，不学墙面，莅事惟烦。戒尔卿士，功崇惟志，

未有志卑而功崇者。

业广惟勤，惟克果断，乃罔后艰。

偷于初，必艰于终。

位不期骄，禄不期侈，恭俭惟德，无载尔伪。

盂子曰：“恭俭，岂可以声音笑貌为哉！”

作德，心逸日休；作伪，心劳日拙。居宠思危，罔不惟畏。弗畏入畏，推贤让能，庶官乃和，不和政厖。

士无贤不肖，入朝见嫉。自有君臣以来病之矣。惟让为能和，是以贵之。

举能其官，惟尔之能。称匪其人，惟尔不任。王曰：呜呼！三事，

三公也。

暨大夫，敬尔有官，乱尔有政，以佑乃辟。永康兆民，万邦惟无。

成王既伐东夷，肃慎来贺，

东夷，淮夷也，在周之东。肃慎，东北远夷也。

王俾荣伯，作《贿肃慎之命》。

《国语》曰：“文王诹于蔡原，访于辛尹，重之以周、召、毕、荣。”岂此荣伯也与？

周公在丰，将殁，欲葬成周。公薨，成王葬于毕，告周公，作《亳姑》。

毕有文、武墓，葬公于毕，示不敢臣也。亳姑，蒲姑也。周公告召公，作《将蒲姑》。至此，并告已迁欤？二篇，亡。





君陈第二十三


周公既殁，命君陈分正东郊成周，作《君陈》。

君陈命于周公之后，毕公之前，必周之老臣也。郑玄以为周公子，非也。毕公，成王之父师，弼亮四世，岂以周公之子先之？周公迁殷顽民于洛，不必迁旧人以宅新民也。洛人在内，殷人在郊，理必然也。分正者，《毕命》所谓“旌别淑慝，表厥宅里”“殊厥井疆，俾克畏慕”也。

王若曰：君陈，惟尔令德孝恭，惟孝，友于兄弟，克施有政。命汝尹兹东郊，敬哉！昔周公师保万民，民怀其德。往慎乃司，兹率厥常，懋昭周公之训，惟民其乂。我闻曰：至治馨香，感于神明。黍稷非馨，明德惟馨。

物之精华，发越于外者，为声色臭味，是妙物也。故足以移人，亦足以感鬼神。圣人以至治明德，比于馨香，有以也。夫荀悦有言：君子以情用，小人以形用。荣辱者，赏罚之精华，故礼教荣辱以加君子，化其情也；桎梏鞭朴以加小人，化其形也。君子不犯辱，况于刑乎？小人不忌刑，况于辱乎？若教化之废，推中人而坠于小人之域；教化之行，引小人而纳于君子之涂。此之谓也。

尔尚式时周公之猷训，惟日孜孜，无敢逸豫。凡人未见圣，若不克见。既见圣，亦不克由圣。尔其戒哉！尔惟风，下民惟草。

岂独圣也？凡有求而未得也，无所容其爱；既得则爱衰，此人之情也。为人君者，不能显诸仁，藏诸用，凡所以治民之具，毕用而常陈，则民狎而玩之矣。故教之曰尔惟风，下民惟草，德复有妙于风者乎！

图厥政，莫或不艰，有废有兴，出入自尔师虞，庶言同则绎。

有所兴废出纳，皆咨于众以度之，众言同则绎之。孔子曰：“巽语之言，能无悦乎？绎之为贵。”

尔有嘉谋嘉猷，则入告尔后于内，尔乃顺之于外，曰：斯谋斯猷，惟我后之德。呜呼！臣人咸若时，惟良显哉！

臣谋之而君能行，此真君之德也。岂待其顺之于外云尔也哉？成王之言此者，非贪臣之功，实欲归功于臣，以来众言也。

王曰：君陈，尔惟弘周公丕训，无依势作威，无倚法以削，宽而有制，从容以和，殷民在辟，予曰辟，尔惟勿辟；予曰宥，尔惟勿宥，惟厥中。有弗若于汝政，弗化于汝训，辟以止辟，乃辟。

辟而不能止辟者，勿辟也。

狃于奸宄，败常乱俗，三细不宥。

狃，习也。常者，国之旧法。俗者，民之所安。而败乱之，害政之尤，故此三者，所犯虽小，亦不可宥也。

尔无忿疾于顽，无求备于一夫，必有忍，其乃有济。有容，德乃大。

有残忍之忍，有容忍之忍。《春秋传》曰“州吁阻兵而安忍”，此残忍之忍。孔子曰“小不忍则乱大谋”，此容忍之忍也。古今语皆然，不可乱也。成王指言三细不宥，则其余皆当宥之。曰“必有忍其乃有济”者，正孔子所戒“小不忍则乱大谋”者也。而近世学者，乃谓“当断不可以不忍，忍所以为义”，是成王教君陈果于刑杀，以残忍为义也。夫不忍人之心，人之本心也，故古者以不忍劝人。以容忍劝人也则有之矣，未有以残忍劝人者也。不仁之祸至六经而止，今乃析言诬经以助发之，予不可以不论。

简厥修，亦简其或不修；进厥良，以率其或不良。惟民生厚，因物有迁，违上所命，从厥攸好。尔克敬典，在德，时乃罔不变，允升于大猷。惟予一人，膺受多福，其尔之休，终有辞于永世。






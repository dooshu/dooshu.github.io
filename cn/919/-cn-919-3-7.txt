脚气脉证

脚气证状固多，但当以脉诊分其阴阳，使无差互。所谓脉浮为风，紧为寒，缓细为湿，洪数为热，见于诸阳病在外，宜发散之愈；沉而弦者亦为风，沉而紧者为寒，沉细为湿，沉数为热，见诸阴病在里，宜温利之愈；外证自汗走疰为风胜，无汗疼痛挛急为寒胜，肿满重着为湿胜，烦渴热顽为暑胜。四气兼有，但推其多者为胜。治之，当以诸证互辨而分表里，寒则温之，热则寒之，在表则散，在里则下，若太虚气乏，间作补汤，随病冷热而用之，不可拘不得服补药。


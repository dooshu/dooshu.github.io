祭文　　　　　　　　　　　丁懋儒

维万厯三年岁次乙亥二月庚午朔越二日辛未湖广永州府知府丁懋儒谨以香帛之仪致祭于宋濂溪先生周元公之神曰儒生也晩幼承家学周公而上孔子而下布在方册者靡不殚究间入曲阜诣阙里周封孔堂如克见圣经邹峄山拜孟祠下而岩岩气象若酬酢焉先生生于舂陵去中土数千里恨不能至其地以见若曲阜邹峄名山大川考斯文之肇起也客岁补永郡访故里读遗集景向滋甚积诚既久敢申防告儒向有知弱冠后博求佛老之书兀然静坐穷日夜之力谓庶几有所啓发然苦空长生皆未免有意则求之先生之言而有悟质之六经孔孟无弗合焉不外人伦日用而通乎性与天道不落言语文字而非遗脱世事不必求诸外物而在我无所不有但当随处体认而功效自然断不可诬则先生之诲我巳非一日深愧夫未之有得也窃怪乎学先生者髙明多求速化沉潜不免牵滞则所以印先生之心饮先生之醇绍先生之统世岂无若人乎儒不能无感于斯惟先生鉴只尚飨


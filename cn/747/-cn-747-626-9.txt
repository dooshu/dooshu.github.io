○衡州刺史谢上表

臣某言：伏奉五月一日恩制，授臣使持节衡州诸军事守衡州刺史，散官勋赐如故。谨以七月十五日到本州上讫。恭承宠命，循顾庸虚，感忭失图，战无地。臣某诚感诚惧顿首顿首。臣闻三载陟明，《虞书》盛典，六条举最，汉制宏规。必在上允帝俞，俯谐师锡。臣谬领郡务，素无吏能，虔守国章，布宣皇化，匪宁夙夜，再换炎凉。仰奉陛下忧勤，以恤远人凋瘵。虽检身肃下，不敢愧於神明，而阜俗移风，竟未彰於绩用，将何以特膺睿奖，简在宸心，当恺悌之旁求，副循良之慎选？省躬增愧，殒首知惭。谨当恪励精诚，策磨朽钝，冀立日新之效，少酬天覆之恩。实望圣慈，照臣肝胆。臣无任感跃屏营之至，谨差某官乙奉表陈谢以闻。


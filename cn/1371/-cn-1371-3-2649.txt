三山杜门作歌

我生学步逢丧乱，家在中原厌奔窜。



淮边夜闻贼马嘶，跳去不待鸡号旦。



人怀一饼草间伏，往往经旬不炊爨。



鸣呼！

乱定百口俱得全，孰为此者宁非天！



三山杜门作歌

高宗下诏传神器，嗣皇御殿犹挥涕。



当时获缀鵷鹭行，百寮拜舞皆歔欷。



小臣疏贱亦何取，即日趋召登丹陛。



鸣呼！

桥山岁晚松柏寒，杀身从死岂所难！



三山杜门作歌

中岁远游踰剑阁，青衫误入征西幙。



南沮水边秋射虎，大散关头夜闻角。



画策虽工不见用，悲吒那复从军乐。



鸣呼！

人生难料老更穷，麦野桑村白发翁。



三山杜门作歌

晚入南宫典牋奏，滥陪太史牛马走。



忽然名在白简中，一棹还家倾腊酒。

十年光阴如电雹，绿蓑黄犊从邻叟。



鸣呼！

古来肮脏例倚门，况我本自安丘园！



三山杜门作歌

宽恩四赋仙祠禄，每忍惭颜救枵腹。



五秉初辞官粟红，一瓢自酌岩泉绿。



天公乘除不负汝，宿疾微平岁中熟。



鸣呼！

字字细读逍遥篇，此去八十有几年？




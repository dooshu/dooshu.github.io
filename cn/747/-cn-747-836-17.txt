○再论内臣朝服状

臣今日已时进状，论内官冠服制度，未奉圣旨。伏以陛下虔事郊，式遵彝范。凡关典礼，必守宪章。今陛下行先王之大礼，而内臣遂服先王之法服。来日朝献大圣祖，臣赞道皇帝行事，若侍臣服章，有违制度，是为非礼，上渎祖宗。臣期不奉敕，臣谬当圣代，叨备礼官，获正朝仪，死且不朽。脂膏泥滓，是所甘心。


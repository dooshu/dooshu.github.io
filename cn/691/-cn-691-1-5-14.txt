◎潘封翁

同安潘文岩封翁（振承），少孤家贫，附估舶泛海，遇飓风，飘荡不知所之。死生已置于度外，惟念家有老母，日夕哀号而已。越日，风忽转，数刻间遂泊番禺。又越日，前舟再发，复遇风，竟溺，独君以恋母不行获免。所赍货适腾贵，得利数倍，人以为孝思所感，由是以赀雄岭海间。广州饥，捐米万石助赈。会大疫，施棺五十余具。修华圃书院及紫阳祠，增餐钱，供远来学者，他义举多称是。乾隆中，以剿金川助饷，叙军功三品衔。卒年七十有四。嘉庆末，自岭南归葬。同安子七人，皆有位于朝，孙多登科第者。同里陈恭甫编修为之传。


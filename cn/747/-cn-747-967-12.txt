○请量留料钱奏（开成五年五月）

准今年二月八日赦节文，应诸色勾留官，令克下手力杂给等，与本道州府，充摄官课料。无本司起请者。臣等详检诸道官员，俸料不一，或正官料钱绝少，杂给杂料过多。若准赦文，手力纸笔并令克下，则正官勾留，亦领公事，所请俸料，不如摄官。既未得中，亦恐难守。本司既无起请，中书门下须与条流。

臣等商量，应诸色勾留官正料及手力课杂职课杂给杂料纸笔等钱，望各委本州都计钱数，每贯克二百文，充摄官俸料。其职田禄粟米，望令全还正官，不在计入诸色钱数之限。臣等又以诸州长马，本是散员，判司簿尉，或须假摄。其所克留钱，望委州司酌量闲剧差署，均融多少支给，亦不要各占本色钱数。及填满阙员，仍令每至岁终，分析申报户部。


○與翁東崖

嘗聞門下士、一蒙容遇、即以身許、夫許身極難耳。翁以易得之哉。葢取長而讓能。推赤以致腹。此大小各得。而賢愚所以僉忘其身也。昨見旌忠卹典。逈出常格。將使生者樂死。死者何恨。可風可勸。數十年來。所未有也。但賊之人。昔年山西。去年宣大。今年延綏不擇地也山西六月。宣大十月。延綏八月不擇時也犯山西備山西犯宣大備宣大犯延綏備延綏明年當無地無時無備也客兵之調又資之誰哉夫驕虜譎於為謀。令我疲於奔命真坐困耳。萬全之策。不可不講也。葢萬全之策。主兵是巳夫主兵未壯。難忘客兵。外守未固。不廢內守。此定論也。妄議方今之急。莫善於練主兵耳。夫以三鎮之兵計之。不下十三四萬。盡括其壯者勇者。每鎮可得三萬人。當共九萬人矣有馬者半。兼步者半。精藝備器。飽粮裕芻。然山後川長不二千里。一遇防秋。分為二十八營。屯于二十八堡仍去邊墻。各四五十里列成聯絡之形。其為長蛇之勢。蓄精養銳。以逸待勞。此吾之戰具也。然三鎮揀下之兵。尚餘五六萬人。亦必鮮明旗幟。饒備銳矢。盡令擺邊葢擺邊欲得一阻耳。此吾之守具也。又外募智勇。深為哨探。內擇忠謹明于烽火。此又吾之耳目也。其如吾無探聽何且虜人之來不能飛入必前月合兵旬日晒肉數日晾馬節節可知夫哨探深動預見烽火收歛及時。倘賊南入。而我兵戍守之據險。止驅待戰之兵。投機講會。犯東或從西中應。犯中東西俱應。堅壁清野。勇無所施掠無所得。虜氣亦奪矣。此而乘時審勢。掩擊夜攻。擾惰襲歸。招降立間我有必戰必勝之形。彼有亟歛亟遁之勢。又敢猖狂而南下哉。則地有定守。人有定用。國有定謀。收主兵之功。峻外防之固。捐客兵之費。以待功勞。省內備之儲。以資缺乏。我　國家萬全之兵。經久之術。或亦愚者一得之私耳。昨辱教掣兵。大疏。於中盡見省掣兵之費。存不掣之防。一舉兩利。皆昔人所未講者。經畫周備。可以知我翁苦心擘畫矣。此時戍兵視防秋為當緩、哨探視防秋為更嚴。葢哨探所以備之也。若至春和。完墻修堡。又為第一義翁以為何如。昨見張伯方曰賊寇延綏。咸云。吾乃為赤子復仇耳。葢延綏之兵。先長常打帳房。有所屠戮虜故有是言。予曰。未可以為戒也。倘邊守嚴固。無隙可乘。則此言何以加於我哉。我翁又以為何如。


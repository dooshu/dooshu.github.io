153　國有人無人諸證　不有君子其能國乎　以人爲盛衰


臧孫於魯曰「國有人焉」，襄二十三年。師慧於宋曰「必無人焉」，襄十五年。襄仲於秦曰：「不有君子，其能國乎？」文十二年。有士五人，晉文所以霸也；昭十三年。有太叔儀，有母弟鱄，衞獻所以入也；襄十四年。有趙孟，有伯瑕，有史趙、師曠，有叔向、女齊，晉所以未可媮也。襄三十年。曰「子無謂秦無人」，文十三年。曰「無善人則國從之」，襄二十六年。國之存亡輕重，視其人之有無而已。案：東方朔曰：「得士者强，失士者亡。」梅福曰：「得士則重，失士則輕。」舜有臣五人，武王有亂臣十人，殷有三仁，周有八士。之人也，始可謂之有。虞有宫之奇，項有范增，不能有其有矣。史記高祖本紀：「子房、蕭何、韓信，此三人者，皆人傑也。吾能用之，此吾所以取天下也。項羽有一范增而不能用，此其所以爲我擒也。」魏之窺吴，則曰「彼有人焉」；賈生言天下倒懸，則曰：「猶爲國有人乎？」賈生之語，見漢書本傳陳政事疏。此皆以人爲盛衰也。

【何云】以賈生之言終之，深傷時無王導、謝安耳。

【元圻案】容齋隨筆十三：「傳曰：『不有君子，其能國乎？』古之爲國，言辭抑揚，率以有人無人爲輕重。晉以詐取士會於秦，繞朝曰：『子無謂秦無人，我謀適不用也。』楚子反曰：『以區區之宋，猶有不欺人之臣，可以楚而無乎？』宋受鄭賂，鄭師慧曰：『宋必無人。』魯盟臧紇之罪，紇曰：『國有人焉。』賈誼論匈奴之嫚侮，曰：『倒懸如此，莫之能解，猶爲國有人乎？』後之人不能及此，然知敵之不可犯，猶曰『彼有人焉，未可圖也』。一士重於九鼎，豈不信然！」






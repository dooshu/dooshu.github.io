【迪志诗】

〖《后汉书》曰：毅永平中於平陵习章句。因作迪志诗。〗

咨尔庶士。迨时斯勖。日月逾迈。岂云旋复。哀我经营。膂力靡及。在兹弱冠。靡所树立。於赫我祖。显于殷国。贰迹阿衡。克光其则。武丁兴商。伊宗皇士。爰作股肱。万邦是纪。奕世载德。迄我显考。保膺淑懿。缵修其道。汉之中页。俊乂式序。秩彼殷宗。光此勋绪。伊余小子。秽陋靡逮。惧我世烈。自兹以坠。谁能革浊。清我濯溉。谁能昭暗。启我童昧。先人有训。我讯我诰。训我嘉务。诲我博学。爰率朋友。寻此旧则。契阔夙夜。庶不懈忒。秩秩大猷。纪纲庶式。匪勤匪昭。匪壹匪测。农夫不怠。越有黍稷。谁能云作。考之居息。二事败页。多疾我力。如彼遵衢。则罔所极。二志靡成。聿劳我心。如彼兼听。则溷於音。於戏君子。无恒自逸。徂年如流。鲜兹暇日。行迈屡税。胡能有迄。密勿朝夕。聿同始卒。


〇

《后汉书》傅毅传。
广《文选》八。
《诗纪》三。又《类聚》二十三引勖、复、国、则、逮、坠、逸、日八韵。
《文选》四十一论盛孝章书注引日一韵。

〇逯案。


《后汉书》膂力靡及句。膂作旅。注云：陈也。靡所树立句。树作庶。注云：无所庶几成立也。是李贤所见本作旅作庶。与广《文选》、《诗纪》皆异。作膂作树似於义较胜。




○寒泉子对秦惠王

寒泉子见秦惠王曰：“客有自赵来，以约从连横事说大王者为谁？”惠王曰：“东周人苏秦也。”寒泉子曰：“书十上王弗听，有之乎？”曰“然！”，“其道如何？王耶霸耶？曰黜其霸以齐王乎？曰不然，则何上书之烦而用之疏乎？”惠王曰：“醯鸡不能混雷霆，婴儿不能抗乌获者，响与力悬殊故也。苏子诚辨矣，安能以三寸舌谋山东诸侯，使西面朝秦者乎？寡人非不知不破一领甲不折一只矢之为利也，顾犹捕风耳。诸侯不可一，非一朝也。齐桓晋文之霸也，始若胶附，终若冰拆。岂连鸡俱不能止於栖而已哉？寡人塞耳，义弗闻也。”寒泉子曰：“不然。夫齐荆三晋之人，病於兵久矣。方城之金，十九为兵，一为铫。董泽之蒲，十九为干，一为箕卷。父子兄弟之血，前後溅野草，齐魂为燕氛，赵骨化魏土。凄痛之声，入金石，出弦匏，闻之者悄戚酸屑，泣不自禁。一旦有人谓曰，朝与秦连横，暮得帖帖安卧。秦亦厌战，虽鼓牙颊未能吞诸侯，秦休而强，吾亦奋而勇矣。设有辨口，安能反覆乎？大王不用秦，诏一武士尺铁断其颈，无令车轮辗关下土，使关东诸侯闻其言，合从散横东向以背秦，大王出则夺气，入则包羞。及其殆也，披土地以奉仇国，独不念秦仲之业艰难乎？春秋祀事，何面目见宗庙？”惠王卒弗用，寒泉子耕於鄙。赵即封苏季子为武安君，六国果拒秦，秦闭关十五年。


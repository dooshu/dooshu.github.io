◇乞停更与宋主书表

臣殖根南伪，托体不殊，秉旄作牧，职班台位。天厌子业，夷戮同体，背本归朝，事舍簪笏。臣弟废侄自立，彰于遐迩。孔怀之义难夺，为臣之典靡经，棠棣之咏可修，越敬之事未允。臣若改书，事为二敬；犹修往文，彼所不纳。伏望圣慈，停臣今答。（《魏书·刘昶传》。皇兴中，显祖诏昶与书，不答，责昶以外臣之礼。寻敕昶更与书，昶表云云。朝廷从之。）


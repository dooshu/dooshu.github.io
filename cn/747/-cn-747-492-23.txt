○送王仲舒侍从赴衢州觐叔父序

士有抗方外之迹，以世教为桎梏者。不然，则必由於文章之途，以其合大中之道，天理发於心术，周於事业，此贤士君子之所以致思也。太原王生仲舒，从事於斯，弱冠秀发，始以雅词一轴，为士相见之贽。予尝学於此，闲世多病，方将自全於朴，止所不知。及览子之文，文达而理举，温润博雅，且多古风，则曩时之心，斐然复生，所守不固然也。然则文变损益，非鄙所知，粗言士友出处之略，用以为赠。动而不。静而不昧，简而不峻，通而不杂，此吾徒之所夙夜也，固在子之彀中耳。行旅之虞，不足以诫，执事自由拳抵信安，途不千里，奉板舆之欢，赴竹林之期。况新安江路，水石清浅，严陵故台，德风蔼然，渔浦潭七里濑，皆此路也，二谢清兴，多自兹始。今日出祖，可以言诗。


◎南海贞女

岭南患大麻疯，虽骨肉不与同居，防沾染也。南海有巨室子，某年甫十五六，翩翩似璧人，忽患是疾，另构山寮居之，家人间日省视焉。其所聘室，系邑中巨姓女，父母欲另字人，女泣曰："未婚而婿撄恶疾，女之命可知，且从一而终，妇人之道也，义不能他适。与其养老闺帏，贻父母忧，不如相依于凄风苦雨中，少尽为妇之道以毕余生，儿之愿也。"坚请再四，誓之以死。父母不能夺其志，遂卒归某氏为妇。未几，女亦沾染成笃疾，空山之中形影相吊，闻者伤之。一夕，明月在天，四山清绝，露坐松间石上。其夫抚之曰："以卿丽质而狼戾至此，我之罪也。"女则毅然作色曰："早知有今日，其何敢怼。"正在凄然相对间，忽见溪中有一物翻波浴浪，似兔而小，趋视之，窜入松林而没。女援头上簪志其处。明日发土视之，则千岁茯苓也。知为仙品，剖而分食之，甘香沁入心脾，不觉宿疴顿失，疮痕全消，其父母闻而往视，不啻一对玉人，相映于芦帘丛薄间。喜而迎之归，重为合卺成礼，莫不叹为贞节之报。此事家大人闻于同年谢澧浦太史（兰生），谢固南海人，盖目睹其事云。


李伯元传


武进李征君，讳宝嘉，字伯元，一称南亭亭长。夙抱大志，俯仰不凡，怀匡救之才，而耻于趋附，故当世无知者。遂以痛哭流涕之笔，写嬉笑怒骂之文。创为《游戏报》，为我国报界辟一别裁，踵起而效颦者，无虑十数家，均望尘不及也。君笑曰：“一何步趋而不知变哉？”又别为一格，创《繁华报》。光绪辛丑，朝廷开特科，征经济之士，湘乡曾慕陶侍郎以君荐，君谢曰：“使余而欲仕，不俟今日矣。”辞不赴。会台谏中有忌君者，竟以列诸弹章。君笑曰：“是乃真知我者。”自是肆力于小说，而一以开智谲谏为宗旨。忧夫妇孺之梦梦不知时事也，撰为《庚子国变弹词》；恶夫仕途之鬼蜮百出也，撰为《官场现形记》；慨夫社会之同流合污，不知进化也，撰为《中国现在记》及《文明小史》《活地狱》等书。每一脱稿，莫不受世人之欢迎；坊贾甚有以他人所撰之小说，假君名以出版者：其见重于社会可想矣。使天假之年，其著作又何止于等身也。乃以愤世嫉俗之故，年仅四十，即郁郁以终。呜呼！君之才，何必以小说传哉？而竟以小说传，君之不幸，小说界之大幸也。君生于同治丁卯四月十八日，卒于光绪丙午三月十四日。卒后逾七阅月，其后死友吴沃尧为之传。






○論用韋興疏 【 罷用中官】

韋興一人之用、似乎未足深惜、但朝廷治體之得失皇上大孝之隆替、胥此焉係、非尋常人比也、臣請為陛下言之、夫添設守衞內官、非舊額者一體取回、此近日明詔、本部奏革齊玄、又近日所奉旨也、方革復用。徒使新令不信于天下。况興于成化年間、引用憸邪、進獻奇巧、大壞朝廷之法、　先帝嗣統之初。斥興不用。臣民痛快天下共聞。今　泰陵之土未乾。而令奸黨之徒遽進。恐于　聖孝。不為無損。其事似小。所虧甚大。乞從科道論列罷興勿用、庶幾　聖孝隆。治體得。而地方亦可望其安矣

皇明經世文編卷之七十九終








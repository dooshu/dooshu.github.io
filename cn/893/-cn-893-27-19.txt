春夜宴从弟桃花园序





夫天地者，万物之逆旅也；[一]光阴者，百代之过客也。而浮生若梦，为欢几何?古人秉烛夜游，良有以也。[二]况阳春召我以烟景，大块假我以文章。[三]会桃花之芳园，序天伦之乐事。[四]群季俊秀，皆为惠连；[五]吾人咏歌，独惭康乐。幽赏未已，高谈转清。开琼筵以坐花，飞羽觞而醉月。[六]不有佳咏，何伸雅怀。如诗不成，罚依金谷酒数。[七]

[一]逆旅，客舍也，详二十四卷注。



[二]魏文帝《与吴质书》：“古人思秉烛夜游，良有以也。”



[三]江淹诗：“烟景抱空意，蘅杜缀幽心。”大块，天地也，见三卷注。



[四]天伦，兄弟也，见十五卷注。



[五]《宋书》：谢惠连幼而聪敏，年十岁，能属文。族兄灵运，深相知爱。



[六]谢朓诗：“琼筵妙舞绝，桂席羽觞陈。”羽觞，已见前注。左思《吴都赋》：“飞觞举白。”刘良注：“飞觞，行觞疾如飞也。”成公绥《洛禊赋》：“列樽垒，飞羽觞。”



[七]石崇《金谷诗序》：“遂各赋诗，以叙中怀。或不能者，罚酒三斗。”






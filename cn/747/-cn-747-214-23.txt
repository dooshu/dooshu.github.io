○燕然军人画像铭（并序）

龙集丙戌，有唐制匈奴五十六载，盖署其君长，以郡县畜之，荒服赖宁，古所莫记。是岁也，金微州都督仆固始桀骜惑乱其人，天子命左豹韬卫将军刘敬周发河西骑士，自居延海入以讨之，特敕左补阙乔知之摄侍御史护其军事。夏五月，师舍於同城，方绝大汉，以临氵海。君子曰：“兵者凶器，仁者恶之，丑虏猖狂，厥自招咎。”今至尊不得已而顺伐，尝闻西方之圣有能仁者，凶吉之业，各报以直，则使元恶授首，群不孤，兵无血刃，荒戎底定，岂不在於大雄乎？诸将部校，佥曰允哉，将军饬躬率士庇，因古祠庙，图画形容，有古之弥勒像也。天人备容，丹青毕彩，盖以昭乎景福也。作铭曰。

耀天兵兮征荒服，绝漠兮出元极。白羽旆兮青旗，箫鼓鸣兮士马悲。愿左右兮浮屠道，备丹青兮妙天宝。功既毕兮业既成，神之来兮福冥冥。


湖上别吴潮州茧雪【先是同官比部】

华髪归来粤海余白云楼上梦应疎百千生事付高枕七十老人能细书兴满湖山犹杖屦家邻松泖自樵渔明年肯就扁舟约春水桃花接草庐

江郎山【江山县志称江氏兄弟登此山化为石】

化石嵯峨灵蹟稀江天海峤接清辉苍岩万古谁名氏碧汉千寻人是非秋霁烟霞天外落夜深笙鹤月中归问君何日丹成去更作浮云一片飞


○邬府君墓志铭

府君唐故侍御史某之次孙，性好古，不挠於时。夫人顾，生三子，趋庭颇闻诗礼。长子颂远，为运漕之使，北自维扬旋於海昌，谓其弟曰：“宗墓众广，茔垅比栉，其间安厝，岂汝等愿耶？”遂卜他地，得海昌里之一墟焉，南去古墟三十步。礼也。铭曰：

海昌之里，马牧之墟。孤坟岿如，归生之馀。送终伊何？家有孝子。卜兆伊何？青乌是指。千岁蒿里，百年遄已。


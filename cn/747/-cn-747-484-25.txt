○中书门下贺八陵修复毕表

臣某等言：“臣闻宗庙之享，以致吉蠲；山园之制，以极严敬。国朝祀典，参用汉法。寝宫便殿，虔奉衣冠。日往月来，久未修复。伏惟皇帝陛下继明恭巳，大孝因心。丕承祖宗，对越天地；荐馨香於九庙，崇经构於八陵。庶工子来，百堵皆作；人神协吉，龟筮告犹。用成奕奕之新，实自蒸蒸之孝。行官尽复，神御以安。掌礼之官，虔於受命；奉陵之县，但睹成功。虑财用而靡赋於人，量事期而不愆于素。罔极之感，交於神明。奚斯宫，徒颂诸侯之事？叔孙原庙，盖匪先王之法。孝彰礼备，岂比於今？列圣在天，万方受祉。春秋匪懈，超冠百王。臣等谬忝台司，获承诏旨，无任诚贺之至！


○議處講武堂事宜疏 【 建講武堂】

嘉靖十五年四月初四日、該本部尚書夏言、欽奉面諭、大興隆寺、前諭輔臣宜改做講武堂、講武堂建于　世庙而大閱之舉則行于　穆庙前此未備也雖是兵事然係典禮、卿部裏可具奏來、欽此、臣等竊惟國家大事。在祀與戎。　陛下臨御以來、修明古禮、追復郊廟一切祀典、悉從釐正近復恭謁諸陵、舉行曠典、遠近臣民、不勝歡戴、邇者欲因大興隆寺廢址、改為講武之處、特命臣等議擬、仰見　聖上制禮作樂之餘、不忘武備、真古帝王安不忘危、治不忘亂之意也、臣等謹按周禮大司馬、每遇仲月、因時教武、唯冬農隙則大閱之、在漢有會都平樂觀之講。唐有都外驪山之講。宋有近郊西郊之講。歷代之典。雖各不同。然倣古周制。思患預防。盖未始有二也。我　太祖高皇帝經理淮甸。親閱試將士。　太宗文皇帝靖難之餘。亦時加簡練。是以國初名將疊出。類皆文武兼資。韜略素習。是以威振沙漠。策勛闕廷。漢唐宋以來。所未有也。及今百七十餘年。承平日久。武備漸弛。將驕卒惰。幾不知兵。宜有足廑聖慮者。講武事誠不可緩。先該兵部亦為前事、題奉欽依、依擬行、未盡事你部裏還同禮工二部逐一議處來說、欽此、其建設規畫、與本部所擬者大略相同、但欲文職重臣、督率于上增制屬官分隸于下、又同武職重臣、分董其事、而所講者、不過幼官武生之輩、猶同武學故事、視先王振旅大閱之意、稍有不侔、臣等謹開前件、議擬上請、伏乞　聖裁、勑下兵部一併遵照前旨、會二部議奏舉行、


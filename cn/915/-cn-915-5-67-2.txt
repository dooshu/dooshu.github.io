◇诏问汉武厌灾对

诏问隆：「吾闻汉武帝时，柏梁灾，而大起宫殿以厌之，其义云何？」隆对曰：「臣闻西京柏梁既灾，越巫陈方，建章是经，以厌火祥；乃夷越之巫所为，非圣贤之明训也。《五行志》曰：『柏梁灾，其後有江充巫蛊也卫太子事。』如《志》之言，越巫建章无所厌也。孔子曰：「灾者修类应行，精相感，以戒人君。」是以圣主睹灾责躬，退而修德，以消复之。今宜罢散民役。宫室之制务从约节，内足以待风雨，外足以讲礼仪。清埽所灾之处，不敢于此有所立作，莆嘉禾必生此地，以报陛下虔恭之德。岂可疲民之力，竭民之财！实非所以致符瑞而怀远人也。」（《魏志·高堂隆传》，又见《续汉·五行志二》注）


◇陈兴广学校疏

臣闻《五经》所以治学为人。《五经》不修世道陵迟；学校不弘，则人名行不广，故秦以坑儒而灭。汉以崇学而兴，所以罔罗天下，统理阴阳，弥纶治道，而礼轨则也。光武中兴，修缮太学，博士得具五人，《五经》各叙其义，故能化泽沾洽，天下和平。自顷以来，《五经》颇废，后进之士，趣于文俗，宿儒旧学，无与传业，由是俗吏繁炽，儒生寡少。其在京师，不务经学，竞于人事，争于货贿。太学之中，不闻谈论之声，从横之下，不睹讲说之士。臣恐《五经》六艺浸以陵迟，儒林学肆于是废失。所以制御四夷者，以有道德仁义也。传曰：「王者之臣，其实师也。」言其道德可师也。今百官、伐阅皆以通经为名，无一人能称。孔子曰：「无而为有，虚而为盈，难乎有恒矣。」自今官人，宜令取经学者，公府孝廉皆应诏，则人心专一，风化可淳也。（袁宏《后汉·殇帝纪》）


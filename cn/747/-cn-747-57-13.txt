○晓谕淮西制

朕嗣膺宝位，於兹十年。每推至诚，以御方夏，庶以仁化，臻於太和，宵衣旰食，意属於此。今淮西一道，未达朝经，擅自继袭，肆行寇掠。将士等迫於受制，非是本心。思去三面之罗，庶遵两阶之义，宜以山南东道节度使严绶兼充申光蔡等州招抚使，仍与邻道将帅等，即同纠率，共申晓谕。其淮西将士官吏等，如有归国者，即量其高下，便授职任，仍具奏闻，仰超授官爵。纵旧有罪犯，一切无问。吴元济如束身归朝，亦当弃瑕录用。其百姓有归投者，仰便给粮食，仍与田宅，务加存恤，使其安堵。事平之后，淮西将士，宜共赐钱二百万贯，百姓给复三年。诏书所不该者，严绶量其所宜，条流奏闻，庶尽绥怀之义，以申生育之恩。若尚执迷，不能迁善，至於问罪，自有常刑。宜以诚怀，使其知悉。


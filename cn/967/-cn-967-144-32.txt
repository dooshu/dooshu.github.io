李流谦　次韵大人书怀

万钧笔力等閒扛，占断溪山福已庞。

扑鼻寒梅香树树，照人新酿绿缸缸。

大严净社谁投足，小怒诗坛肯纳降。

莫为不亿空叹息，将军才气自无双。

李流谦

李流谦　次韵大人书怀

云翻雨覆不须论，扪虱何妨坐对温。

政恐移文邀俗驾，可能垂箔走高门。

寒松卧雪不知老，脱叶经霜无几存。

醉着锦袍堪一笑，翰林风月我诸孙。

李流谦

李流谦　次韵大人书怀

何如莫莫与休休，分付烟波一钓裘。

心向青山贪未了，梦随白鸟去无由。

閒云犹阁为霖润，野水空横济物舟。

安得杜陵诗老在，从渠每日醉江头。

李流谦


◇沙汰沙门诏（七月）

门下：佛法讹替，沙门混杂，未足扶济鸿教，而专成逋薮。加顷奸心频发，凶状屡闻。败道乱俗，人神交忿。可付所在，与寺耆长，精加沙汰。後有违犯，严其诛坐，主者详为条格速施行。（《宋书·天竺迦毗黎国传》，大明二年，有昙标道人与羌人高谋反，上因是下诏。又《初学记》二十三，《广弘明集》六又二十七。）


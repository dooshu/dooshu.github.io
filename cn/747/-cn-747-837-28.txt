○授前左散骑常侍杨授国子祭酒制

敕。具官扬授。乃眷胶庠，文学所聚。聿求临长，必在通儒。以授洛下高才，关西冠籍。台庭袭庆，士族扬芳。守欹器之不盈，蹈黄裳之元吉。策名筮仕，垂四十年。流落栖迟，失骞翥势。所嗟暮齿，久困穷途。勉当文理之朝，莅乃成均之职。我惟求旧，尔往崇儒。载推尚齿之恩，仍假纳言之任。噫！隶名之籍，今无闻焉。邱园之秀，为我属意。敬承休命，以振斯文。可依前件。


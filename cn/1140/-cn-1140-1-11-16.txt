书啸阁文选後

淫於书癖於诗皆古人之性所独也吾兄匪莪先生兼之其於书多所表章卷帙充溢常碍寝处於古人诗博览强记每一落笔络绎奔会尝取古人佳句裒集为诗盛传於世然人知其集诗不知其能自为诗知其工诗不知其富於文也是未读其全书者也匪莪之为文论事详核敷词华赡而皆原本经术振笔挥洒浩浩焉有江河莫御之势及其感旧怀悲唱叹之音往往凄絶此其为文之大略也当涂之大吏习闻其才故多属以文辞皆猝应之亡难色今集中所载者十一耳余既徧读其书尝窃叹其所为有独难者匪莪学该衆家位不称才抑在散秩禄入有限而酷好刻书所至欹劂成林其自范而入都也书版累数十箧舁以牛车墙立而山积公卿士大夫购其书日衆受直则不可不受则耗费亡所底今又将刻行其文吾益忧其难为继也先生薄宦垂二十年诗书碑版撰着之籍至不胜稇载而槖中萧然无弦歌三径之资岂非通人之一蔽哉然其有出於人也自此远矣吾故曰先生之所为独难也余近辍笔槩不作序辱命再四聊书其後如此盖予於匪莪诸书序之已屡而此集为钱础日陈纬云二君之所编次其论之详矣故无取骈枝其说也


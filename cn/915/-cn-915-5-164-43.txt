◇汉庐江太守范式碑

君讳式，字巨□□□□□□□功存有夏，实曰御龙；□胙商周，世昭其隆。晋主夏盟，有士会者，光演弘谟，翼崇霸业，锡邑命族，实为范氏，则其后也。君禀灵醇之茂度，体玄亮之殊高，徽柔懿恭，明允笃恕，九德靡爽，百行渊备，弘道耽艺，恢韬坟籍，探赜研机，罔深不入；苦乃立德隆礼，树节宝真；忠谅足以弼国，笃友足以辅仁；用能昭其洪懿，声充宇甸。接华彦于汝坟，润枯毙于荆汉，超管鲍之遐踪，信灵评乎炳焕，是以□化泉流，芳□鸿奋；耀仁阐于权舆，济俗侔乎皇训；群公伟焉，弓旌盈路。再让考□□□三府举高第侍御史，拜冀州刺史，纠剔瑕慝，六教允施。翰飞肃于鹰扬，典荆□□轨□，帝□其勋，迁庐江太守。拟泰和以陶化，昭八则以隆治，弥□弘略，惠训亡倦，□□协□□□清源之深闳，宝疏氏之至顺，以疾告辞，韬光潜耀，咏琴书以宁□□□□□□□□□其犹充洽外内，实昭德之奥薮，而仪民之渊表也。未亮三事，□□□终□□□□□□常山相暨子泛孙而胤嗣罔继。粤青龙三年正月丙戌，县长汝南薛□□□□□□□感灵单之不飨，思隆懿模，以绍奕世，乃与县之硕儒，咨典谟之中□同宗□□□之胄，昭告祖考，俾守厥祀，本支著宣融之祚，人神协休茂之庆焉，礼也。于是乡□□上计掾，翟循州部泰山从事史翟邵等，佥以为君虽辉名载籍，光前列，而灵坟亡□，仪问靡述。遂相与略依旧传，昭撰景行，刊铭树墓，以声百世，其辞曰：

於昭上德，实唐之胤。诞表灵和，蹈规履信。穷神周览，祗道之训。迈德徽犹，鸿渐□奋。秽彼夸毗，宝此醇懿。以文会友，以仁翼□。敷化济殖，群生以遂。永言孝思，民之攸暨。如何昊天，不信其轨！明德不报，胤胙亡纪。爰辑训典，询尔髦士。育兹赫□，以永遐祉。诒厥孙谋，耀于万祀。（碑拓本，又宋拓本，又《隶释》十九）


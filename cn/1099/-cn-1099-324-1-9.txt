○遼東大捷辭恩疏 【 辭免軍功】

昨該兵部覈敘遼東功次、濫及臣等、請加恩賚、巳即具揭辭免、茲奉聖諭、遼東大捷非常、皆卿等運籌之功、例宜陞廕、還擬敕來行、欽此、恩綸寵被、敢不遵行、但臣等竊惟慶賞之典、激勸攸關、必當其功、乃可服眾、茲者遼左之捷、寔仰賴我　皇上聖武昭布、神威震疊、一時文武將吏、遵奉廟筭、同心戮力之所致、然論其力戰之功。尚當以將士為首。故臣等昨者擬票加恩該鎮諸臣、首敘總兵、賜賚獨厚、雖總督廵撫身在地方、親理戎務者。亦視之有差。誠以摧鋒陷堅。躬冐矢石。本諸將士之力。固非坐而指畫者所可同也。况如臣等身不出乎禁闥足不履乎戎行、雖曾借筯效畫、演論授事、不過奉英主之睿謨、效閣臣之常職耳、乃欲緣此遂攘以為功、冐叨恩寵、則九邊之士聞之。必將曰我輩披堅執銳。千辛萬苦。乃得一級之賞。而彼乃掠而有之。武夫力而獲諸原。書生坐而享其利。不惟以功蒙賞者。不知所勸。而旁觀逖聽之人。亦將憤惋而不平矣。非所以昭大公明激勸也。矧昨者皇上以大捷告廟。自引冲年凉德。而以成功止?帚之　祖宗列聖。夫以　皇上之明聖。猶不肯自以為能。必止?帚之　烈祖。臣等何知。乃敢貪天之功以為巳力乎、若閣臣果能運籌幃幄克致大勳雖受上賞亦不為過如近者虜飽颺去而陞賞滿朝閣臣遂正孤卿之位乃可愧耳且閣臣以邊功受賞。亦自近時有之。非我　祖宗朝盛德事也。臣等反覆思惟加恩一節、斷不敢當、伏望皇上俯鑒臣等愚悃、絕無一毫矯餙、竟寢其事、免令臣等撰敕、因以明朝廷大公之典、作九邊將士之氣、其于聖政、亦為有補、所有原奉聖諭一道謹收藏閣中以彰天眷、臣等不勝感戴悚慄之至


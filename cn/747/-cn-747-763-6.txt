○授杜琮淮南节度使制

门下。星以斗牛，镇临吴楚。有重江复关之奥，实通都大邑之雄。控制上游，仪刑群後。自非台衡旧德，廊庙宏材。则何以膺兹乔岳之求，副彼经邦之寄。高选中外，无逾硕臣。剑南西川节度使杜琮，间气孕贤，相门袭庆。韩安之国器宏茂，元凯之武库深严。礼乐文身，守而勿失；政刑体要，用之则行。夙振英声，荐登相位。庙堂之上，有所不为；缙绅之间，共称其道。象贤祖德，嗣美前修。体平阳之缜密，畅黄琼之练达。自持瑞节，作镇灵关。盛有建明，众推理行。故疆尽复，严道益清。夷洛威怀，军储流衍。德政有同於冬日，边封不犯於秋毫。朕以禹贡九州，淮海为大。幅员八郡，井赋甚殷。分阃权雄，列镇罕比。通彼漕运，京师赖之。自江已南，近闻岁歉，黎民稍困，流庸是虞。思得慈惠之师，以行恻隐之德。黄霸在位，朕无忧焉。汝为司空，兼持邦宪。慎乃出令，以临其人。务遵训诫，勉宏休绩。


○恭題仁廟御書後

仁宗皇帝居東宮時、尤重文學、侍從之臣、凡賜賚洎有所陳請、必親為題識、當時被其眷禮者不數人、今右春坊庶子、兼翰林院侍讀學士王直其一也、直永樂初科進士、由庶吉士、擢翰林修撰、器識文學、蚤巳受知、前後膺賜者三、陳詩者一、皆仁廟親御宸翰、題識批答者、首則端午賜扇。次則以直目疾賜藥。次則直遭喪將歸。賜白金為道里費。又其一則直以父在職年老。乞致仕。特敕吏部准所請。其上皆著直姓名。可謂一時之顯者矣。直謹裝潢為卷。用彰寵貺。以貽不朽。俾幼孜識之。


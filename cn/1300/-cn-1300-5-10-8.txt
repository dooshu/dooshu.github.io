柳应辰押字

予顷因见鄂州南楼土中磨崖碑，其一刻“柳”字，下一字不可识，后访得其人名应辰，而云是唐末五代时湖北人也，既载之《四笔》中，今始究其实，柳之名是已。盖以国朝宝元元年吕溱榜登甲科，今浯溪石上有大押字，题云：“押字起于心，心之所记，人不能知。大宋熙宁七年甲寅岁刻，尚书都官员外郎武陵柳应辰，时为永州通判。”仍有诗云：“浯溪石在大江边，心记闲将此地镌。自有后人来屈指，四千六百甲寅年。”有阆中陈思者跋云：“右柳都官欲以怪取名，所至留押字盈丈，莫知其何为。押字古人书名之草者，施于文记间，以自别识耳。今应辰镌刻广博如许，已怪矣。好事者从而为之说，谓能法逐不祥，真大可笑。”予得此帖，乃恨前疑之非。石傍又有蒋世基《述梦记》云：“至和三年八月，知永州职方员外郎柳拱辰受代归阙，祁阳县令齐术送行至白水，梦一儒衣冠者曰：‘我元结也，今柳公游浯溪，无诗而去，子盖求之。’觉而心异之，遂献一诗。柳依韵而和，其语不工。”拱辰以天圣八年王拱辰榜登科，殆应辰兄也，辄并记之。


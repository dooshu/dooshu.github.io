杨万里　雪晓舟中生火二首

乌银见火生绿雾，便当水沉一浓炷。

却因断续更氤氲，散作霏微暖袍裤。

须臾雾霁吐红光，烟如云表升扶桑。

阳春和日曛满室，苍颜渥丹疑醉乡。

忽然火冷雾亦灭，只见红炉堆白雪。

窗外雪深三尺强，窗里雪深一寸香。

杨万里

杨万里　雪晓舟中生火二首

乌银玉质金石声，见火忽学爆竹鸣。

腷腷膞膞久不停，白日坐上飞繁星。

不知何怒泄不平，不知何喜唧唧吟。

待渠自静勿与争，切莫借箸怒复生。

到渠缄口两耳热，铜鉼在旁却饶舌。

杨万里


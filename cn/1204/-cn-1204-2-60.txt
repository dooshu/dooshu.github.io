◎鱼游春水

东都防河卒於浚汴日得一石刻，有词无调，摭词中四字名之曰鱼游春水。教坊倚声歌之。词云："秦楼东风里。燕还来寻旧垒。馀寒犹峭，红日薄侵罗绮。

嫩草方抽碧玉簪，媚柳轻拂黄金蕊。莺啭上林，鱼游春水。 几曲阑干遍倚。又是一番新桃李。佳人应怪归迟，梅妆泪洗。凤箫声绝无归雁，望断清波无双鲤。

云山尤重，寸心千里。"凡八十九字，而风花莺燕动植之物曲尽，此唐人语也。

［词苑］


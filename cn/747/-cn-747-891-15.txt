○谏孟昶击球驰骋疏

臣闻诸召公曰：“玩人丧德，玩物丧志。不作无益害有益，功乃成。不贵异物贱用物，民乃足。”又曰：“不宝远物，则远人格。所宝惟贤，则迩人安。”夫心犹火也，纵则自焚。故文王命周公、召公、太公、毕公辅相太子发，太子嗜鲍鱼，太公不进。曰：“鲍鱼不登於俎豆，岂可以非礼养太子哉！”由此观之，饮食必遵礼，况起居玩好乎？高祖皇帝节衣俭食，惠养黎元，化家为国，传之陛下。陛下宜亲贤俊，去壬佞，视前代书传，究历世兴废。选端良之士，置於左右，访时政得失，天下利病。奈何博戏击鞠，妨怠政事，奔车跃马，轻宗庙社稷？昔陶侃藩臣，犹投ヅ蒲於江，况万乘之主乎？前蜀王氏，覆车不远矣。臣又闻食君之禄，怀君之忧。臣虽为外官，每闻陛下赏一功诛一罪，未尝不振衣踊跃，以为再睹有唐贞观之风也。今复闻陛下或采戏打球，虽宫禁无事，止於释闷，亦可一两月时为之。臣虎积习生常，不唯劳倦圣体，复且妨於庶务。诸司申覆，因之淹滞。其次奔蹄失驭，奄有惊蹶，陛下虽自轻，奈宗庙社稷何？








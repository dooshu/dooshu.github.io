李太虚宗伯自章门过访萧江值余按部未归停舟浃旬聊书代柬

萧江江头枫叶赤，雨雪行人断行迹。
元礼仙舟何处来，栖迟久作忘归客。
水落章门上水难，多君直到使君滩。
羽檄宵驰官吏急，金尊咫尺阻清欢。
短札新诗胜琼玖，珍重摩挲不离手。
更携仙酒及良方，使我红颜无皓首。
感君意，惜君留。
君家群玉有高楼，弹筝鼓瑟兼箜篌。
天寒夜永宜歌醉，恼杀孤眠一钓舟。



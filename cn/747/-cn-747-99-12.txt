○让位诏

自古帝王，必有符命，兄弟相及，存诸典礼。朕以孤藐，遭家艰难，顾兹蒙识，未洽理途。茫茫四海，将何所属，累圣丕基，若坠於地。王室多难，宜择长君，思与群公，推崇明圣。叔父相王，高宗之子，昔以天下，让於先帝，孝友宽简，彰信兆人。神龙之初，已有明旨，将立太弟，以为副君。为王恳辞，未行册命，所以东宫虚位，於今历年。彻缀在辰，祸变仓卒，后掖称制，计立冲人。钦奉前怀，愿遵理命。上申天圣之旨，下遂苍生之心；俯稽图纬之文，仰跂祖宗之烈。择今日请叔父相王即皇帝位，朕退守本藩，归於旧邸。凡百卿士，敬承朕言，克赞我天人之休期，以光我有唐之勋业。布告遐迩，咸使闻知。


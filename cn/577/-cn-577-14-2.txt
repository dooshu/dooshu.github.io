宴戎州杨使君东楼

宴戎州杨使君东楼〔一〕


胜绝惊身老，情忘发兴奇。座从歌妓密，乐任主人为。重碧拈一作酤，一作擎，一作拓春一作筒酒〔二〕，轻红擘荔枝〔三〕。楼高欲愁思，横笛未休吹。

〔一〕戎州：《太平寰宇记》：春秋为僰侯国，梁为戎州，隋炀帝废，以其地为犍为郡。

〔二〕拈酒：赵曰：元稹《元日诗》：羞看稚子先拈酒。白乐天《岁假诗》：岁酒先拈辞不得。拈酒，唐人语也。作酤，非是。

〔三〕荔枝：《寰宇记》：戎州僰道县，有荔枝园。《郡国志》云：僰，住施夷中最贤者，古所谓僰僮之富。多以荔枝为业，园植万株，一树可收一百五十斛。又有荔枝滩。《方舆胜览》：荔枝厅在倅厅，名曰万朵红。又一本在尉厅，一树四柯，西南一柯。独肉厚而味甘。黄鲁直云。






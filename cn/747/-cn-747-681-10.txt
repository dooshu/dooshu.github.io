○祭熊文

维元和八年岁次癸巳二月某朔二十五日，仲兄居易、季兄行简，以清酌之奠，致祭於亡弟金刚奴。呜呼！水一逝，不复再还，手足一断，无因重连，惟吾与尔，其苦亦然。黄墟白日，相见无缘，每一念至，肠热骨酸，如以刀火，刺灼心肝。况尔之生，生也不天，苗而不秀，九岁夭焉。昔权殡尔，濉南古原，今改葬尔，渭北新阡，先茔之北次，就卑位於东偏，冀神魂之不孤，庶窀穸之永安。呜呼！自尔舍我，归於下泉，日来月往，二十二年。吾等罪逆不孝，殃罚所延，一别尔后，再罹凶艰，灰心垢面，泣血涟涟，松贾之下，其生尚残。昔尔孤於地下，今我孤於人间，与其偷生而孤苦，不若就死而团圆。欲自决以毁灭，又伤孝於归全，进退不可，中心烦冤，仰天一号，前苦万端。呜呼！尔魂在几，尔骨在棺，吾亲奠酹，於尔床前，苟神理之有知，岂不闻吾此言。尚飨。


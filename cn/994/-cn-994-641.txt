吴芾　再和

坐上花光欲照人，深疑花是洛中神。

已拼今日如泥醉，何必须分妄与真。

吴芾

吴芾　再和

诸公得得走车轮，要向忙中乐此身。

我昔不来今日到，始知枉作把麾人。

吴芾

吴芾　再和

举世争披乐广天，得联契好岂徒然。

少留接武游麟阁，晚更先期到鹿田。

此日莫登扬子宅，何时能泛剡溪船。

傥容一夜陪清话，胜把陈编读十年。

吴芾

吴芾　再和

少年勤苦惜三余，老去惟思泛五湖。

已向林间甘淡泊，更从尘外学虚无。

酒徒渐觉随年减，诗债还应隔岁逋。

强欲冥搜赓绝唱，苦无笔力似三苏。

吴芾

吴芾　再和

嗟我性拙疏，平生好泉石。

好景与良辰，风清并月白。

必对佳友朋，一尊陶永夕。

雅志在轻肥，生笑公西赤。

岁晚效一官，粗竭区区力。

所得仅牛毛，罪戾如山积。

与其镇营营，终朝有忧色。

孰若归去来，日作太仓籴。

虽然食不充，野性还自得。

况复二老人，年来多病厄。

杜门奉旨甘，此意自平昔。

端欲务宽闲，初非为矫激。

他日会稽归，期言终不食。

人谁谅此心，交游谩千百。

独幸王夫子，相知如鲍叔。

怜我气早衰，短发仅覆额。

信我非人伪，有意在作德。

余生能几何，舍此将安适。

世路多风波，谈间起仇敌。

且复倒壶觞，乐此承平日。

吴芾

吴芾　再和

嗟我椎钝姿，处世百不便。

性独爱山水，固非嗜好偏。

本来山中人，家与青山连。

仕宦三十载，尘事虽满前。

登临兴不减，佳处辄盘旋。

搜奇更深胜，往往穷游观。

所恨坐艰窘，苦乏买山钱。

年来足忧患，杜门绝世缘。

百念俱不起，此心已休焉。

尚欲对山水，茅茨架短椽。

非为求安计，盖守知足言。

如我百无似，自视仍阙然。

余生亦何幸，获睹中兴年。

贤能随任使，熙运逢周宣。

退量驽钝姿，老去难加鞭。

有如不才木，偶未沟中捐。

宁复几寒暑，白骨埋黄泉。

且趁此身健，饱食仍醉眠。

衣葛谢轩冕，杖藜守丘园。

朝蹑登山屐，暮上泛湖船。

保真师古语，乐圣继前贤。

有妻能执爨，有儿能力田。

万事不介意，过眼如云烟。

无荣亦无辱，庶以全吾天。

吴芾

吴芾　再和

老去光阴有几旬，到官俄见岁华新。

陡惊懒慢随年长，更觉衰残畏客频。

愧我方为牵俗士，羡君欲作独醒人。

相逢未用辞归去，且向双溪醉早春。

吴芾


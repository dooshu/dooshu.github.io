◇诏青州刺史礼遣管宁（明帝三年十二月辛酉）

宁抱道怀贞，潜翳海隅，比下征书，违命不至，盘桓利居，高尚其事。虽有素覆幽人之贞，而失考父兹恭之义，使朕虚心引领历年，其何谓邪？徒欲怀安，必肆其志，不惟古人亦有翻然改节以隆斯民乎！日逝月除，时方以过，澡身浴德，将以曷为？仲尼有言：「吾非斯人之徒与而谁与哉！」其命别驾从事郡丞掾奉诏，以礼发遣宁诣行在所，给安车、吏从、茵蓐、道上厨食，上道先奏。（《魏志·管宁传》。）


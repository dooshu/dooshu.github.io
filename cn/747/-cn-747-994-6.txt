○隋故骑都尉司马君墓志铭

君讳兴，字文达。河内人也。自隆周御历，大汉膺期。或公或侯，郁映於图史；允文允武，纷纶於简牒。祖（阙）誉，齐上仪同务举韩王府参军事。托乘梁蕃，联裾魏邸，声尘洽来叶，光价骛当年。父（阙）隋任泽州泽县丞。弼宰弦歌，嘉猷远播。翼绥黎庶，令遐彰。以贞观二十年五月一日，卒於私第。春秋有五。夫人南阳张氏，门风演庆，载诞容华，四德洽於母师，六义光乎女则。岂期天道冥昧，赋命循环，薤露溘，烛风俄逝。以总章三年七月二十二日，归於蒿里，春秋七十有二。粤以咸亨元年岁次庚午朔（阙）四月癸酉，同葬於河阳县东北一十七里平原。礼也。俄摧千文，徒怀肃肃之音；奄三泉，空轸冥冥之叹。惧桑田有变，陵谷尚移，故勒碑铭，乃为词曰：

荒源蒿里，寂寞佳城。泉门永，地户长扃。松风警遂，霜月凝茔。生平己矣，空馀颂声。（其一）

八火焚躯，忽然归故。先墨尽龟，卜居安厝。神灵具飞，游魂还墓。既返需车，寂然无怖。（其二）

九泉寂寂，幽圹冥冥。分辞周户，永别英声。翔鸿作伴，狐兔盈庭。（阙）


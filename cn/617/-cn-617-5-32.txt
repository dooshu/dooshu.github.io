民俗节日


【原文】

国俗自八月初十至十五日，并蒸米，拌赤小豆，为饭相饷，以祭月，风同中国。

是夜，正副使邀从客露饮。月光澄水，天色拖蓝，风寂动息，潮声杂丝肉声，自远而至。恍置身三山，听子晋吹笙，麻姑度曲，万缘俱静矣。

宇宙之大，同此一月。回忆昔日萧爽楼中，良宵美景，轻轻放过，今则天各一方，能无对月而兴怀乎？

世传八月十八日为潮生辰，国俗于是夜候潮波上。

子刻，偕寄尘至波上。草如碧毯，沾露愈滑，扶仆行，凭垣倚石而坐。

丑刻，潮始至，若云峰万叠，卷海飞来。须臾，腥气大盛，水怪抟风，金蛇掣电，天柱欲折，地轴暗摇，雪浪溅衣，直高百尺，未敢遽窥鲛宫，已若有推而起之者。迷离惝恍，千态万状。

观此，乃知枚乘《七发》犹形容未尽也。潮既退，始闻噌吰之声出礁石间。徐步至护国寺，尚似有雷霆震耳。潮至此，观止矣。

元旦至六日，贺节。

初五日，迎灶。

二月，祭麦神。

十二日，浚井，汲新水，俗谓之洗百病。

三月三日，作艾糕。

五月五日，竞渡。

六月六日，国中作六月节，家家蒸糯米，为饭相饷。

十二月八日，作糯米糕，层裹棕叶，蒸以相饷，名曰鬼饼。

二十四日，送灶。

正、三、五、九为吉月，妇女率游海畔，拜水神祈福。逢朔日，群汲新水献神。此其略也。

余独疑国俗敬佛，而不知四月八日为佛诞辰。腊八鬼饼如角黍，而不知七宝粥。

国王送菊二十余盆，花叶并茂，根际皆以竹签标名。内三种尤异类：一名“金锦”，朵兼红、黄、白三色，小而繁，灿如列星；一名“重宝”，瓣如莲而小，色淡红；一名“素球”，瓣宽，不类菊，重叠千层，白如雪，皆所未见者。

媵之以诗，诗云：

陶篱韩圃多秋色，未必当年有此花。

似汝幽姿真可惜，移根无路到中华。



【注释】

丝肉：乐器之音与歌吟。



子晋：王子乔（前565-前549），字子晋，周灵王太子。喜吹笙作凤凰鸣。



麻姑：又称寿仙娘娘。道教神祇之一。葛洪《神仙传·麻姑传》载其修道于牟州东南姑余山（今山东莱州）。“入拜方平，方平为之起立。坐定，召进行厨。……麻姑自说云：接侍以来，已见东海三为桑田。”



鲛（jiāo）宫：鲛人水中居室。晋干宝《搜神记》卷十二：“南海之外，有鲛人，水居如鱼，不废织绩，其眼泣，则能出珠。”



惝（chǎng）恍：恍惚。



枚乘（？-前140）：字叔，淮阴（今江苏淮阴）人，西汉辞赋家。曾为吴王刘濞侍从。《七发》为其赋文名篇。



噌吰（cēng hóng）：壮阔之声。



浚（jùn）：疏通。



艾糕：加艾草制作成的糕饼。



角黍：粽子。古时多用黍米。



七宝粥：又称佛粥，腊八粥。农历十二月八日，佛寺以松子、米、粟等煮粥，供佛并供众，以结善缘。



媵（yìng）：送，赠。






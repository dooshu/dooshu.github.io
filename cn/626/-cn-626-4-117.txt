晏御史铎六首

【登黄鹤楼】

宦游岁月易蹉跎，对景其如感慨何。

黄鹤不来仙已去，古楼犹在客重过。

青山远戍寒烟积，芳草平洲夕照多。

此日独吟伤往事，长江渺渺水空波。

【折杨柳】

河桥残柳半无枝，多为行人赠别离。

羌虏不知萧索尽，月明空向笛中吹。

【酒肆】

半幅青帘柳外斜，瓮头春色泛桃花。

遥思昔换金龟处，知是长安第几家？

【送曾与忠】

送送临歧路，沧江欲暮时。

我怀殊未已，君去独何之？

乡国多归梦，天涯少故知。

别来明月夜，无那思凄其。

【九峰山行（二首）】

三径重开书屋，九峰旧隐人家。

欲辨武陵春色，溪流泛出桃花。

曲径沿流上下，苍苔白石磷磷。

落日惟闻啼鸟，空山更少行人。


周宛委墓志铭

余生平不喜作谀墓文，间有作者，必期酷肖其人，故多不惬人意，屡思改过，愧未能也。余老友周宛委先生去世，其公郎嘉绩谓余与先生为文学知己，微余莫志其墓。余辞曰：“宛委先生时在余目前，第恐落笔又以唐突间得罪也。”嘉绩曰：“藉先生虎头之笔，得为先人写照，幸甚。”

先生姓周，讳懋明，濂溪先生之后。郡司寇涵宇公，则先生父也。甫离襁褓，即以先生为司寇仲兄后。少即颖敏异群儿。十八为日铸董公馆甥。董公为越中名宿，弟子数百人，一时英俊，皆在其门。先生自负过高，目诸同门，少所许可。及试有司，以奇文见斥，遂罢弃举业。下帷稽古，涉猎群书，以此浪荡不羁，家业日落。先生益蹇傲佯狂，见人矫骇愕窒，如野鹿山鸡，不可与接。家居无事，辄浩叹长吁，其一肚皮怨天尤人磊砢不平之气，时时陡发，不禁其性火上腾，妒河中决。凡有著作，诗则昌谷之《恼公》，文则韩非之《孤愤》，赋则屈原之《离骚》，如笑如嗔，如嘲如詈，如断岩之猿咽，如绝壑之泉悲。后作《史断》一书，眼前之人，不足以供其唾骂，乃进而评骘千古。虽谋如孙武，智如诸葛，忠如文山，义如豫让，廉如伯夷，功业如光弼、子仪，先生洗垢吹毛，寻其瘢痣，热唱冷嘲，乞一生活地不可得。昔有柳先生行九者，与徐文长先生评论古人，常恨孔明不善兵，历指可破魏擒操处皆失著，至欲裂眦。及去，文长先生送之，扉半阖，睨而曰：“不道短柳九，办杀曹瞒。”闻者绝倒。先生之《史断》，其抉隐擿伏，大率类此。

先生幼弟允恒，余女倩也。余尝造其庐，先生见余至，必仓忙扶杖而来，袖其所著书，出以示余。余捧读之，皆残篇断简，恶楮毛书，窜改涂抹，烟煤败黑，微有字形，余不能句。先生寻行觅字，为余诵之。读至刻画深沉，翻驳痛快，则握拳透爪，啮齿穿龈，嚄唶咨嗟，唾洟满面。听其奇论，真动地惊天。自午至酉，连读数帙，虽舌敝耳聋，不以为疲也。庚戌夏季，病剧且革，呼其长子嘉绩至前，手授数卷，曰：“此吾遗文也，近世无知之者，留之后日，以待桓谭。”言毕遂瞑。

其友张岱曰：先生著述盈笥，其所持论，皆出人意表。余独畏其舌锋犀利。饮其毒者，无不黧面折角。盖其笑则辅嗣，骂则灌夫，挝鼓如祢衡，击唾则曹操。如此异人，如此异才，求之天下，真不可无一，不能有二也。余尝谓先生位不偿德，命不酬才。王弇州著文人九命，先生乃占其四：一贫困，二嫌忌，三偃蹇，四恶疾。特以先生寿登七十，视履考，于夭折、玷缺、刑辱、流窜、无终，皆所获免。而先生一事胜人，独曰有后。先生丈夫子三，皆负轶才，自能名世。老泉偃蹇，轼、辙补之，则先生一生愤懑抑郁之气，亦可藉此以稍杀矣。

余以此语下慰九泉，遂拂石铭之。铭曰：

轩冕也而视如奴隶，英雄也而轻若儿稚，将相也而贱如狗彘，人则嗫嚅，尔惟诟詈。余之佩服先生，犹越王之式怒蛙也，惟取其气。


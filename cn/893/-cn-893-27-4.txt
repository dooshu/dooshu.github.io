江夏送林公上人游衡岳序





江南之仙山，黄鹤之爽气，[一]偶得英粹，[二]后生俊人。[三]林公世为豪家，此土之秀。落发归道，专精律仪。[四]白月在天，[五]朗然独出。既洒落彩翰，亦讽诵于人口。[六]

[一]《方舆胜览》：黄鹤山，一名黄鹄山，在江夏县东九里。去县西北二里有黄鹤矶。



[二]颜延之《宋武帝谥议》：“英粹之照，正性自天。”



[三]《南史·王规传》：王威明，风韵遒上，神峰标映，千里绝迹，百尺无枝，实俊人也。



[四]《梁书》：慈心深广，律仪清净。



[五]《法苑珠林》：西方一月分为黑白，初月一日至十五日名为白月，十六日已去至于月尽名为黑月。此文所云白月，则指满月而言也。



[六]《华严经》：何况如来金口所说。



闲云无心，与化偕往。欲将振五楼之金策，[一]浮三湘之碧波。[二]乘杯溯流，[三]考室名岳；[四]瞰憩冥壑，[五]凌临诸天。[六]登祝融之峰峦，[七]望长沙之烟火。[八]遥谢旧国，誓遗归踪。百千开士，[九]稀有此者。

[一]金策，锡杖也。见十五卷注。



[二]三湘，见一卷注。



[三]神僧杯度，常乘木杯渡河，见十卷注。



[四]《初学记》：衡山一峰名石囷，下有石室，中常闻讽诵声。



[五]冥壑，幽谷也。



[六]诸天，见十九卷注。



[七]《一统志》：祝融峰在衡山县西北三十里，位值离宫，以配火德，乃祝融君游息之所。上有青玉坛，道书以为“第二十四福地”。《湖广通志》：衡山有七十二峰，其最高者，为祝融峰。旧传：高九千七百三十丈，或云祝融峰去地二万丈。唐卢载诗“五千里地望皆见，七十二峰中最尊”是也。峰顶有风穴，每将雨，则风自穴发。又有雷池，祷雨皆验。



[八]按《唐书·地理志》，潭州长沙郡，隶江南西道，领长沙、湘潭、湘乡、益阳、醴陵、浏阳六县。



[九]开士，见廿一卷《赠衡岳僧方外》诗注。



予所以叹其峻节，[一]扬其清波。龙象先辈，[二]回眸拭视。比夫汩泥沙者，相去如牛之一毛。[三]昔智者安禅于台山，[四]远公托志于庐岳，[五]高标胜概，斯亦向慕哉!

[一]颜延年诗：“峻节贯秋霜。”



[二]僧中能负荷大法者，谓之龙象。见十二卷注。



[三]张九龄诗：“相去九牛毛，惭叹知何已。”



[四]《传灯录》：智禅师，荆州华容人。十五礼佛像，誓志出家，恍焉如梦见大山临海际，峰顶有僧招手，接入一伽蓝，云：“汝当居此。”年十八，依僧法绪出家。陈太建七年，隐天台山佛陇峰。有定光禅师先居此峰，谓弟子曰：“不久当有善知识领徒至此。”俄而师至，光曰：“忆畴昔举手招引否?”师即悟礼像征，悲喜交怀，乃执手共至庵所。其夜闻空中钟磬之声，师曰：“是何祥也?”曰：“是楗椎集僧，得住之相。此处金地，吾已居之。北峰银地，汝宜居焉。”开山后，宣帝建修禅寺，割始丰县调以充众费。及隋炀帝请师受菩萨戒，号师为智者。师自始受禅教，终乎灭度，常披一坏衲，冬夏不释。来往居天台山二十二年，建造大道场一十二所，国清最居其后。



[五]《神僧传》：释慧远欲往罗浮，及届浔阳，见庐峰清净，足以息心，始住龙泉精舍。此处去水本远，远乃以杖扣地，曰：“若此中可得栖立，当使朽壤抽泉。”言毕，清流引出，浚以成溪。于是率众行道，昏晓不绝。释迦余化，于斯复兴。自远卜居庐阜，三十余年，影不出山，迹不入俗。每送客游履，常以虎溪为界。



紫霞摇心，青枫夹岸，目断川上，送君此行，群公临流，赋诗以赠。






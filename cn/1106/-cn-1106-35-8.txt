○上严东川寄剑门铭启

（严砺，字元明，震之从祖弟也，元和元年，刘辟反，自山南西道节度使讨辟，以储备有素，检校尚书左仆射，节度东川。公作铭以纪其事。详注《剑门铭》。）

宗元启：伏惟仆射以仁厚蓄生人，以勇义平国难，而剑门用兵之事，最为天下倡首。取其险固，为我要冲，（砺与高崇文同征刘辟，拔剑州，斩其刺史文德昭。因分守险阻，溃其腹心。）王师得以由其门而入，彷徉布，（布，散也。徉，音羊。，户故切。）遂无留滞。是阁下之勋力，宜著于万祀而不已也。

宗元负罪俟命，晷刻观望，道里深远，不得悉闻当时之威声。然而窃以累受顾念，踊跃盛德，恐没身炎瘴，卒无以少报于阁下。是以昼夜忄匈忄匈，（许拱切。）不克自宁。今身虽败弃，庶几其文犹或传于世，又焉知非因阁下之功烈，所以为不朽之一端也，敢默默而已乎？谨撰《剑门铭》一首，惶恐献上。诚无以称宏大之略，亦足以发平生之心。不胜惭惧战越之至。


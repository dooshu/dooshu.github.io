卷五十六

<史部,诏令奏议类,奏议之属,历代名臣奏议>

钦定四库全书

历代名臣奏议卷五十六

明　杨士奇等　撰

治道

宋光宗即位叶适应诏条陈六事上奏曰臣恭惟陛下始初临御思深虑远曾未旬浃遽诏中外之臣各以其言疏列来上诚欲治之主正本始之先务也臣不敢泛滥条奏苟应故常惟陛下少留听焉臣闻古之号为贤君者必能先明所以治其国之意能先明所以治其国之意知病所在锼剔根柢不惮改为则虽已衰复兴垂败复成终必得其所?而後已不能先明所以治其国之意因循姑息随目前之苟且望他日之远大错施杂用精神不应文理差舛久而无验心志怠忽则虽已兴已治之余衰乱出焉况欲求其兴且治乎所谓当先明治国之意何也盖当微弱之时则必思强大当分裂之时则必思混并当雠耻之时则必思报复当弊坏之时则必思振起当中国全盛之时则必思维持保守当远人宾服之时则必思兼爱休息先视其时之所当尚而择其术之所当出不可错施而杂用也尧舜三代莫不皆然秦汉以还可称之君暨我本朝艺祖太宗圣人迭起积其勤劳奋其勇智功隆业钜垂裕来叶何尝有迷其时而误其术者哉陛下以臣之言视今之时则其时果当何尚而其术果当何择欤岂以为微弱而当思强大分裂而当思混并雠耻而当思报复弊坏而当思振起欤抑以为中国全盛而当思维持保守远人宾服而当思兼爱休息也无乃当微弱分裂雠耻弊坏之时而但处之以中国全盛远人宾服之势用维持保守兼爱休息之术而欲庶几夫强大混并报复振起之功欤治道之象微而难知臣虽至愚窃论今日之事恐其由前之时而处以後之势用後之术而欲求前之功补泻杂医不能起疾禾莠参种迄靡丰年此所谓治国之意当先明者也诚先明其意则国之所是可斟酌而定议论趋向可审详而决课功责效可岁月而待臣昧死?论今日之未善者六事皆治国之意未明之故何谓未善者六事今日之国势未善也今日之士未善也今日之民未善也今日之兵未善也今日之财未善也今日之纪纲法度未善也何谓今日之国势未善请即汉唐之兴废以考见宣和靖康之始末汉中衰也为王莽所篡尺地一民非诸刘之有矣然其人心犹未溃也故光武以宗室踈属至与乞食之饥民聚谋协力卒以诛莽而尽复汉业者二百年唐自天宝之後大乱相乘盗窃名字跨据藩镇者接踵加以世有内患日就衰削亦以其人心犹未溃也故犹得专主行其命令尽羁縻其土宇者百五十年不至於播迁不复而使中原遂为左衽也国家宣和靖康之变虽曰小人造衅力取幽燕贪功不靖激成祸乱然三镇虽割而其民未尝?降也京师虽陷而天下未尝有变也敌虽以威立张邦昌刘豫而奸雄未有崛起而与我抗者也建炎巡幸远至温台从卫隆佑分适洪赣川陕处置自为扞御三方阻隔不相闻知然臣民奔走爱戴无异平日及刘豫再犯江淮乌珠复取河南震动陵逼自以为豕突之势莫之敢校然将士用命首尾鏖击豫以退却而乌珠大败卒甘心而求盟焉自是宣和之末至绍兴十年之後凡二十年之间中国实无溃叛之形也然终不免於罢兵增币分裂南北以和寇雠大则无东汉戡复之勲小则无晚唐羁縻之政何也此臣所以深疑当时治国之意未明於微弱分裂雠耻弊坏之时猥用维持保守兼爱休息之术枘凿不合矛盾相戾畏而安之佐成其锋以致此也自是以来几二十年完顔亮凶狂离其巢窟跳踯一战鼓声所震常润之屋瓦几无宁者当是之时我方过於防虑岂敢谓其真送死乎然而敌人簒之华人叛之卒殒其首於是中原响合殆将百万而我以素无纪律之兵声势不接犹能所向有功是中国虽名属彼而实未尝溃叛於我者如故也自是以来休而息之爱敌而不敢爱中原者又几三十年矣岁月虽已远长老虽已亡号令虽已絶然而臣揆之天理验之人心察之事势虽其名属彼而实未尝溃叛於我者犹在也陛下盍先明所以治其国之意而斟酌国是於此乎且夫微弱者必思强大汤以七十里文王以百里是也分裂者必思混并秦晋隋之力争艺祖太宗之无敌是也雠耻者必思报复夏少康越勾践汉武帝唐太宗是也弊坏者必思振起秦孝公周世宗是也岂昔之能斟酌国是於此而今有不能乎若曰业已然矣吾独奈何又曰天不悔祸吾其敢逆事之未立则曰乘其机也不知动者之有机而不动者之无机矣纵其有机也与无奚异功之未成则曰待其时也不知为者之有时而不为者之无时矣纵其有时也与无奚别然则用後之术而欲求前之功治国之意终於未明而今日之国势亦终於未善而无所复论矣何谓今日之士未善自古国家曷尝不以任贤使能为急欤然而以意行事以人胜法者乃今日之所讳也故事之曲折无不诿法习而行之吏胥所工士大夫媿焉幸时无事将迎唯诺自可称职而贤能遂至於无用矣其无用也故今之修饰廉隅者反以行见异研玩经术者反以学见非志尚卓荦者反以材见嫉伦类通博者反以名见忌是岂世之恶贤能欤贤能之无用势有以激之也锢於朋党沈於卑贱老於岩穴何不可者然而臣窃恠其说无用於世矣而风流日以坠失士俗日以颓败官无素望人无定品诸路无平时之帅群僚无充事之员举踌躇叹息而且以乏材为患者何欤岂其既以为无用而可以抑遏又以为有用而不可磨灭欤然则以为有用而不求其实而收之以为无用而不思其弊而救之者何欤此臣所以深疑治国之意未明而使今日之士未善也陛下盍先明之乎若治国之意终未明则今日之士亦终於未善而无所复论矣何谓今日之民未善三代之养民臣犹未敢言也若夫汉当文景之际则公私有余武帝则萧然耗矣江左元嘉之政其盛衰亦然盖民之贫富专系其用兵之多少矣自绍兴之中年及乾道淳熙将五十年中间用兵一二年尔亦可谓少矣民之富州县之寛宜与文景比而今日独奈何民力最穷州县最困欤试即士大夫而问今天下之县曰某可为欤某不可为欤其不可为者十居八九矣又试即士大夫而问今天下之州曰某可为欤某不可为欤其不可者十居六七矣又问其不可为者何事欤曰月椿板帐钱尔经緫制上供尔归正人官兵俸料尔又问民力之所以穷者何说欤曰役法尔和买尔折帛尔和买而又折帛尔然则国家有休兵之实过於文景而天下被用兵之害甚於武帝何欤此臣所以深疑治国之意未明而使今日之民未善也陛下盍先明之乎若治国之意终於未明则今日之民亦终於未善而无所复论矣何谓今日之兵未善古人之兵以宿师为拙以聚屯为病不敢别异於民而特养之虽特养之不多数也一朝有事菽椹其食料简其民虽少而未尝不胜者厉而使之也今之特养者将兵禁兵厢兵世世坐食緫其成数斯不少矣古人之兵患未得此数尔固足横行於天下又有特养之大者御前之军屯驻四处铸兵买马截拨纲运赀力竭矣然而上下徊徨皆曰兵不可不养也屈意仇雠坚守盟誓行人岁遣賝货空矣然而内外怵惕又皆曰兵不可用也不知兵既不可不养而何以反不可用欤统副非人朘削廪赐卒伍穷饿怨嗟流闻议者又以为就使用之终不可以致其死命也不知既不可用而徒养之又何以徒养之者为累欤然则昔人之能厉其兵虽少而必胜今日之以兵自累虽多而愈弱者何欤臣所以深疑治国之意未明而使今日之兵未善也陛下盍先明之乎若为国之意终於未明则今日之兵亦终於未善而无所复论矣何谓今日之财未善财之善者不曰米粟布帛取於民力之所有欤及王制浸废运渔盐榷酒茗以佐用度然终不尽利而亦不尽以金钱责其下之所无虽少而不得不足者盖亦未至於一切肆行而不顾也今之茶盐净利酒税征榷何其浩大欤虽汉唐极盛之时尽一天下之输曾未能当今三务场之数其又有浩大者经緫制钱强立窠名从而分隶和买白着折帛折变再倍而取累其所入开辟以来未之有也入既若是出亦如之盖常仓卒不继相视无策遂印两界会子而权之者有年数矣不知取钱之多既若是而何以卒岁扰扰反忧不足欤今天下幸欲暂安於无事而徒以是钱为患也设更有事其一切不顾而取之者又将覆出欤夫昔者不敢尽取虽少而犹足今日不顾而取之虽多而犹匮者何欤臣所以深疑治国之意未明而使今日之财未善也陛下盍先明之乎若治国之意终於未明则今日之财亦终於未善而无所复论矣何谓今日之纪纲法度未善昔之立国者知威柄之不能独专也故必有所分控持之不可尽用也故必有所纵三代以上星分棊布悉为诸侯其自居者千里而已此非後世之所能然犹坚植其四隅倚之扞御封崇其险厄示以形势至於对立鼎峙雌雄所争则必隆其委任多其分画岂无外重生奸跋扈致寇之患哉历代相承莫之或变盖非不欲其密而亦不能不使之踈也然则尽收威柄一緫事权视天下之大如一家之细孰有如本朝之密者欤呜呼靖康之祸何为远人作难而中国拱手欤小民伏死而州郡迎降欤边関莫御而汴都摧破欤今犹弗之悟也岂私其臣之无一事不禀承我者为国利而忘其雠之无一事不禁切我者为国害欤岂其能专而不能分能密而不能踈知控持而不知纵舍欤此臣所以深疑治国之意未明而使今日之纪纲法度未善也陛下盍先明之乎若为国之意终於未明则今日之纪纲法度亦终於未善而无所复论矣恭承明诏念军国之利害不能究知生民之休戚无以自达法或不宜於俗事或不便於时臣固以为无大於此六者矣然而当先明治国之意而已不先明治国之意使此六者本伤而末坏心蠧而枝披支离涣散而臣之议论无所复用矣诚先明治国之意则臣今所论特其目尔源流汗漫变故万端非兼考古今不能尽其理非并知难易不能通其变非独悟良策不能操其决非豫覩成效不能待其久也陛下不以臣之愚试留听焉诚欲先明所以治国之意则固当视今之时陛下以为今果何时欤果微弱欤则意固在於强大矣果分裂欤则意固在於混并矣果雠心欤则意固在於报复矣果弊坏欤则意固在於振起矣在陛下审观熟察而已然则谓今之时为中国全盛远人宾服者臣恐其名托之而实非也谓治国之意当维持保守兼爱休息者臣恐其形似之而实缪也在陛下果断改为而已臣伏覩寿皇圣帝在位二十八年英武刚健勤劳恭俭整厉臣工变移风俗大志未酬亲授陛下舜禹之美二典所载若帝之初何以过焉陛下严祗寅畏足以膺受付托仁恕温厚足以慰答徯望虚心无我足以容受正直广览兼听足以照临欺蔽至公寡欲足以杜塞侥幸长驾远驭足以招徕英杰於此而先明所以治国之意又何难哉譬之行天下者在所问津而已干犯旒扆无任恐惧

唐仲友代人上书曰臣伏覩某日诏书陛下以临政之始思闻谠言凡军国之务靡不询究使中外之臣咸得条奏仰见圣意隆寛尽下以图新政臣受国恩至深至厚感激之意万倍常庶某日忽蒙颁到诏书一道拜受伏读乃陛下以既行博询不遗旧臣复加特诏俾之尽言仰惟天意广大圣德日新海隅苍生有口有心咸?罄竭矧在愚臣敢有纎毫顾望不尽之意臣本诸生受知高宗擢臣谏诤臣之报国朴忠而已寿皇察臣本末擢之政地十有四年臣之所以事寿皇者即前日之所以事高宗也今陛下亲受圣父之传臣之事陛下者敢有二志而况被遇潜邸依光议堂始终蒙恩非可量数不询当言而况询及臣窃惟天下之事莫难厥初自古人君必观初政谨初而往易於遡游既过而补难於覆篑是故九庙之付托在初四海之观瞻在初万机之得失在初欲上承万世之休下垂万世之统未有不谨其初者也高宗得傅说命之纳诲自古谨初之君未有如高宗者也周公归政成王先之以无逸申之以洛诰终之以立政自古谨初之佐未有如周公者也六书具存条目甚悉委曲如慈父之言简易有严师之训可谓万世之龟监百王之模楷是故陛下今日尽孝在初懋德在初奉天在初敬民在初用人在初立政在初寿皇陛下父子之圣孝慈固已尽於平日然既承大宝天子之孝事异储宫爱敬已尽於宫闱所难尽者恶慢不施於一民继承已谨於思虑所难谨者动静不失於一机故曰尽孝在初陛下岐嶷之资禀於生知聦明之学成於就傅所谓懋德岂劳勉强然而震惊百里天下未能周知飞龙在天万物方且咸覩毫厘得失天下共闻日新其德自今以始故曰懋德在初天眷陛下固非一朝陛下承天方自今日牺牲玉帛特为事上之常视听言貌动为奸和之具以实不文所当审别故曰奉天在初国家中更厄难民散无统高宗收此民三十六年而付之夀皇夀皇抚此民二十七年而付之陛下二圣於民同乎一敬中外宁泰业如金瓯宝而持之至难至重故曰敬民在初陛下继照之德羣下共知议堂之上端靖深观渊默雷声意向可见忠邪之辨不待臣言然而表民在德济世须材风云会同之初德业天渊所由判也故曰用人在初高宗举大纲夀皇笃前烈法令既备纪纲既张陛下乃继绍之时鼎新之日是故初不欲锐锐则易退初不欲尽尽则难继若虞机张必中而发故曰立政在初凡是六者陛下之所素知圣学之所素及臣言已赘臣意可矜赦其迂愚?毕余说揖逊之事唐虞之後万古不行逮我高宗断自圣意别宫就养慈孝两全高宗真可以为尧矣寿皇亲承付托兢业万机内奉慈亲外平庶政安静之福同於高宗夀皇真可以为舜矣夀皇真可以为舜举神器而付之陛下是以禹处陛下也夀皇以禹处陛下陛下当以禹继之臣观自古勤俭谦抑之君未有如禹者禹之圣德齐於尧舜禹之大功施于万世然以上继大圣之君每怀不及之念分阴必惜虑失时也下车泣辜深责己也闻善言至为之拜饮旨酒至为之恶宫室必卑饮食必菲所以至谦至抑至勤至俭舜一己百舜十己千是乃所以为禹是乃所以继舜臣观帝舜授禹之言禹奉而行何啻弟子之於严师精一执中既自运乎心术之间无稽勿询尤审听於求箴之际至於懔乎朽索之戒所以力行可畏非民之言兢兢於身垂训万世陛下缉熙之学素深於书姑因继舜及之非谓圣心高明有所未见曾子曰尊其所闻则高明矣行其所知则光大矣高明光大不在乎他在加之意而已老臣惓惓最在此语或谓受恩三朝当有奇谋异策以裨初政臣实不肖不惟素学所无实亦本心不欲故未尝挟以事高宗亦未尝进以干夀皇也况道不以空言为高事必以常行为久成规在前功在驯致曲学小数非臣敢知谨昧死陈国家大体具如左惟陛下幸赦其愚

周南对策曰臣闻天下之利害易知一介之议论难信凡为臣子皆有愚衷若使效竭其短陋或能感动於万分岂非夙昔之至?哉然天听崇深草茅踈贱自非有乐听之意则恐犯徒言之羞惟陛下少垂圣恩臣谨昧死上对臣闻立必为之志正己以先物者兴王之事业也存择善之诚资人以成治者平世之规摹也历观自昔间出之主降及後代庶几之君若非有必为之素志则必有择善之深诚故能君臣协谋至於治道克立陛下履位踰年治体尝一变矣曩者是非纷淆人心壅塞今者用舍向正观听略新此诚欲治之机而将成之候也然弊事循积而未见其方兴之势公论略伸而不能无复变之疑朝廷方议一善政其於兴革犹未敢及也而陛下必曰为之必以渐不知规摹且未立尚何渐之可论乎台谏方逐一小人其於旌别犹未及尽也而陛下必曰论事不可激不知忠邪方杂处尚何激之可虑乎意者此岂陛下立志未笃而择善固执之者尚未明欤故虽履位踰年而岁月不过相持好恶未能归一贤者无所倚仗中人未识底止阴拱不言者潜蓄撼揺之意而宇内所当振起之事随其亏圯而皆莫以为意矣此岂非今日为治之大患所当先变者欤如其条目纎悉当以次而论者臣不敢比而同之也敢沿圣问而献其略臣伏读圣策曰古者帝王之世教化兴行风俗醇美邦本固而上下足公道孚而赏罚明熙熙乎泰和之治朕甚慕之此有以见陛下慨慕三五之盛欲返古之道变今之俗也臣闻自昔帝王或值鸿荒朴略之世或当民物纷杂之时其民岂尽易化而其国亦岂易足哉皆由积其劳勤尽其心志而後得之尔然而闺阃未肃不敢言教朝廷未治不敢议俗制用无度则不能兼足任使略偏则必知害公故圣人不敢轻以是尤诸人而常以是任诸已教化未达必曰岂吾渐摩之具阙欤风俗不美必曰岂吾表倡之道非欤邦本不固则思所以窒浮蠧之源公道未孚则求所以破私邪之论於是居仁由义而教化兴矣本身率民而风俗醇矣王后世子俭德相先而上下足矣宫房左古偏情不用而赏罚明矣今陛下慨慕於四者之盛则善矣不知亦思所以致此乎夫乐闻其治而不能加之刚大之意有慕古之心而未知致力之所此儒生学士读诵之累也而於治道何用哉且陛下寛大爱人喜怒有则朞年之间区断机事未尝有暴察刻急之失可谓有人君之德矣台谏言事寛洪乐听未尝有猜防疑忌之意可谓有人君之度矣自昔人主不可有为皆由宇量褊狭今陛下德度如天此如人有平夷广阔之基址所阙者独未能抡材作室於其上尔若自此而用力则谁能御之抑臣之所忧者独恐作室之志未能先定於心而取成於道谋抡材之识未能精别於己而杂用於滥进则臣恐室之难成而治道决不能立矣故古之教化易以浃洽而今则坐视礼义之陵夷而不能返古之风俗易以变革而今则目覩民风之靡薄而不为恠国本非不可固而不能损己以益民私情非不可絶而惮於遏恶而扬善此臣所以叹息陛下有慕治之名而未能加之意也陛下若未能先正此意则凡所以策臣者臣虽条列而件具之何益於圣治哉臣伏读圣策曰盖由尧舜三代一道相承同条共贯见於典谟之盛或者乃曰五帝不相沿乐三王不相袭礼何耶此有以见陛下欲考帝王相传之统绪以订正其沿袭之是非也臣闻帝王必有所同亦必有所异何谓帝王之所同志必在生民心必公天下不以位为乐不以安为娱信仁贤而不贰黜奸慝而不惑卓然有别而不可以毫厘易位者是也何谓帝王之所异质文有损益制度有繁简或法善於古而今当变或事失於今而古当从变而通之以求无失於中庸时措之宜者是也古之圣人既用其同者以兴治复取其异者以随时此礼乐之文虽小有增益而不害为同条共贯者此也及至後世拘牵条贯之名变易沿袭之说其所当同者既一切错乱而非其旧其所当异者反因陋守旧而不敢为此甚可叹矣臣尝见汉唐叔末之人主颠倒贤愚贸易好恶忽天命失人心慢弃贤士亲狎小人其条贯之不同於古帝王者可谓极矣至於敝陋之法玩习之令积久寛纵之事晓然为民之害所当修补而振起之者则曰是必不可改改则有戾於条贯之同是以兼失同异之义废坠统纪之本而卒莫能知沿袭条贯之果何义也深惟今世出令用人所未合於帝王之条贯者果何事守常不变所未合於帝王之沿袭者果何说陛下圣问及此是天下之福也然五帝三王不敢废变通之说而陛下则见弊事而不敢为五帝三王未尝有兼容善恶之论而陛下则见小人而不敢去此臣之所未谕也陛下诚致思焉则条贯沿袭之说晓然有辨而不至於无别矣臣伏读圣策曰帝王无为而天下功成固未始敝精神於事为之烦然舜孳孳汲汲禹胼胝文王日昃不遑暇食何勤劳若是乎此有以见陛下即帝王之劳勤以验无为而治之异说也臣闻无为而治之说孔子虽指舜而言其实论舜治既成之後九官在位十六相佐职股肱耳目无不得人而舜则授任而责成功故谓之无为无为者非无所作为之谓也若庄周有无为天下功之说此盖出於老氏清静自正之论其实非孔子之意而不可施之於天下国家也夫天下国家大物也非上得天意下得民心不能以有之非衆建贤才兴起法度不能以守之其来久矣舜之孳孳汲汲禹之胼手胝足文王之日昃不暇食彼岂过於勤劳哉诚知天意之难测民心之可畏一日不存祗畏忧勤之心则将有不可以智力留者此其所以毫厘食息无不在民也且陛下亦知今日之治体果可以无为而治欤否耶臣闻夀皇圣帝临莅天下几三十年此三十年间浃洽於人心者非不深暴白於天下者非不着然历时寖久睠焉独叹乃有功业未成之忧者何耶迨释去重负之日天下之童儿妇女不谋同辞皆以为夀皇之志大有屈而未伸者又何耶陛下视膳问安日聆慈训纵夀皇不言而陛下岂不知之乎若以年糓屡登不如今日而忧之耶则隆兴以来无甚凶岁若以为边鄙安帖不如今日而忧之耶则辛巳以後未尝用兵不知上林苑囿游幸絶稀而草生甚茂者夀皇何为而略无闲泰之时乎夙兴视朝日昃访问夕引儒生讨论世事而丙夜又复观书者夀皇何为而过自焦劳乎据东南一隅之地取三十倍劳筋苦力之赋养百余万列营坐食之兵官多而无阙以处民贫而无策可裕天下事势坚凝胶固欲一舒伸而不可得此夀皇所以夙夜不寐而发功业未成之叹也舜之继尧也曰重华协帝禹之继舜也曰祗承于帝夫协者果何事承者果何说耶即帝尧心之所存志之所向凡欲为而未就欲就而未终者舜皆有以协合之而使其规模无毫厘不满之处也若禹自知其德不及舜亦尽其力而只承之此舜之孳孳汲汲禹之胼手胝足所以为不可及也陛下若实得寿皇之用心实知天下之事势则舜之兢业禹之忧勤与夫文王咸和万民之事兼举而力行之可也今惑乎无为之说而有精神劳敝之疑臣以为陛下若能举今急政要务尽力而为之则事为之末固不足以劳圣虑若因循苟且不立一政不兴一事举今所谓急政要务尽废之则虽知事为之末不足为亦无益矣臣伏读圣策曰舜乐取於人以为善禹闻善言则拜同是道也或者乃曰五帝神圣其臣莫能及三王臣主俱贤用人之际抑有异欤此有以见陛下有谦冲不自用之意而未满乎晁错之说也臣闻古者君师之任必有以超出一世之人而後能为之其说以为五帝神圣其臣莫能及者未为不知五帝也然而实不可用者以不可施之於人主也上世人主惟尧为不可及然己不敢废舍己从人之说若周成王一日不可无周公则後世中才之君岂得不咨谋於人哉然舜取人以为善禹闻善言则拜古人纳善如此其易而後世从谏多见其难者此今日之所当忧也臣闻陛下养德潜宫之日乐询天下名流闻有学问絜修礼节恬退之士则为之褒叹以为佳士是时宫寮之中有出以私告於人者天下有识相顾称贺然则陛下乐贤好善之心根於天性盖非一日矣伏自临御四方喁喁日徯登用今日纳忠补过者日以踈斥结舌不言者相继登用臣诚恐陛下聦明未免为小人而蔽蒙之也且天下之忠言何尝不可诬毁哉而今之蔽蒙之甚者则立为议论以笼罩主意使陛下不能摆脱以用人者其说有三而已一曰道学二曰朋党三曰皇极臣请得而极论之臣闻礼乐仁义谓之道问辩讲习谓之学人不知学何以为人学不闻道所学何事道学者天下之所同知而夫人之所共有也然元佑诸贤未尝立此号名近世儒先岂曾以此标榜中间忽有排摈异己之人谋为一网尽去之计遂以此名题品善士士大夫学不同师生不同里据所见以仕人主若以为讲习正心诚意之学致知格物之事其於国家果何负哉彼譛人者谩不知道学为何事意以为凡不与人同流合污者皆是也於是取凡不与己合者皆被之以此名故朴直而自信者谓之道学洁廉而好修者亦谓之道学博通故实者谓之道学而研玩经籍者亦谓之道学而道学之名立矣彼为道学之论者曰心术暗也才具偏也恶静而喜生事也於是陛下入其说凡天下抱才负术之士欲为陛下图事揆策立谋建功者陛下类以此疑之以为纷纷徒乱人意而以道学废之矣自道学之名既立无志者自贬以迁就畏祸者迎合以自污而中立不倚之人则未尝顾也彼其出处偶同则何害於私相往来好恶不偏必不肯随人毁誉彼譛人者则又曰吾方絶道学而彼则与之交通吾方以道学为邪佞而彼则颂言其无过行是党道学之人也於是朋党之论又立矣彼为朋党之论者曰小人有党固非公君子有党亦为私议论协同即是朋比交相借誉岂非缔交於是陛下入其说凡昔所谓中立不倚之士欲为无心之论以解释道学之疑者陛下又以挟私好名待之而其人又以朋党而不用矣举国中之士不陷於道学则困於朋党者十九矣惟天下之庸人以无所可否为智以无所执守为贤者既不入於道学复不俪於朋党於是借皇极公平正直之说以为妄庸自售之计而皇极之论遂出於两者之後矣然臣窃观箕子之论本非为妄庸自售之计也其曰有为有猷有守者是有才智有道义有操执之人也汝则念之者欲其斯须之不可忘也若不协于极而亦受之者谓其才虽有偏而终有可用则亦当收拾而成就之者也若以实而论则今之所谓朋党道学之士是乃皇极之所取用之人也今奈何废弃天下有才有智之士取世之所谓庸人外视之若无过而其中实奸罔者而用之而谓之皇极哉自今以往闒茸尊显平凡得志异日天下之大祸臣恐始於道学而终於皇极矣陛下若有意乎舜禹取善之事则於今莫急於破庸论以收善人若使皇极之说不明而朋党道学之人皆拒之而不敢用则人材至於沈废而天下之善无因至於陛下之前矣陛下历举前代帝王之治以策臣者至矣至於当世之事有関於理乱安危者於是复历举以策臣曰朕自践阼以来厉精图治监观前代庶几有获然稽古之志虽坚而设施之效未着求言之心虽切而谠直之风未闻政事必亲而或虑夫细务之繁财用既均而犹病夫浮费之衆吏员冗而莫革民力穷而难裕私情胜而议论弗平虚文多而奸弊益甚此皆日夜以思求合於古而未能者将何以致隆平之业恢长久之策乎臣伏读至此仰见宸心?治思欲上行下应事举效随以跻世於治平之域也臣虽至愚顾以为有君如此天下何忧不治然其事杂举而难见其说甚大而难言若随事而论则恐本末之无辨臣请先论其致弊之源而後及其救弊之说可乎臣闻自昔哲王御极之初非必徧举善政尽易百度事事为之而後能耸动天下之心也略出一事而海内至於更相告语改视易听靡然而从之者无它盖一则或能以意而动物一则或能择善而固执之而已上世人主若成汤之於商武王之於周文景之安集民心唐太宗之欲兴太平汉光武之克复旧物当其一出天下无愚不肖皆以为必成者知其所存之志不可遏也舜殛鲧而举臯陶禹恶旨酒而好善言齐威王烹阿大夫而封即墨唐太宗斥封伦而用魏徵当其一去一取之间天下无愚不肖亦晓然咸知趋事赴功之实者以其所择之善不可欺也今陛下於二者之间臣切有疑焉且天下之议论交至於陛下之前者为不少矣今有言民力之雕弊者陛下未尝不曰民当念也臣以为陛下若果以民为当念则当对八珍而投筯却妃嫔而凝思如亲在闾阎匮乏之中而亲见其艰难窘蹙之状可也有言治体之废弛而当忧者陛下亦未尝不曰治当忧也臣以为陛下若果知治为当忧则当未明而求衣当馈而思贤慊然如祸乱之在朝夕而不容瞬息缓可也今道路传闻皆以为外廷凡有进言玉音无不响答但退朝之顷一切忘之而朝夕所从事者唯有燕乐尔唯有逸豫尔唯闻某处教习乐舞以备宣召某日押入琴工以娱声音尔陛下立志如此不知其果何在耶曩者陛下履位之初有身为谏官而职当补过者陛下纳之未尝不优容之也班对羣臣小臣之中有自愧空餐而思以直言而图报者陛下亦未尝斥怒之也所以然者岂非以纳谏为人主之盛德而臣子交相献忠亦以为美事耶然纳其言而未免移其官虽不怒其人而亦不能容之於朝者又何耶岂非陛下虽知其言而未达其献言之意徒知其直而初不知其直之甚有补耶陛下择善如此不知其果何见耶是以朞年之中所下诏令非不勤恳而八者之弊犹未革者此无恠也而乃者一事尤骇物听臣闻帝王职典神天百灵受职昨者陛下逐一谗邪招权纳贿之小人而天文卷舌之星为之不明者累月若积其实德每事如斯天文虽远犹可感动而近者忽闻传命王人多持缗钱聘问一妖民於数百里之外夫使其人果甚灵异齐家治国安所用之今者中外相传皆以为市廛乞匄之夫宦官羽流扶以诳惑而陛下遽从而信之几何而不为天下之所骇愕哉万一四方传之四夷闻之则敌人必有轻视中国之心矣凡此皆陛下立志择善有所未至是以举动若此陛下若未能先正其本则八者之弊臣恐其难救矣且稽古而设施未着此盖陛下徒慕其名而未察其实也自昔三五之所已行六经之所论载有得其一言而可以治国者有据其一说而可以化民者如使心好之身行之有过必改有失必正以古人为楷模以旧事为师式动必咨之而行言必本之而发如此稽古而设施未着者未之有也求言而谠直未闻此盖陛下徒有此意而未为其事也今公卿大夫之间有言修身者不知修身之德其果进已乎有言正家者不知正家之道其果成已乎有言为子孙之典则者不知子孙之典则其果立己乎直者未尝以好名而疑之乎刚者未尝以卖直而防之乎有一于此则以至诚恳恻之意而戒之以至诚恳恻之意而求之如此求言而谠直不闻者未之有也政事必亲或虑乎细务之繁岂陛下操执纲领者有未明乎古者致治专论一相坐而论道谓之三公是以为上有体而为下有分今陛下夙兴视朝执政出常程之事以俟圣裁者大半皆琐琐除目耳若欲用一人物则迟疑顾望而未敢发言是以天下大计不得询考其本末而二三大臣欲为陛下图回经画者亦无由而至前臣今举一事臣闻乃隆兴之二年十月有八日寿皇之诏有曰朕每视朝顷刻之际虑有未尽自今执政大臣咸有奏陈宜於申未间入对庶几得以坐论虑靡不周同跻于治大哉圣谟?陛下亟下有司讨论而遵行之则大臣得与陛下讲论大计而不至於自累於细务之繁矣财用既均而犹病浮费之衆岂陛下内外经费未知节欤臣惟国朝财用病於上供太重内庭太无制度昔我艺祖平一六合是时琛贡在涂内库始立当时远谟实欲俘取契丹削平幽壤为此以备一旦之需尔自中世以後内庭之支数日多故韩琦孙沔皆欲约女御之费以省国计严宣取之弊以防吏奸及自崇观以後御前之钱便於支取则适足以开侈心而致多事然则人主自有私藏岂天下之福哉恭惟夀皇收凑余剩以为内库非奉亲军须一毫不用陛下所当爱惜也今闻陛下恩意周浃左右小有劳效给赐动及万缗臣窃观夀皇知民财之艰匮外庭臣寮有被眷宠而去国者匹两之给为数至寡而已为异恩及若一带之赐有累月而尚方不闻者此皆陛下所当谨守而不变者也陛下亦知乃者大农无粟外府无泉宣限既迫而主计之臣至於称贷於富室以缓旬日之迫乎臣以为欲约浮费则当先自滥赏始然後修立所谓会计録者以夀皇在位之日五岁内庭支用之数酌取其一岁之中者而谨守焉则财用可得而渐正矣吏员冗而莫革臣以为黜陟之法未行也自昔唐虞建官至百成周计吏虽寛严烦简之不同而不可无者黜幽而陟明也故司士之所掌有岁登降其数者释经者以为此以功过定之也然则周人一岁之所黜与一岁之所陟盖略相当也今天下之吏诚冗矣然司勲无功过之考吏部无进退之权台谏抨弹而去者月不能百一监司刺举而黜者岁不能十一今惟士以墨败而名挂丹书者始有停废之科尔官安得而不冗臣以为若行黜陟之制则疲癃者不当仕庸鄙者不得仕无才者不愿仕天下之官不待节抑而可损其十之四矣今上下皆惮於矫拂人情而一官之阙至於十数人竞之则反不以为媿臣恐十年之後廉耻尽丧而名爵不复为天下重矣民力穷而难裕臣以为征赋之法未善也国初尽变五代烦细之赋至天禧而方寛至熙宁而复增及渡江以後则四蜀之赋增三数十倍而二浙之盐酒亦十倍而取其直臣尝记天禧以前二浙之大郡合一郡征商之入有不及五六万者今一小郡属邑之外有收及六七万者皆是也昔国家以商人之涉远而欲优之也故惟取其止程之地而税之今相去百里之间一征再征而民至於冒江潮涉风涛而死者皆是也昔者国家以关讥之细碎而欲宽之也故男女聘问之资粧皆蠲之今民持尺寸之帛以适市吏且从而呵问之征一及百而破家连逮者皆是也然其所以至此者上供尔经制緫制钱尔月椿与籴本尔东南一隅之地无全盛时三分居一之地而一岁财计之数至数千万宜其劳弊困苦而至此极也今将忧念其极弊而欲宽恤之小小德惠岂能徧及当约一岁之计蠲减六七百万缗而後恐有可为之理然其源流甚多陛下近者即位之初亦尝议及此矣然经緫制之额减及州县者仅能及其登带不实之数若乃浙右之和买举朝议之而至今未有闻焉则又何也臣以为此事若非君相同心上下一意相与共讲之民病未易苏也不然则於今不得已之中能谨守恭俭则亦可以少慰斯民之心矣若乃私情胜而议论弗平虚文多而奸弊益甚此於八者又其大者也臣之所见则以为虚文之弊此亦一事尔何者今世上下以虚文从事初无一政一令可以经久而勿坏者此诚非小弊也然若使陛下一日赫然出令任人而不任法任法而不任吏信士大夫而不信期会案牍则事可立简令可必行而工技器械之末犹可使咸精其能是则虚文之弊盖因循积久而未能革尔非无厘改变革之道也若乃私情胜而议论弗平若不深加辩论则臣恐天下治乱分矣今请得而终论之臣闻私情人之所同有而所赖以辩析区分者此乃人主之事不可得而惮烦也自昔天下忠邪无两立之理是非无并用之道用君子则必黜小人信庸人则必踈正士是以刚明之君必助正直而抑奸慝君子虽小过必爱护之小人虽未进必痛止之何也诚恐一旦得志得以动摇国论也今天下之小人犯天下之名义阴剪善士而伤害正人者其人显然可见矣且自昔天下唯患人之无才今有才名者则必蒙摈抑自昔天下唯患人之不学今有学问者则必遭污辱陛下以为若此者果何意也诚欲逐去天下之贤者以偷取陛下之名位而已且近固有怀此心而进掌风宪之任者矣当时陛下亦以为忠且直也未几交通贿吏而卒以事败陛下亦知其未败之时声势薰蒸敢为不义而不容一正人之在朝乎幸陛下一旦觉悟斥而遣之遂得登用端良而稍伸天下之愤此殆宗庙之神灵实使之也今若因此一事痛惩而力抑之犹恐是非未大明近者以来何为含容之意多而区别之意少反病其私情相胜耶且自近日来君子失势非止一事臣尝询其故则亦坐於道学耳朋党耳且道学诚有伪何不辩其名实朋党诚有罪何不析以是非今奈何进一忠言裁一命令而尽纳於道学之中而废之乎排一小人用一人物尽推之於朋党之中而疑之乎是则私情所以胜者是陛下不敢助君子而忍於容小人而致之也臣闻小人固不可太嫉然要不可使在朝廷之内泰之为卦三阳既进君子得志之时也故内健而外顺内君子而外小人而後有六二包荒不遗之论盖事大体既定则小人虽使之在外勿庸治之是以谓之包荒也今若惧为已甚使君子在内而小人在外亦未必至於激也奈何进而置之要官重位得以挠乱陛下之聦明而转移其是非乎臣闻小人者不惮为乱以求伸其私意君子者不惮捐身以尽忠於人主顾人主所以主之者如何尔若主君子则君子为国家用主小人则小人为己私用今陛下主君子之意固多然发口敢言此事者能几人至於日夜媒孽於左右之前者臣恐其十倍於君子矣此如两家聚讼使并设两辞而听之胜负尚未可知也今甲不得日至於听讼者之前而乙之偏辞则日夜哓哓而不已臣恐甲之理虽直而终为乙之所胜矣陛下膺受付托方内之治乱在於正邪之用舍君子小人之进退忍使小人诬毁忠良而自贻它日之忧乎此臣所以不揆其愚欲为陛下流涕而言之也臣不佞凡陛下所以策臣者臣既疏列於前矣至於区区之意所以展转而不能已者一则以为必先立志一则以为必先择善兹二者非常谈细故不切之浮论也然天下之逸乐富贵所以亏惑人之心志汨乱人之聦明者亦不少矣陛下一日之中罕接儒生学士多见宦官女子将何以发跃而成就之乎今之悦诗书者智识必明崇声色者气志必昏如使栖息无道保养无术岂复有有为之志择善之心哉臣?陛下幸致思焉则凡事业之未举者必有振起之道是非之未明者必有归一之时而举天下之事皆无足为者矣陛下涉世寖久凡所谓逸乐富贵之事岂待臣言而後知其无益哉臣之所论盖亦以匹夫庸愚之见而私自忖度尔若陛下一日反此心而用之於治今日立一善政明日去一弊事天下歌之百姓诵之夀皇喜见天颜以为托付得人其乐岂有涯哉臣将见富贵逸乐之事不待人言而自不复为矣岂不美哉臣学问荒芜语言失绪其於疏列以应圣问者可谓陋矣而圣策之末复丁宁於臣曰子大夫抱艺待问咸造在廷其考帝王之事酌古今之宜凡可行可验者悉着于篇朕亲览焉此又足以见陛下好问不倦之至心也然臣则有忧焉臣闻明於观古者不必博举以为证敏於知今者不待尽言以为直自古及今凡人主无意於理乱是非而国亦随之者载在史册不为不多矣若陛下不自警悟则臣虽历举其危亡祸乱之事以极论之徒以伤陛下谦虚之意而已臣亦安用以此为忠哉臣之所望於陛下者?见微而知着勿以小过而致大失而已且人有羞恶之心则必有是非之心善告君者因其羞恶之心而开其是非之心则语不必深而意已在其中矣以陛下之圣宁不灼见此意若使见微而不戒忽小过而妨大德则臣恐古今可验可行之事皆等为无用之言矣以陛下之圣日谨一日何治之不成而何功之不逮曾子曰尊其所闻则高明行其所知则光大高明光大不在乎它而在乎加之意而已惟陛下赦其狂愚臣不胜惓惓

刘光祖上奏曰恭惟我国家三圣相授法尧舜禹天下幸甚咸谓千载一时甚盛事也陛下离照方升维新百度群工万姓皆倾耳属目观听陛下之所为陛下又屈己虚心方欲旁求庶言以考论治道臣以孤远乃获瞻望清光敢罄愚诚少裨听察臣观昔者禹受舜禅之初伯益以文德赞禹曰惟德动天无远弗届禹拜昌言曰俞臯陶以明谟弼禹曰迩可远在兹禹拜昌言曰俞夫益之昌言则欲使禹修文德以格远人臯陶之昌言则欲禹以修身睦族用贤为迩可远之道然则人君嗣位之始当令近治而远服此其大要也方是时禹以忧勤嗣舜其言曰后克艰厥后而史臣赞之曰祗承于帝後世诵之曰禹入圣域而不优夫不优云者不自以为优也禹惟能如此然後天下万世曰尧舜禹相授守一道也岂不盛哉岂不艰哉今朝廷四方则皆以禹望陛下四夷遐裔又皆以禹望陛下陛下宜於嗣服之初思益臯陶之言当使近治而远服不可忽也自高宗皇帝再造区宇夀皇继之纯仁德政与天同意天未厌宋乃眷南顾大命可知方二帝北狩四海震动而高宗纂极夀皇诞庆一也及海陵叛盟身死锋镝葛酋据位而我高宗优游揖逊夀皇践阼二也今夀皇决策内禅神器有托而敌主告终幼孙嗣统乖争之渐必始於今三也陛下察是三者脗若合符则天命在於仁德可知也已陛下当念祖宗二百年积累之厚高宗与夀皇七十载培植之勤求所以称天命而雪大耻臣故曰当如益臯陶之言先使近治而远服也欲近治而远服宜得其要以举之昔舜禹之朝臯陶以谟纪德其言盖万世之格言也曰在知人在安民厥後孟子得之则曰尧舜之仁不徧爱人急亲贤也尧舜之智而不徧物急先务也夫知人安民岂非仁智之先务欤何以能知人哉孔子曰不知言无以知人也是知言乃知人之本知人即安民之本也陛下纂服甫耳宜审於听言以取人审於用人以为治昔者尧之所弃置而弗用者嚚讼之人也静言庸违象恭之人也方命圮族专愎之人也是三人者为咨访所举则亦非天下之凡人也而尧独不然之舜之为君也询于四岳辟四门明四目达四聦咨十有二牧至命龙作纳言则曰朕堲谗说殄行震惊朕师其後禅禹而告之曰无稽之言勿听弗询之谋勿庸由是观之言不本於忠信而好争讼以求胜用则异其所言而饰伪貌以盗名违上命以自专而狠以败其善类皆尧之所畏者也语挟倾害不务平实行好乖异不本人情而能动衆以惊世皆舜之所疾者也无所稽证而自肆臆说无所谘询而自谓奇谋又禹之所不敢用者也凡若此类皆不能为人主安民而利及子孙故也故禹曰惟帝其难之而臯陶则告禹以九德为观人之法夫九德并用何事而不济彰厥有常何往而不吉今陛下受尧舜之统当以尧舜之道为师任大禹之责当以益臯陶之言为法然则能修身然後能知言能知言然後能知人能知人然後能用贤能用贤然後能治国能治国然後能安民能安民而德不足以服远者臣未之闻也臣畎亩愚忠耻吾君不及尧舜进对之始敢不据经以为言惟陛下财幸

历代名臣奏议卷五十六








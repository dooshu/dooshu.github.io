卷一百十二



卷之一百十二

洪武十年五月戊寅朔，上谓侍臣曰：“赏罚者，国之大权，人君操赏罚之权，以御天下，一主于至公，故有功者虽所憎，必赏，有罪者虽所爱，必罚，赏以当功。上不为德，罚以当罪，下不敢怨，不以小嫌而妨大政，不以私意而害至公，庶有以服天下之心。”

以河南、四川等布政司所属州县户粮多不及数，凡州改为县者十二，县并者六十。河南卫辉府胙城县并入汲县，获嘉县入新乡县；改怀庆府之孟州为孟县，以温、济源二县隶怀庆；改汝宁府信阳州为信阳县，并确山县入汝阳县；又并南阳府之镇平县入南阳县，开封府之考城县入归德州，柘城县入宁陵县，改睢州为睢县，以仪封县隶南阳。四川成都府并新繁县入成都县，双流县入华阳县，金堂县入新都县，崇宁县入灌县，复并德阳县入汉州，井研县入仁寿县，资阳县入简县，什邡县入绵竹县，改绵州为绵县，以彰明县并入之，改彭州为彭县，以蒙阳县并入之；顺庆府并云山、仪陇二县入蓬州，西充县入南充县，渠江县入广安州；叙州府并庆符县入宜宾县，筠连、珙二县入高县；保宁府并昭化县入广元州，苍溪、南部二县入阆中县，江油县入梓潼县，复并青神县入嘉定州，威远县入荣县，大邑县入卭县，彭山、丹棱二县入眉县，中江县入潼川州，蓬溪县入遂宁县，射洪县入盐亭县，名山县入雅州；重庆府并武际县入彭水县，隶涪州，新宁县入梁山县，隶忠州，酆都县入涪州，南川县入綦江县，夔州直隶布政司。湖广并黄州府之随县入应山县，应城县入云梦县，孝感县入德安州；襄阳府光化县并入榖城县，枣阳县入宜城县，上津县入郧县，改房州为房县，以竹山县并入之；复并荆州府之枝江县入松滋县，当阳县入荆门县；常德府之沅江县入龙阳县，通道县入靖州；长沙府之善化县入长沙县，新城县入衡阳县。山东并济宁之定陶县入城武县，莱州府以即墨县隶胶州，改潍州为潍县，以昌邑县并入之。北平以河间府交河县并入献县，复以静海县隶河间，保定府满城县并入庆都县，大名府开州析东明县二乡入长垣县，并大名县入魏县。广西改浔州府贺州为县，复以富川县隶浔州，改柳州府融州为县，以罗城县及象州来宾县隶本府，梧州府改容州为容县，复以陆川、北流二县属郁林州，改藤州为藤县，以岑溪县及平乐府怀集县隶梧州府，改浔州府横州为横县，以永淳县并入之，改隶南宁府。

户部奏：“苏、松、嘉、湖四府及浙江、江西所属府、州、县粮长所辖民租有万石以上者，非一人能办，宜增副粮长一人。”从之。

甲申夏至，祭皇地祇于方丘。

置宿州守御千户所，以凤阳卫官军往实之。

乙酉，擢苏州府知府王兴宗为河南布政使。兴宗，江宁人，岁辛丑，隶帐前为亲军，以材授金华知县，历南昌通判、嵩州知州、怀庆知府，改苏州，至是升今官。

降河南布政使徐贲为怀庆府知府，江西参政李浚文为刑部主事。

丙戌，高丽世子王禑遣其礼仪判书周谊等贡马六十疋及方物，却不受。

丁亥，命靖海侯吴祯督浙江诸卫舟师运粮，往给辽东军士。

增置河南等处递运所，所置车三十辆、牛百五十头，设大使、副使二人掌之。

山西行都司言：“所辖边民请自备兵械，团结防虏寇掠。”从之。

戊子，以户部尚书周斌为刑部尚书，礼部尚书吕本为两浙都转运盐使，工部尚书李敏为福建都转运盐使，降刑部尚书秦中、商暠为本部郎中，侍郎高万杰为员外郎，员外郎李希文及福建布政使郑思先为主事，升刑部主事茹太素为浙江布政使司右参政，监察御史韩真为江西布政使司左参政，户部员外郎苏鹏翼为扬州府知府，刑部主事王庄为南昌府知府，张汉为真定府知府。

辛卯，遣使命邓愈发凉州等卫军士分戍碾北、河州等处。

敕四川都指挥使司缮治武备。

命曹国公李文忠往凤阳视师。

上念铸铜之工有以罪罚役者日久，衣食蔽竭，命工部限日遣还乡里，俾如期复来，仍命量地远近给道里费。

壬辰，太原府阳曲县地震。

平凉府华亭县雨雹。

减秦州茶马司令、丞各一人。

遣监察御史王渊等六人分巡各布政使司。

乙未，革绥德州，以其地益延安府。

登州卫奏充拓新城，请令民筑之。上谕工部臣曰：“凡兴作不违农时，则民得尽力于田亩。今耕种甫毕，正当耘耔，遽令操版筑之役，得无妨农乎？且筑城本以卫民，若反以病民，非为政之道也，其令俟农隙为之。”

丁酉，以户部尚书偰斯为山西布政使司右参政，升侍郎沈立本为本部尚书。

己亥，初置东宫通事司令一人，从八品，丞一人，正九品，以赞读荣铉为司令，郑肃为司丞。

庚子，命太师韩国公李善长、曹国公李文忠共议军国重事。凡中书省、都督府、御史台悉总之，议事允当，然后奏闻行之。

辛丑，以刑部郎中文辐为衢州府知府。

癸卯，复命户部赈济黄州、常德、武昌三府并岳州、沔阳二州去岁被水灾户六千二百五十，户给钞一锭。

征西将军邓愈兵至吐蕃，攻败川藏之众，追至昆仑山，斩首甚众，获马、牛、羊十余万，遂遣凉州等卫将士分戍碾北等处而还。

甲辰，命给内外军士食盐月二斤。

丙午，命各布政使司复设宝泉局，铸小钱，与钞兼行。

诛户部主事赵乾。敕中书省臣曰：“向荆、蕲等处水灾，朕寝食不安，亟命赵乾往赈之，岂意乾不念民艰，坐视迁延，自去年十二月至今年五六月之交，方施赈济，民饥死者多矣。夫民饥而上不恤，其咎在上，吏受命不能宣上之意，视民死而不救，罪不胜诛，其斩之，以戒不恤吾民者。”

是月，临淄县丞王基言乞发山海之藏以通宝路及禁在职言事者，其言皆缪戾不中理。上召而诘之曰：“汝云发山海之藏，以通宝路，须人力乎？自发乎？况发之未必得而劳人莫甚焉。昔唐太宗罪权万纪，为其言利而不进善也。汝之言果导人君以善乎？汝又云不宜在职言事，必须面陈。汉宋昌有言：‘所言公，公言之；所言私，王者无私。’汝必欲面陈，何也？今汝既见朕，又未闻正论，则是汝罔朝廷也。”基无以对，遂黜之。

有内侍以久事内廷，从容言及政事。上即日斥遣还乡里，命终身不齿，遂谕群臣曰：“自古贤明之君，凡有谋为，必与公卿大夫谋诸朝廷而断之于己，未闻近习嬖幸之人得与谋者。况阍寺之人，朝夕在人君左右，出入起居之际，声音笑貌日接乎耳目，其小善小信皆足以固结君心，而便辟专忍其本态也，苟一为所惑而不之省，将必假威福，窃权势，以干与政事，及其久也，遂至于不可抑，由是而阶乱者多矣。朕尝以是为监戒，故立法：‘寺人不过侍奉洒扫，不许干与政事。’今此宦者虽事朕日久，不可姑息，决然去之，所以惩将来也。”群臣顿首称善。

河间府旱。

永州大水。

番酋也速脱火亦等寇凉州，指挥郑遇春率兵击却之，获人千余、马、牛三百。

人有诬山西之民从故元四大王为寇者，捕获至京。法司以闻，上曰：“刑罚所以威恶，施之必当其罪，则刑不滥而人心服。彼四大王以元之遗孽，窜匿山谷，聚逋逃以为民患，山西之民边其巢穴者，往往被其驱掠、迫胁为盗，皆不得已，岂真为盗者？古人云：‘得其情则哀矜勿喜。’此之类也。今民相捕获，将延蔓不已，是助之立党而激之为乱也。其释之。”各给道里费，遣还乡里。








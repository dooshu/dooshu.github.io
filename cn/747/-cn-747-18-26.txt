○禁请仗下奏事制

设官分职，本期致理，惟贤是任，匪私亲昵。若使才胜其任，望重於时，一日累迁，固未为速。如或化工无取，考绩非明，十年不调，岂应论屈。顷者官失其序，侥幸路开，人不务德，惟速是视。在职无几，妄希迁陟，又每谒见之时，多请仗下奏事，不闻公议，惟乞荣班。王爵与能，岂繇干请。朕虽远惭圣哲，多愧大明，自临寰宇，斯焉两载。卿士人材，皆所知悉。不被昇擢，盖自取之，当务责躬，何宜往诉？且难进而易退，君子格言；后己而先人，往哲明训。周文多士，虞舜举才，克让满朝，故称为理。今位参台省，阶列通班，唯务趋竞，余何足纪？朕方欲大革浇浮，俾归淳俗。自今已后，谒风之日，若更有干冒祈荣者，虽地处亲勋，才称俊秀，皆当格之清议，一从屏黜。崇廉耻之节，洽昇平之化。


第一百零六雨灾卦〔阴阳相薄艮山东北〕：三上二下难处之象

象曰：连降淫雨，洪水滔天，人民巢居，无有火烟。

颜曰：内外虽正，中位则空，阴阳相薄，故致雨也。此卦多咎，居宅弥凶，田蚕少收。

何曰：凶乱之兆，百事不宜。眷属不睦，阴小不利，求财难遂，行人未还，行军未利。大宜守旧。

陈曰：阳极阴生，中无人位，阴气渐盛，故曰云云。

刘曰：雨水滔天，长于下也。巢居无烟，亢于上也。

此课三阳亢于上，而少阴长于下，中无主者，故随其所欲而降为雨水。阳栖于上，无以为家，巢居，无火之象也。占者大凶。

诗曰：处处生荆棘，鸾凰不可栖。意穷心力拙，那饱稻粱肥。


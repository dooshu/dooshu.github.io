18.致顾缉庭方伯　三月二十日


趋谒铃辕，倏经旬月，敬维起居万福为颂。逢甲到南崁防后，详勘港口情形，略得大势。其港北山谷丛杂，每一山头为敌所据，即可用炮轰击各处；每一谷为敌潜入，即可趋太平顶，拊省垣之背，故处处均费布置。其港南则一片平坡，无扼要之所，不比基沪有两山包裹，安营设炮台势可相联络也。兹将各营分布处所详列达览。港南曰竹园子、王石庙、仑后、墈子脚；港北曰虎头山、元帅山、番子厝山、鼻山、狮头山、狗头山、后壁厝山、官升崎、大坑山。书生初出治军，止能办到“临事而惧”四字，所幸勇丁均同乡里，教以大义，其心尚为团结。又营中气习尚少，与百姓亦甚相安。前承以诸葛武侯生平得力处在“淡泊明志，宁静致远”二语，可云要言不烦，言近而旨甚远。将领多门下诸生，每与绎高论，尚能心领神会。惟逢甲望轻才绌，誓与士卒同甘苦，借结人心，故帕首短后衣，日周旋健儿间，觉羽扇纶巾，名士风流，如在天上矣。夙承谬爱，尚望时赐箴言。肃此奉候勋安。伏惟亮鉴。不备。






203　平王封國忘讎非知禮本


文侯之命「其歸視爾師，寧爾邦」，此覲禮所謂「伯父無事，歸寧乃邦」，古者待諸侯之禮如此。平王能存西周禮文之舊，而不能雪君父之讎恥，豈知禮之本乎？

【元圻案】儀禮覲禮：「擯者謁諸天子，天子辭於侯氏曰：『伯父無事，歸寧乃邦。』侯氏再拜稽首，出，自屏南適門西。」〇史記周本紀：「幽王嬖褒姒，生子伯服，幽王欲廢太子。太子母申侯女。申侯怒，與繒、西犬戎攻幽王，遂殺幽王。於是諸侯乃即申侯而共立故太子宜臼，是爲平王。」〇東萊書説曰：「嗚呼，周之所以終於東周者，蓋於此章見之。平王東遷之初，大讎未報，王略未復，正君臣坐薪嘗膽之時也。奔亡之餘，僅得苟安，乃君臣釋然，遽自以爲足，曰『父義和，其歸視爾師，寧爾邦』，兵已罷矣；曰『用賚爾秬鬯、彤弓』，功已報矣；曰『柔遠能邇，康惠小民』，教之平世之政，軍旅不復講矣；曰『簡恤爾都，用成爾顯德』，勉之以本邦之治，王室無復事矣。嗚呼，周之君臣如此，周其終於東乎！」






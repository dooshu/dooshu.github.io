○为李北海作进芝草表

臣某言：臣闻郊祀尽敬，粢盛丰洁，则天降休祉，地生灵芝。大哉斯瑞！元和正气，有感而昭敷者尔。古先哲后，所由尽心。臣本郡道学讲堂中梁，有芝英产见六茎。其本正向堂门，素色纯净，流辉栋宇。臣遐考曩历、旁窥瑞牒多矣，至若神爵九枝，青龙三干，菌蠢池御，葳蕤甸服，犹复登诸宗庙，被以颂声。又况极道德之至精，铄元元之景命，超汉轶魏，光图掩牒之秘瑞？伏惟开元天宝圣文神武皇帝陛下，大孝尊先，元功兆物，奂清宫於郡国，驱赤县於仁寿。天弗违而宝历重昌，瑞有答而金英物秀。观其审曲面势，负阴抱阳。当九月而生，聿符阳数；挺六茎之表，遥叶乐章。昭圣祚於天长，返皇风於古始。加之冰霰夺色，缁尘不染，迎晓日而相鲜，与秋而共洁。虽复晨敷者五，竞爽於丹田；岁秀者三，擢荣於元圃。以兹视彼，奚其琐碎？臣姓忝宗枝，任叨藩守。扬吹万之化，预禀陶钧；耸倍百之情，宁忘肺腑？


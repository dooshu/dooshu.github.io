再赋七言

刘筠

纫兰为佩桂为舟。北渚云飞发棹讴。已有万丝能结怨。不须千盖强障羞。金堤勃窣谁同上。翠帟缤纷客自留。欲选浣纱倾敌国。越王更起近江楼。

杨亿

翠幄飘香映绮襦。钿盘清晓露成珠。休啼为近鲛人室。欲笑谁投玉女壶。云气乍回巫峡梦。水嬉犹记曲池图。金花却荐何人步。枉遣凌波袜缕濡。

钱惟演

欲网珊瑚碧浪深。横塘斜日带秋阴。汉宫此地留金饼。洛浦何人遗锦衾。舞学西城回雅态。歌传南国有余音。韩凭恨魄如长在。青骨香销亦见寻。


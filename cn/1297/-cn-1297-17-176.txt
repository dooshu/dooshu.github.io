败兵云气第一百七十六

军上气如死灰，或如马肝，或如偃盖，或如群羊，或如惊鹿，或如卧人无手，皆败征也。或黑如坏山（坏一作败），随军，军败将死；随我，亦（一作移）当避之。或云气白黄昏发连夜袭敌者，军士散乱，击之吉。或军上气卑而一绝一败，在东发白气者，灾深。或云气五色而东西南北不定者，军欲败。或赤气炎隆于天者，大将军死而众军溃乱。或黑气如牛马从雾中渐渐入军者，名曰天狗下食血，必营于远处避之。或云气盖道蒙蔽而昼冥者，立败之征也，爨不暇熟，急避之。若云气或青或碎如瓦砾，所临之军即败也。若云气或赤或白，如人无头，如人卧匐地低头，所临之军败也，当流血百馀里。在吾而欲禳之者，大将移营他处即吉也，士卒令其欢心上腾，可以解福。或云气如水破堤，士伍溃之兆也，敌将潜兵袭我之后。或夜云气长如引索垂下，所临之军败也。或夜半云气浓黑者，多阴谋。色青白及苍黑者，皆反戾之兆也。或黑云如车轮转而入军者，小人谋逆，急察备之。或云气状如犬者，其下多流血。或云气黑色而黄色在上者，士卒怯懦，内亦有反乱之计也。或黑云如幡幢在气中者，或赤气如血，飞鸟在黑气中者，皆败兆也。或黑杂碎如群豕，或如群牛马，或如群惊鸟者，皆败兆也。或云气如浮尘散漫者，士卒谋反逆。或赤如火之猛焰烛天而起者，大败流血。或赤云如人三三两两或行或坐者，暴兵将至也。或云气如焚生草烟，所临之军大败也。或云气如焚生草烟，所临之军虽前勇，后当自退。能以岁月候而击，可胜。或赤云气而漫漫如垂盖者，军当自乱。或赤云两向状如八字，各有首尾，锐而复大者，大战血流，先动者败。言先动而败者，谓有两军交刃之时之兆也。或云气如悬衣，败兆也。云气如转蓬者，败兆也。或两相当，敌上全无云气者，击之可破也。或两军相当，敌上云气极天如阵者，此之谓横海气，力攻之可破也。或两军相当，望彼军上有火照人者，此失将士之心，攻之可败也。或云气如群鸟乱飞者，败兆也。或云气毵毵如虎尾垂于军上者，军欲降。不然，将有奸人为敌应。或两军相当，去十里内望见彼军上气白又高，后有青云者，立败之兆也，宜速鼓行而击。或云气苍黑者，败兆也。或云气如行牛，或如鼓车，或如群蛇乱走，或黑云如人牵牛，皆败兆也。或云如坏屋之状，兵乱将死。或淡黑云中有深黑云，黯黯而如星者，谓之败军之气，兵大灾。夫兴师动众，天以胜败之气告人者有以也。当胜气者不可恃之，当修军政、精智虑、严号令、正赏罚，此可以答天地之贶也。苟或恃胜气而军政不修，荒怠败度，此可以反胜为败也。遇败气者讵能必败也？当以严教令、谨智虑，责躬罪己、恭答天谴，此可变败为胜也。大将得不以胜败之象，立修德之方乎！






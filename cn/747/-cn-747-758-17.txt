○清明日恩赐百官新火赋（以题为韵除清字）

国有禁火，应当清明。万室而寒火寂灭，三辰而纤霭不生。木铎罢循，乃灼燎於榆柳；桐花始发，赐新火於公卿。由是太史奉期，司ピ不失。平明而钻燧献入，匍匐而当轩奏毕。初焰犹短，新烟未密。我後乃降睿旨，兹锡有秩。中人俯偻以声听，蜡炬分行而对出。炎炎就列，布皇明於此时；赫赫遥临，遇恩光於是日。观夫电落天阙，虹排内垣。乍历闱琐，初辞渥恩。振香炉以朱喷，和晓日而焰翻。出禁署而萤分九陌，入人寰而星落千门。於时宰执具瞻，高卑毕赐。降五侯以殷渥，历庶僚以简易。爰逐来命，风随逸骑。入权门见执热之象，阅有司识烛幽之义。咸就第以照临，示广德之遐被。於是传诏多士，同欢令辰。将以明而代暗，乃去故而从新。均於庭燎，贶彼元臣。熠熠当门，烟助松篁之茂；荧荧满目，焰如桃李之春。群臣乃屈膝辟易，鞠躬。捧煦育之温惠，受覆载之光泽。各罄谢恳，竞输忠赤。拜手稽乎，感荣耀之无穷；舞之蹈之，荷鸿私之累百。然後各爨鼎镬，传辉膳官。争焚炉炷，竞膏兰。销冷酒之馀毒，却罗衣之晓寒。方知春秋故事，未逾於我。周礼救灾，徒称变火。曷若赐於百官，万方同荷。


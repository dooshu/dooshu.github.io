○議覆遠方選法狀草 【 遠方選法】

題為陳時政以資治理事、文選清吏司案呈、奉本部送吏科抄出、南京吏部文選清吏司郎中歐陽誥奏云云等因奏奉　聖旨、該衙門知道、欽此抄出送司、查得南京吏部文選郎中歐陽誥、條陳一十二事、除拓武舉以嚴軍政七事、係該別部掌行。合行移咨逕自查覆、其廣推舉以勵賢能等四事、俱本部見行事理、立案備照外、內一件、通選法以勸庶官、臣惟官有崇卑、地有遠近、秩崇則祿厚、雖遠不勞、位卑則祿薄、雖近有艱、臣常親見小官有數喪並舉。無計還鄉者。有一家對泣。忍飢異境者。臣竊悲之。夫小官止有月俸。既無柴薪養廉。又有遠途重費。實難處。夫養廉必資民財。固難輕議。但地方遠近。似可通融。所謂惠而不費也。如四川廣東雲南貴州、本境內相距巳有三四千里、及至別境遠益甚矣、如蒙乞　敕吏部議處比照廣西事例、除親民官員外、其餘卑官、責任頗輕、乞容量選本境。至于別省濶遠。有類此者。通乞議處。其餘該選別省者。亦乞止選鄰省。無致越過一省然泛論似涉容易當局實有矛盾此又在司選者、所當通融裁度也。如是則小官得以免其繫累、而修其職業等因係于本部選法。擬合斟酌議處、查得成化二等年、本部欽奉　詔書內事例、將廣西廣東聽選人員、銓選本省鄰近府佐州縣正等官、其後地方賊情稍寧、仍照舊例銓選、又查得正德七年、該廵按廣西監察御史舒晟奏稱廣西地方病故官員、多因水土不服、瘴癘易侵、見任官員、氣息奄奄、朝不及夕、乞要申明前例選除等因、該本部查議今後選授廣西官員、除方面知府外、其餘大小職事、將本省府州縣聽選人員、與廣東一省、及江西湖廣貴州鄰近府分、人員相兼選用等因、題奉　欽依、節經欽遵通行訖、今該前因、通查案呈到部看得南京吏部文選郎中歐陽誥奏、要將四川廣東雲南貴州、比照廣西事例、量選本省一節、切照臣等、仰承國家張官置吏、自有成規、而因時制宜、難拘典要。其間審度才力。酌量地方。未嘗不欲人人得所。但風俗美惡。道里險易。自非親歷。亦難周知。今本官論奏、云云、但法制未可一狥人情而易於紛更、風土未可一省兼舉、而槩為陋惡。如四川分據全蜀。古稱大藩、廣東偏安海島。今多樂土。雲貴雖稱山林翳密。夷獠雜居。間有瘴癘。亦或不如廣西之甚。合無今後本部選除四川合省。并廣東廣州韶州南雄惠州肇慶等府官員。仍照舊例。別無議擬外。其廣東雷州廉州高州?王爫曼?州等府。及雲南貴州二省官員。仍除有司親民官外。其教職倉塲驛逓雜職。及各土官衙門千戶所首領等官。量照廣西事例。將本省與各省鄰近聽選人員。相兼選用。庶得人情事體之宜。亦有救偏補敝之意。而選法誠為有益矣


清陳運鎮序


據清嘉慶二十四年胡氏山壽齋刻萬希槐困學紀聞集證合注

讀群書不窺其全，非好學者也。讀全書不揭其要，非善學者也。博約者，功相需而不可闕也。往哲孜孜攻經史外，旁涉諸子百家，兼綜而條貫，乃於其所獨得不欲私諸一心，乘間而攄偉詞，析疑而糾譌義，口舉筆書成一家言，後之人將服其論定之精而又樂其啓予之切，是足遥遥相質者也。

宋季王厚齋先生學極博，著述極富。困學紀聞一書卷帙不繁，而論則本原洞見，體則鉅細該備，殫見者足以相發明，尠聞者亦得所依據，即文章詞賦均可以取資推類焉，誠學海之津梁，書府之筦鑰也。自國朝閻百詩、何義門諸人從而考訂之，援引辨論，讀者悉得其源委矣。至蔚亭萬氏又廣爲集證，益補諸家所不逮，而讀一書若讀無數書，則有裨於厚齋爲功尤大。

南城胡香海先生海内名進士也，早歲解組，嗜書成癖，獨謂兹書便於來學，取萬氏本重鋟梓以行世，不復論難恐聚訟也，不加採録厭贅説也。世有無書不讀者，於兹書亦證古所不廢，倘未能汎覽流觀而欲知群書要義所存，與夫猶事文章詞賦之業者，惡可以薄爲斷璧碎錦而不知所珍惜也耶？孝感後學陳運鎮拜撰。






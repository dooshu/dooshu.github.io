◎王弘

弘字休元，敬弘从弟，晋司徒子。隆安末为会稽王道子骠骑参军主簿。义熙初为武帝镇军谘议参军，封华容县侯，迁琅邪王大司马从事中郎。出为宁远将军、琅邪内史、尚书吏部郎中、豫章相，复为武帝中军谘议参军，迁大司马右长史。转吴国内史，征为太尉长史，转左长史，领彭城太守。宋国建，迁尚书仆射，领选。又迁监江州豫州之西阳新蔡二郡诸军事、抚军将军、江州刺史。武帝受禅，加散骑常侍，封华容县公，进号卫将军开府仪同三司。文帝即位，进司空，封建安郡公。固辞，加使持节侍中，进号车骑大将军，开府刺史如故。寻征为侍中、司徒、扬州刺史、录尚书。以大旱逊位，降为卫将军。元嘉九年进太保，领中书监。卒，谥曰文昭，有集二十卷。


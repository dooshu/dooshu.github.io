○议移睦州治所疏略

州城俯临江水。先是江皋硗确，崎岖不平，展拓无地，置州筑城，东西南北，纵横才百馀步。城内惟有仓库刺史宅曹司官宇，自司马以下及百姓，并沿江居住，城内更无营立之所。每至夏中，江水泛涨浸没，年别修理，夫役极多，补整之间，实大劳敝，欲求移转，更无去处。今岁夏水又湮，江岸崩颓，道路断绝。附郭雉山县，置在州东，更甚卑下，曾经大水漂失盖藏，屋被浸没。一州管三万馀户，置州西界，州西惟有四乡。其桐庐等县，并在州东。水陆两途，二三百里，江山险阻，已极艰虞。加之夏雨暴至，进退不能。前有待死桐庐县令先後三人，皆为赴任上州，并遭没溺，言之可痛，闻者伤心。是以建德等三县在州东者，官人、百姓并请移州就建德，道里稍平，输纳租庸，沿江甚易，空船归棹，迟亦无妨。其建德地形高爽，当三江之口，五县之中，近岁以来，不曾遭水。若许移州治，并移雉山县入州，旧城亦得牢固，既益公私，不敢隐蔽。

豆卢柬

柬，龙朔朝官司宰寺丞。


列传第九十一 陆垕　李拱辰　潘泽　李廷　王道　郭郁　任仁发　苗好谦　韩冲〔中〕


陆垕字仁仲，江阴人。父涣，宋江阴军安抚副使。大军南下，垕从父降，授江阴军判官。至元十六年，入觐，除朝列大夫、同知徽州路总管府事。

垕儒家子，又年少，民易之。及莅事，发擿奸伏，明断如神，众乃大服。有争山葬者，各指一冢，莫知其岁月远近。垕视之，曰：“必发尔冢。”争者曰：“法不许也。”垕曰：“吾固欲发之。”命具畚锸，争者逸，发之，果虚冢也。县解官钱，夜为人盗去，莫知主名。垕召役夫诘之，指其一曰：“讯彼。”一讯而伏，赃具在。或问何以知之，垕曰：“吾以色听耳。”官命江南路造船集昇州之龙湾，垕白宣慰司：“徽州道险远，请就太白渡便。”从之。役中止，又欲运其材于京师，垕持不可。未几，旌德募民运木，乱者蜂起，卒如垕言。

二十五年，迁江东宣慰副使，旋改江南浙江道提刑按察副使。垕劾去贪吏数十人，追赃以巨万计。织染局官受贿，事连行省胥吏十余人，垕移文右司逮之。右司诉于参政，谓：“分司不当案省吏”，以违制论。垕曰：“分司不得案省吏，固也。吏受赇，御史亦不得问乎？”白其事于行台，论如律。按察司改肃政廉访司，垕以例去官。久之，起中顺大夫、同知台州路总管府事。

元贞元年，改江东建康道肃政廉访副使。垕治办有声，台、省交荐之，垕益感激，遇事侃侃不挠。部使者市红蓝，受贾人金；又奉旨造浮屠像者攫官吏金币逾五万锭，垕俱劾罢之，由是权幸侧目。时检覆诸县水灾，垕檄一令往，令以病卒于道，仇家嗾其子诉垕，谓垕实死之。用事者将中以危法，垕不自辩，以母老乞养归。舟行至湖口，行省遣使者逮之，不知垕在舟中，及入城，垕已去。使者曰：“余知其无罪也，天相之矣。”以追不及返命。

垕知其事，自至京师，诉于御史台，人皆知垕无罪，畏用事者，莫敢言。寻降三官，改授岭北湖南道肃政廉访副使。湖南俗尚竞渡，岁有溺死者；峒丁以盗牛相斗讼；垕皆禁之。有里妇，僧出入其家，夫久出，或诬妇与僧杀之，指道傍尸为验。僧不任笞，已诬服。垕阅其牍，尸死于夏月而衣冬服，疑之，根究得实，乃何人先数月受杖而踣于道，非其夫，僧得讼系免死。逾年，湖南吏部送军粮至鄂州，遇其夫，趣使还家自首，僧之冤始白。垕平反疑狱，多类此。

未几，擢海南广东道肃政廉访使，复以母老去官。垕持身廉介，扁所居曰义斋，尝曰：“吾平生受用义字不尽。”家居患差役不均，为立式推排，除诡寄虚桩之弊，分户九等，各出助田，先后差次。每岁充里正者，即以助田义粟畀之，岁终稽其出入。数年后，义粟有羡，乃买田如助田之数，归助田于本户。乡人德之，至今守其法不变。大德十一年卒，年五十。延祐中，赠嘉议大夫、上轻车都尉、吴兴郡侯，谥庄简。子镗，德清县尹；铨，规运提点大使。

李拱辰，字廷弼，本磁州人，曾祖仪为滏阳令，因家于滏阳。祖彀，以驸马忒木台采地在磁州，为驸马人匠局提领。父著，袭彀职。

拱辰幼聪慧好学，著卒，当袭提领，叹曰：“是可以行吾所学耶？”遂弃去，游京师，以善译语入直宿卫。大德三年，授高邮府判官。高邮初为路，隶淮东宣慰司，后改为散府，宣慰司仍役属之，吏民以为病。拱辰白于宣慰使：“复隶宣慰司便。”事闻，中书奏从其请。会福院设营田提举司为民害，用拱辰言罢之，而责其事于有司，民德之。

至大元年，迁绍兴路新昌县尹。拱辰患经界不正，核其地图与保甲册，印分两券，官执左，民户执右，鬻产则券随之，隐没诡并之弊悉除。新昌去郡远，不通舟楫，拱辰请以土产布代粮。县民惑于阴阳之说，亲死至数十年不葬，拱辰下令：不葬其亲者以不孝论，其俗遂革。新昌人以为自设县以来未有及拱辰之为政者。皇庆二年，擢湖州归安县尹。有京师贵人，指县民某甲妻为逃婢，督捕甚急，拱辰留不遣，卒完其夫妇。经理田土令下，奉行者率务增多，拱辰独听民自占，仅增田百五十顷。行省又议倍赋，拱辰曰：“吾官可去，民不可病也。”竟格其事不行。台、省交章荐拱辰廉能。延祐四年，除中书户部司计。

六年，擢监察御史。有以药术媒进，躐迁翰林学士承旨，拱辰曰：“承旨职任亲密，岂彼所堪。”同列噤不敢一语，拱辰独抗疏劾之，帝初不以为忤。会内府市薪炭，乾没钱十余万缗，拱辰发其奸，章再上，不报，遂解印绶去。谮者因诬拱辰按奏不实，执政素重拱辰，多方营救，始获免。未几，起为佥福建闽海道廉访司事，仍进三品为奉议大夫，丁忧不赴。七年冬，复拜监察御史。英宗夙闻拱辰名，至治二年，特授御史台都事，又以丁忧去官。

泰定元年，卒于家，年五十七。子益，江浙行省检校官。

潘泽字泽民，顺宁宣德人，从许衡受学。由太府监掾史，累迁知宏州兼诸军奥鲁。有盗八人系狱，泽一谳知其枉，皆出之，未几真盗尽获。太原民从贵家奴得伪钞获罪，过宏州，号于市曰：“神明如潘公，独不能活我乎？”泽闻之，竟雪其冤。转兴中州，入为监察御史。时桑哥用事，及得罪，御史台召按，不能致，泽从卒捕之，论如律。转佥山北辽东道提刑按察司事。有佃户杀其主，狱已具，泽覆谳之，则其妻与奸夫所为，乃出佃户，抵二人罪。又有讼为豪家奴其一族十七人者，有司数年不能决，泽以鬻奴皆画男女左右食指横理于券，以其疏密判人长短壮少，索其券，内有十三岁儿指理如成人，泽曰：“伪也。”召郡中儿年十三者十人，以符其指，皆不合，豪理屈，毁券还之。或言高丽王谋反，诏近侍偕泽按之。泽谓：“王尚公主，设举事，公主必上变，安能噎默从之。”未几，公主果遣使辩诬。入为御史台都事，迁江北提刑按察司副使，转江南浙西道。至元二十九年卒，年五十五。

李廷字瑞卿，本广州人，后迁于大都。廷早孤，樵薪养母，其母亦有贤名。大都人柴好礼闻之曰：“母贞子孝，不兴何待。”遂以女妻之。

历左司、吏部掾，太子詹事完泽荐于裕宗，得召见，用为南昌尹。复入为詹事及中书掾，累迁泉府司丞。受诏核江南赋，赋平，擢同知河南府事。祠二程、张、邵、司马于府，学士论称之。三迁为户部郎中，进中议大夫、江州路总管。岁饥，发廪粟赈之，又使医载药疗饥，民之疾全活甚众。

改两淮屯田总管。田之没于民者二十余顷，户之入于他籍者千二百余户，逃于他郡者九千余户，皆复之。粮之逾于额者六千四百余石，皆除之。岁省公帑十七八，而盐课日增。世祖知其贤，数赐币奖之。召为兵部尚书，改刑部尚书。拜淮东道宣慰使，以老乞致仕。卒，赠通奉大夫、江西行省参知政事、护军，追封潞阳郡公，谥忠靖。

王道字之问，先世京兆终南人，后迁潍州北海县。至元初，以布衣上书，请置执法官，则吏畏政肃。六年，建御史台，辟为掾史。道耻之，引疾去。窦杰荐为东宫讲书。十三年，宋平，除福建行省左右司郎中。

宋宗室赵元章等六十三家，有诬与山贼通者，行省欲尽杀之。道抗言：“宋之宗室，累诏恩恤，今以暖昧拏戮，伤国家好生之德。”遂获免。陈吊眼据漳州叛，招讨使逾城走，行省以失守罪缚出，将斩之。道曰：“招讨使三品大吏，有罪当禀命朝廷，不可擅杀。”行省遣甲士环道而诟之曰：“若不署字，当从坐。”道乃具朝服，望阙再拜曰：“省臣不有朝廷，胁我以兵，欲将何为，吾宁死不署字也。”招讨使竟得减死论，由是豪强气褫，民间画道像祀之。

二十四年，授泉州路总管。先是安溪土贼张大老、方德龙啸聚畬洞，为一方之患，垂三十年，闻道至，相谓曰：“王老子来，宜谨避之，勿轻出。”道布耳目，设方略，不逾月，擒贼首一十余人，悉榜杀之，余党骇散，百姓歌颂之。后卒于官。

郭郁字文卿，汴梁封邱人。金末徙于大名。性颖悟，六岁读书，博通经史。年十九，辟充江淮行枢密院令史。元贞元年，河南行省丞相卜怜吉歹荐为行省掾，中书丞相哈剌合孙留于都省。定水门料，工者多虚计，郁核实，省官费一千三百锭。车驾幸缙山，奸人刘甲等冒领纳钵草料，省臣使郁治之，既伏罪，郁乃白省臣，奏闻利病，置孛哥孙分司印，御史刷籍，冒领之弊遂革。又以缙山民饥，请赈之。

大德九年，除宣徽院都事。本院岁买汤羊多虚额，郁以实价买羊，增买三千只，省钞三千余锭，以此忤长官意。十一年，出为江浙行省都事。考核荒田，增科粮四万余石。至大元年，漕吴松江，役夫岁一人除粮十五石。郁视其牍曰：“役不过二月、三月耳，而除一岁之粮，何也？”于是追理十六万石，以充海运。四月，立卫率府，摘发一万五千人，期九月至都。郁曰：“今军士饥窘，在道迁延，非计之得者。宜听其还家收蚕麦，如期至都可也。”比至，则军资整备最诸省。初行至大钱，拘民间铜器，郁白于大臣：“广济库藏旧钱数百万，例许使用，止拘废铜足矣，何必毁已成之器。”从之，上下称便。

皇庆元年，擢浮梁知州，括隐漏田二百余亩，米三千余石，以为诸生饩廪，广弟子员百余。赋役验实有户，以定上中下之则，于是诡名规避者无所隐匿。官田额重者，折收轻赋，以剔偏负虚包之弊。民翕然颂之，省、台考绩，升秩一等。延祐五年，入为中书检校官。丁父忧去官，服除，授中顺大夫、知高邮府。莅官五月，垦田六万余亩，逃民归者千二百余家。

至治三年，进阶中宪大夫、同知两浙都转运盐使司事。建言减盐额五万锭，以宽灶户，又平反盐徒十七家，由是课程增羡，额外至二万二千四百锭。泰定元年，擢佥江西湖东道肃政廉访司事。举劾务存大体，不以苛察为事。吉、赣、南安饥，郁经营赈济，活者数十万人。二年，除亚中大夫、庆元路总管兼劝农事。始下车，决疑狱三百余事，民为立德政碑。

四年，进嘉议大夫、福建等处都转运盐使。是时盐法久弊，民不堪命，郁曰：“水不清者，宜澄其源。”乃白于省府，裁冗滥职事百余人，请给分司印，以革私盐之弊，禁预办增余带耗。又盐徒犯法，辄妄引平民，株连者众，郁谳之，止坐犯事之家，应时科断，不增入一人，由是狱无冤滞，民安其业。未几卒。郁廉洁自持，不可干以私，所至有声，为元明善、马祖常诸人所重。

任仁发字子明，松江上海人。幼颖悟，异群儿。年十八，袖刺谒平章游显，一见奇之，辟宣慰司掾。至元二十五年，以荫袭为海道副千户，转正千户。从征安南，改海船上千户。

时浙西淫潦为灾，仁发白省臣，以为河沙汇乃吴淞江咽喉，必先治此而后事集。省臣不从，后果湮塞，水患日甚。大德中，仁发陈利弊疏浚之法于中书省，江浙平章政事彻里委仁发浚之，凡四月工竣，入觐，成宗赐赉有差，进都水监丞。至大元年，除嘉兴府同知。又明年，迁中尚院判官。

大都通惠河闸底坏，水汹涌，讹言中有水怪，省臣束手，檄仁发按视。仁发缮补坏闸，卒无他患。时会通河亦淤，仁发疏泉脉，僵沙，役不浃旬而毕。升都水少监。二年，河决归德及汴梁之封邱县，诏仁发董其役。仁发缚籧篨凤扫实河口，筑堤五百余里，以御横流，河防始固。延祐初，出知崇明州，调筑盐官州海岸，又疏镇江练湖淤积。

泰定元年，诏赐银币，与江浙行省左丞朵班疏吴淞二道、大盈、乌泥二河。以年七十，乞致仕，帝不听，特授都水庸田使司副使。凡创石闸六，筑塍围八千，浚沟汊千有奇。仁发治河为天下最，大工大役，省臣皆委之，累迁浙东道宣慰副使，秩中宪大夫。卒，年七十三。著有《浙西水利议答录》十卷，切中时弊，行于世。子贤佐，台州判官。

苗好谦，东平城武人。大德中，由大宗正府都事，累擢佥江北淮南道廉访司事，弹劾不法，甚有名誉。至大二年，佥淮西道廉访司事，献种桑之法。分农民为三等，上户地十亩，中户五亩，下户二亩或一亩，周筑垣墙，以时收采桑椹，依法种之。武宗善之，颁其法于各路。延祐三年，以好谦所至，种桑皆有成效，申命各路著为令。入为司农丞。五年，大司农买住等进好谦所撰《栽桑图说》，帝曰：“农桑衣食之本，此图甚善。”命刊印千帙散之。后迁江北淮南道廉访使，卒于官。

韩冲字进道，其先大都人，辽、金世族，与刘六符、马人望、赵思温等为四大姓。祖琇，金昌武军节度使。金亡，始徙家卫州。父天麟，兵部郎中。冲夙为丞相完泽所知，累擢工部主事、陕西行省左右司郎中。

有家奴怨其主岁给衣食不均，杀其主之子，诬他奴，积十余年狱不决，冲一谳而服。中使笞馆人，馆人夜杀之，有司疑为盗，弗获，按其从者，诬服。冲验之，乃问之众曰：“中使过此，曾虐汝乎？”对曰：“尝笞馆人。”冲徐召其人诘之，遂得实。临洮富人子有妾方娠，妻卖之，二十余年，夫死，官主其家赀，忽一人至曰：“我遗腹子也。”冲疑之，检其家，得佛书一册，背有书云：“某年月日，妾有孕，卖于巩昌某家。”遣人至巩昌，求得遗腹子，询其岁月皆合，一郡叹服。

大德初，选为安西王相府郎中令，王敬礼之。十一年，改知沔阳府，擢峡州路总管。六年，以工部尚书致仕。弟中，为陕西行台侍御史，亦请老，兄弟同时归里，士论荣之，为画《二老出关图》。卒，年八十三，赠通议大夫、礼部尚书、南阳郡侯，谥康靖。子汝霖，陕西行台掾。

中字大中，由中台掾累擢监察御史，拜山东道廉访副使，转淮东道。以母疾辞归。丁母忧，服除，三迁为汉中道廉访使，又转陕西行台侍御史。中事母至孝，庭竹生芝，姚燧、萧皆赋诗美之，谓中诚孝所感。卒，年七十九，赠集贤直学士、亚中大夫，追封南阳郡侯，谥贞孝。

史臣曰：自陆垕以下，其人皆有吏能，勤于民事，故撮其施为方略，著于篇，以补旧史之阙。




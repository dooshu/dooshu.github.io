黄琢山

越城以外，万壑千岩，屈指难尽。城以内，其为山者八：一卧龙，二戒珠，三怪山，四白马，五彭山，六火珠，七鲍郎，八蛾眉。岂知华岩寺后，尚有黄琢一山，则越城内之山，当增而为九。

且黄琢大过蛾眉，而名又甚古，前人总计城中诸山，一目可了，乃复于鞋靸下失之，亦大异事。故向年陈海樵先生筑曲池，遂称第十山。让檐街王氏宅右，亦有一土山，戏呼之十一山。他日于旁坎得一石，有“第十一山”字，按题则宋思陵笔也。事有奇合若此。余祖醉林老人有“而今海上添三岛，不复城中问八山”之句，然第十山与第十一山皆土山，而黄琢则石山也。土山可增减，而石山不可澌灭，则越城九山，当是定案。今犹不入志书，是郡中一大缺典也。

若余所叹息者，以绍兴府治，大如蚕筐，其中所有之山，磊磊落落，灿若列眉，尚于八山之外，犹遗黄琢；则郡城之外，万壑千岩，人迹不到之处，名山胜景，弃置道旁，为村人俗子所埋没者，不知凡几矣。温州雁宕山，去永嘉不远。谢康乐素有山水之癖，入山搜剔，惟恐不深，而咫尺雁山，足迹不得一至。康乐有知，应抱终天之恨。

云迷芒砀，路塞桃源，此中殆有天意，其作合信有机缘，要不可以旦夕诡遇也。或曰：“桑钦作《水经》，宙合之水，无不递及，而犹不及补陀，山水故有难尽。”余曰：“补陀实在海外，黄琢近在城市，何可取以解嘲。”


13　野處謝表雖借用而切當　擢列侍從遽復敷文之階


韓文公王仲舒銘云：「敷文帝階，擢列侍從。」野處謝敷文閣直學士表云：「宣布中和，方歌盛德之事；擢列侍從，遽復敷文之階。」雖借用而切當。

【何云】「敷文」句用「帝乃誕敷文德，舞干羽于兩階」，恐不可借。

【元圻案】漢書王褒傳：「褒作中和、樂職、宣布詩，轉而上聞。宣帝曰：『此盛德事，吾何足以當之！』」〇野處，洪邁號。陳振孫云：「未見其全集。」今僅存野處類稿二卷。






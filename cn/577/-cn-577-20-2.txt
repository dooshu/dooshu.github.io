前殿中侍御史柳公紫微仙阁画太一天尊图文


石鳖老放神乎始清之天，游目乎浩劫之家。泠泠然驭乎风，熙熙然登乎台。进而俯乎寒林，退而极乎延阁。见龙虎日月之君，亘于疏梁，塞于高壁。骨者鬣者，晳者黝者，视遇之间，若寇严敌者已。伊四司五帝天之徒，青节崇然，绿舆骈然。仙官洎鬼官，无央数众，阳者近，阴者远，俱浮空不定，目所向如一。盖知北阙帝君之尊，端拱侍卫之内，于天上最贵矣。已而左玄之属吏，三洞弟子某进曰：经始缋事，前柱下史河东柳涉，职是树善。损于而家，忧于而国。剥私室之匮，渴蒸人之安，志所至也。请梗概帝君救护之慈，朝拜之功，曰若人存，思我主箓，生之根，死之门。我则制伏妖之兴，毒之腾。凡今之人，反侧未济。柳氏，柱史也，立乎老君之后，获隐嘿乎？忍涂炭乎？先生与道而游，与学而游，可上以昭太一之威神于下，下以昭柱史之告诉于上。玉京之用事也，率土之发祥也。恶乎寝而？庸讵仰而？先生藐然若往，颓然而止，曰：噫！夫鸟乱于云，鱼乱于河，兽乱于山。是罼弋钩罟削格之智生，是机变邀退攫拾之智极。故自黄帝已下，干戈峥嵘，流血不干，骨蔽平原。乖气横放，淳风不返。虽《书》载蛮夷率服，《诗》称徐方大来，许其慕中夏与？夫容成、中央氏、尊卢氏辈结绳而已。百姓至死不相往来，兹茂德困矣。矧贤主趣之而不及，庸主闻之而不晓，浩穰崩蹙数千古哉！至使世之仁者，蒿目而忧世之患，有是夫！今圣主诛干纪、康大业，物尚疵疠，战争未息。必揆当时之变，日慎一日。众之所恶与之恶，众之所善与之善。敕有司宽政去禁，问疾薄敛，修其土田，险其走集。以此驭贼臣恶子，自然百祥攻百异有渐。天下汹汹，何其挠哉！已登乎种种之民，舍夫啍啍之意。是巍巍乎北阙帝君者，肯不乘道腴，卷黑簿，诏北斗削死，南斗注生。与夫圆首方足，施及乎蠢蠕之虫，肖翘之物，尽驱之更始，何病乎不得如昔在太宗之时哉？石鳖老毕辞，三洞弟子某又某。静如得，动如失。久而却走，不敢贰问。






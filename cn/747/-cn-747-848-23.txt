○请求言选吏以消灾表

臣闻天地助顺，神理福谦。既物性之则宜，何虚心之致误。伏惟陛下自统临四海，勤恤万方。每崇恭俭之风，尝布仁慈之德。即合阴阳无爽，灾不生。百谷丰盈，五兵偃息。今乃川渎决溢，水旱愆违。必恐是调燮未乖，祭祀未洁。轸吾君宵旰之虑，负陛下覆育之恩。臣实痛心，谁回愧色。伏乞特颁明诏，下访有司。询其消遣之方，采彼妖祥之本。应是前王古帝，往哲先贤，或有遗祠，但存旧址，在祀典者，咸加严敕。禀灵通者，尽略修崇。悉遵虔肃之诚，无惰精祈之恳。然後别宣长吏，侧听庶民。稍关疾苦之由，须罄抚循之策。冀其昭感，仰赞升平。


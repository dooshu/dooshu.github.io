◇益州箴

岩岩岷山，古曰梁州。华阳西极，黑水南流。茫茫洪波，鲧湮降陆。于时八都，厥民不奥。禹导江沱，岷番启乾。远近底贡，磬错丹。丝麻条畅，有粳有稻。自京徂畛，民攸温饱。帝有桀纣，湎沉颇僻。遏绝苗民，灭夏殷绩。爰周受命，复古之常。幽厉夷业，破绝为荒。秦作无道，三方溃叛。义兵征暴，遂国于汉。拓开疆宇，恢梁之野。列为十二，光羡（《初学记》作「美」）虞夏。牧臣司梁，是职是图。经营盛衰，敢告士夫。（《艺文类聚》六、《初学记》八、《古文苑》。）


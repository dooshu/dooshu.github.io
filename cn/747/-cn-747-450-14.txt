○第二表

臣复言：臣以沉疾在躬，不任所职，每因召对，辄具上闻遂敢重表陈诚所冀俯回天鉴。伏奉还诏，未蒙矜允，惭惶靡据，冰谷在怀。臣某中谢。臣窃以干事先於志气，立朝本於威仪；威仪整则朝无惰容，志气强则事无遗理。今臣足疾近安，敢高行止？年又衰殆，岂会机务？况自宣恩复命，仅历七旬；扶疾趋朝，唯经再月。窃惟非据，何心自安？圣恩虽欲优容，公议实难逃责。且顷冒荣奖，属当艰虞，在中无献纳之能，奉使乖抚绥之术，涓埃莫效，僭忝实多。上孤恩私，内苦疲茧，将何以奉中兴宁济之道，致泰阶平一之符？夙夜愧怖，精爽飘越。伏惟皇帝陛下高覆厚载，慈惠生成，矜臣朽惫，赐臣首领。岂惟微臣免旷官之罪，实亦圣朝广全育之恩。


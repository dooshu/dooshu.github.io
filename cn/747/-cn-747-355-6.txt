○对燕弓矢舞判

〈燕师国子以弓矢舞乐师巡列将挞之曰：“氏挞诏来瞽皋。”〉

选劳策勋，辨乐论德。师旷侍晋，知崇侑食之仪；士丐平生，颇识蒸肴之礼。於是小臣戒备，大师辨章，笙入悬间，歌升堂上。礼亦异数，既加笾而称节；乐其无算，方及旅而扬觥。率礼未见陈弓，扑固宜行挞，国子以行能不著，版籍徒编。乏周瑜之听音，同孔张之失位。使仲尼忘味，不及在齐；吴札观风，还同自郐。舞师见察，而不迷於乐章；瞽人妄告，请无废於杜举。


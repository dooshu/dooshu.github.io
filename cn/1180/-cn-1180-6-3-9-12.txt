王承奉传


王承奉大用者，霸州人也。逮事敬皇帝为奉御，侍慈寿皇太后于仁寿宫。毅皇帝时，升御马监太监，赐蟒衣，内苑乘马，通显矣。然性刻廉刚直，弗能下其俦辈，以是不得久内庭，出为辽府承奉。是时辽庄王病，不能视事，委政国妃毛氏。国妃贤，通书史，沉毅有断。而承奉从内佐之，所厘正国家事，不可胜道。

顷之，庄王与国妃相继薨，嗣王立。王聪敏辩给，而嗜利刻害。及长，多不法。常出数百里外游戏，有司莫敢止，故无所惮。然心独惮承奉。承奉好直谏，王积弗能忍。乃曰：“承奉老矣，宜免朝请。”于是承奉希得见王。王少无子。所幸乐妇生子，置外舍。久之，王有萎病，度终无子，乃取外舍儿内宫中。时儿已八岁。诈曰宫人某氏子，欲以闻于朝。故事：王子生，承奉司即具所生母姓名及产媪状，关相长史，乃得奏附玉牒。王以其事下承奉。承奉愕曰：“王安得有子？承奉乃不识何宫人有娠，及产子状，不敢奉命。”王大怒曰：“老奴敢尔者，死邪！”于是尽捕承奉诸用事者，皆榜笞数百，被重罪，欲以迫胁承奉。承奉终不为动。王乃召承奉，缪为好语曰：“而不知予之为病耶？事成，而有后主，而富贵可长保，独奈何为他人忠？”承奉伏地叩头流涕曰：“老奴受国厚恩，死无以报！顾此事涉欺罔，法例严甚。王子非真子，外悉知之。后有发如者，祸且不测。老奴死不敢奉令！”王谬谢曰：“承奉言是也。”乃以计绐夺其印，而自署承奉名行之。承奉既见欺，无可奈何，怼以首撞壁，大叫曰：“生不幸为刑余，又弃外藩。今王所为如是，吾弗能匡救，祸且及矣。诚不忍老见刑狱。”即闭户自经。绳欲绝，会有救者，得苏。日夜涕泣，竟至失明以死。国人悲焉。

太史张氏曰：余在史局，好问先朝事。诸老阉语及孝庙时，辄流涕有哽咽者。及归楚，见王承奉，忆往事，犹能历历道也。语具别录中。夫地之美者，善食禾；君之仁者，善养士。何敬皇帝时人物之茂，乃其厮隶亦莫不有大臣风节焉。观其临议执正，毅然不为利回，不为威惕，虽壮夫哲士，何以加焉。第令久内庭，管枢密，如近时兴安怀恩辈，讵足多哉！余以是知敬皇帝之泽入人深矣。王承奉，盖弘治间人也。






○八寨斷藤峽捷音疏 【 徭賊】

據右布政林富、副總兵張祐等、呈稱八寨猺賊毒害萬民、千百里內、塗炭巳極、乞要乘此軍威、急除一方大患等因、本院看得八寨之賊、既極驍猛、而石門天險、自來兵不能入、此可以計取。未易以兵力圖者。邇者思田既附、湖兵尚留。彼賊心懷疑懼。必已設有備禦。今各州狼兵。悉巳罷散。而思田新附之民。方各歸事農耕。湖兵又巳撤回。彼必以我為無復有意於彼。是以近日稍稍復出剽掠。是殆以此探望官府舉動。文成用兵恒以此術致人今我若罔聞知且聽其出沒彼亦放縱懈弛謂我不復能為此正天亡之時。機不可失。前者思田各目。感激　朝廷再生之恩。求欲立功報効。當時許其休息三月。然後調用。今巳及期。仰右布政林富、副總兵張祐、照牌事理、即便分投密切起調各目兵夫、迂路前到南寧面聽約束行事、各職遵奉起調行至新墟地方又密奉進兵方畧刻定日期當即遵奉、連夜分哨速進遂克攻破巢穴、連戰皆捷、斬獲功次解報間、職等各蒙廵按廣西監察御史石金、案驗開報、職等會同參照、斷蕂峽諸賊。連絡數十餘巢。盤亘三百餘里。彼此犄角結聚。憑險稔惡。流刼郡縣鄉村。自　國初以來。屢征不服。至天順年間。敘前事亦明晰該都御史韓雍、統兵二十餘萬、來平兩廣、然後破其巢穴。兵退未久。各賊復攻陷潯州。據城大亂。後復合兵攻勦、兼行招撫、然後退還巢穴、自是而後。官府曲加撫處。或時暫有數月之安。而稍不如意。輒復猖獗。殺掠愈毒。葢其祖父以來。狼戾相承。兇惡成性。不可改化。近年以來。官府勦撫之計益窮。各賊殘毒之害日益。葢已至於不可支持矣。至於八寨諸賊。尤為兇悍猛惡。利鏢毒弩。莫當其鋒。且其寨壁天險。追兵無路。自　國初韓都督。嘗以數萬之眾。圍困其地亦不能破竟從招撫其後屢次合勦。一無所據。反多撓喪。惟成化年間土官岑瑛素能懾服諸猺。嘗合各州狼兵一入其巢穴。斬獲二百餘功。巳而賊勢大湧。力不能支。當遂退兵。亦以招安而罷自是而後。莫可誰何。流刼遠近。歲無虛月。民遭荼毒。冤苦無所控籲。自思田多事。兩地之賊相連煽動。將有不可明言之變。千里之間。方爾洶洶朝夕。今幸　朝廷威德宣揚、軍門方畧密授、因湖廣之回兵。而利導其順便之勢。作思田之新附。而善用其報効之機。翕若雷霆、疾如風雨、此是諛詞頗得文□行兵之意事舉而遠近不知有兵興之役。敵破而士卒莫測其舉動之端。兩地進兵。各不滿八千之眾。而三月報績。共巳踰三千之功。葢其勞費未及大征十之一而其斬獲加於大征三之二遠近室家相慶、道路懽騰、皆以為數十夫來。未見有斯舉也。職等照得宣慰彭明輔、彭九霄、官男彭宗舜等、扶病冐暑、督兵勦賊、顛頓厓谷、仆而益奮、遂能掃蕩巢穴、殄滅渠黨、即其忠義激發、誠亦人所難能、其思田報効頭目盧蘇王受等、感激再生之　恩共竭効死之報、自備資糧、爭先首敵、遂破賊險、搗自昔不到之巢、斬自來難敵之寇、葢有仰攻險寨墮崖而碎首者、猶曰我死不憾。亦有仰受賊弩掛樹而裂肢者。猶曰我死甘心。民間傳誦。以為盧蘇王受昔未招撫。惟恐其為地方之患。今既招撫。乃復為地方除患。嘖嘖稱嘆、謂其竭忠報德之誠、雖子弟之於父兄、亦不能是過矣、該臣會同總鎮太監張賜、總兵李旻、及鎮廵三司等官、看得八寨斷藤牛腸六寺磨刀古陶白竹羅鳳龍尾仙臺花相等賊。巢穴連絡盤據。千百餘里。兇悍驍猛。酷虐萬姓。流毒一方。自來征勦所不能克。果巳貫盈罪極。神怒人怨。委有如各官所呈者。是誠兩廣盜賊之淵藪根柢。此而不去。兩廣盜賊。終未有衰息之漸也。乃今於三月之內、止因湖廣便道之歸師、及用思田報効之新附、兩地進兵、不滿八千、而斬獲三千有奇、巢穴掃蕩、一洗萬民之冤、以除百年之患、此豈臣等知謀才畧之所能及、是皆　皇上除患救民之誠心、默贊於天地鬼神、而神武不殺之威、任人不疑之斷、震懾遠邇、感動上下、且廟廊諸臣、咸能推誠舉任、公同恊贊、惟　國是謀、與人為善、故臣等得以展布四體、無復顧慮、信其力之所能為、竭其心之所可盡動無不宜、舉無弗振、諸將用命、軍士効力、以克致此、雖未足為可稱之功、歸功于上甚為得體而　朝廷之上所以能使臣等獲成是功者。實可以為後世行事之法矣不然則兵耗財竭。凋弊困苦之餘。僅僅自守。尚恐未克。而况敢望此意外之事哉。


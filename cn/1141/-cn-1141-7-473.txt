孙树百以给谏需次暂还用冯相公元韵

幽人矜独行，豪士贵作达。
所向非所谐，肝胆洵胡越。
古有湖海客，进退烛本末。
抚剑思及锋，发机必省括。
澡濯横流中，秉性不可夺。
惟君挺亮节，四顾何疏豁。
岁寒既崛立，春华复采掇。
鼓歌四始陈，纷纶百家撮。
腾声起墨绶，补阙待黄闼。
吏道成积薪，书空还咄咄。
讵敢卧东山，身世疑乖剌。
策足不辞晚，勇退如剖割。
卧壑喜舟藏，处囊羞颖脱。
语默会有时，胜气谁能遏。
天马骨棹奇，未肯仰刍秣。
种竹得园宽，论文从烛跋。
所嗟素心远，恨别增惨怛。
主眷足弹冠，民艰犹蹙额。
抱膝且长吟，许身应管葛。



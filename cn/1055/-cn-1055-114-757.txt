【答韩钦圣〈宗彦〉二通】

△一〈嘉二年〉

某启。昨使舟行日，不及攀别，深以为恨。人至，辱书，伏承署事以来，当此祈寒，体况清福，实以为慰也。外补之乐，得之有素。伏读佳作，益以起予。无用之质，衰病飒然，造物者畏浮议以见縻，奈何奈何。岁晚，以时自重。人还，谨奉此为谢。不宣。某再拜钦圣提刑学士。〈十一月二日。〉

辱宠惠佳篇，钦诵不已。旦夕和得，递中附上。新甘奇味，珍荷也珍荷也。部头事艺稍进，得贤者齿问，更增勉励也。呵呵。刘守到，必还使司，当复清谈也。尝说襄阳山水，一经真赏，果如鄙言否？

△二〈嘉四年〉

某启。专人辱书，承此初暑体履清胜，实慰瞻勤。前在府中，尝辱惠问，牵以俗冗，不时布款。昨以衰病屡自乞，蒙恩俾解烦剧。虽江西前请未获素心，而疲惫计不能久，粗得休息，亦不胜其幸。方得复从诸公之游，而子华遽迁执宪，然命出，中外称惬。某既得闲适，遂且盘桓，过夏，秋冬当遂前请。相见未涯，但闻风采，行被严召。未间，暑热，以时自爱。因人还，谨此为谢。


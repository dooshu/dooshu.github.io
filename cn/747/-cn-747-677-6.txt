○驺虞画赞（并序）

驺虞，仁瑞之兽也。其所感所食，暨形状质文，孙氏《瑞应图》具载其事。元和元年夏，有以驺虞图赠予者，予爱其外猛而威，内仁而信，又嗟旷代不觌，引笔赞之。词曰：

孟山有兽，仁心毛质。不践生刍，不食生物。有道则见，非时不出。三季已还，退藏於密。我闻其名，徵之於书。不识其形，得之於图。白质黑文，猊首虎躯。是耶非耶，孰知之乎？已矣夫，已矣夫！前不见往者，后不见来者。吁嗟乎驺虞！


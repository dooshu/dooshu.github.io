饮漆毒水

熊蛰父谓子离曰：“今有病渴，而刺漆汁以饮之。可乎？”曰：“不可。”“育鱼于池而患獭，则毒其水，可乎？”曰：“不可”。曰：“然则子之王亦未之思也甚矣。王患民赋之不均也而用司马发。司马发极人力之所至，务尽收以为功，见利而不见民；民入不足以为出，老弱饿殍，田野荒虚，而王未之闻也。王患敌寇之未弭也，而用乐和。乐和悦士卒以剽掠，见兵而不见民；民视之犹虎狼，所过妻孥不保，而王未之知也。是何异乎刺漆汁以止渴，毒池水以禁獭哉？王如不寤，吾恐民非王民而国非王国矣。”


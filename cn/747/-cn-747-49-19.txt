○新翻护国仁王般若经序

皇矣至觉，子於元元。截有海以般若之舟，翦稠林以智慧之剑。绵络六合，罗罩十方，宏宣也深，志广也大。自权舆天竺，泳沫汉庭，行无缘之慈，纳常乐之域。信其博施，倾芥城而逾远；仰夫湛寂，超言象之又元。五始不究其初，一得罔根其本，以彼取此，何其辽哉？朕忝嗣鸿休，丕承大宝，轸推沟以夕惕，方彻枕而假寐。夫其镇乾坤，遏寇虐，和风雨，著星辰，与物无为，乂人艰止，不有般若，其能已乎？

尝澡身定泉，宅心秘道，缅寻龙宫之藏，稽合鹫峰之旨，懿夫护国，实在兹经。窃景行於波斯，庶阐扬於调御，至若高张五忍，足明恻隐之深；永祛众难，实惟化清之本。名假法假，心空色空。推之於无，则境智都寂；引之於有，乃津梁不穷。思与黎烝，共臻实相，而缇贝叶，文字参差，东夏西天，言音讹谬，致使古今翻译，清浊不同，前后参详，轻重匪一。其犹大辂，终继事而增华；譬彼坚冰，始积水而非厉。先之所译，语质未融，披读之流，临文三覆，凡诸释氏，良用慨然。

先圣翘诚玉毫，澹虑真境，发挥满教，搜缀缺文。诏大德三藏沙门不空推校详译，未周部卷。三藏学究二谛，教传三密，义了宗极，伊成字圆，褰裳西指，汎杯南海。影与形对，勤将岁深，妙印度之声明，洞中华之韵曲。革露沃朕，香风袭予。既而梵夹远赉，洪钟待扣，伫延吹万之籁，率训开三之典。

朕哀缠栾棘，悲感霜露，捧戴遗诏，不敢怠遑。延振锡之群英，终为山之九仞。开府朝恩，许国以身，归佛以命，弼我真教，申夫妙门。爰令集京城义学大德良贲等，翰林学士常衮等，於大明宫南桃园详译《护国般若》毕，并更写定《密严》等经。握椠含毫，研精赜邃，曩者讹略，刊定较然；昔之沈隐，钩索焕矣。足可悬诸日月，大烛昏衢；润之云雨，横流动植。伏愿上资仙驾，飞慧云於四天；迥出尘劳，蹑金莲於十地。朕理昧幽关，文惭丽则，见推序述，惋抚空怀，聊纪之於首篇，庶克开於厥后，将发皇永永，可推而行之。时旃蒙岁木堇荣月也。


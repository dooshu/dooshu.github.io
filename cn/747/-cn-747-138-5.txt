○上山陵封事

臣闻古之圣帝明王所以薄葬者，非不欲崇高光显珍宝，具物以厚其亲，然审而言之，高坟厚陇，珍物毕备，此适所以为亲之累，非曰孝也。是以深思远虑，安於菲薄，以为长久万代之计，割其常情，以定之耳。昔汉成帝造延昌二陵，制度甚厚，功费甚多，谏议大夫刘向上书，其言深切，皆合事理，其略曰：“孝文居霸陵，凄怆悲怀，顾谓群臣曰：‘嗟乎，以北山石为椁，用絮陈漆其闲，岂可动哉？’张释之进曰：‘使其中有可欲，虽锢南山犹有隙；使其中无可欲，虽无石椁，又何戚焉？夫死者无终极，而国家有废兴。’释之所言，为无穷计也。”孝文寤焉，遂以薄葬。又汉氏之法，人君在位，三分天下贡赋，以一分入山陵。武帝历年长久，比葬，陵中不复容物。霍光暗於大体，奢侈过度，其後至更始之败，赤眉贼入长安，破茂陵取物，犹不能尽。无故聚敛百姓，为盗之用，甚无谓也。魏文帝於首阳东为寿陵，作终制，其略曰：“昔尧葬寿陵，因山为体，无封无树，无立寝殿园邑，为棺椁足以藏骨，为衣衾足以朽肉。吾营此不食之地，欲使易代之後，不知其处。无藏金银铜铁，一以瓦器。自古及今，未有不亡之国，无有不发之墓。丧乱以来，汉氏诸陵，无不发掘。至乃烧取玉匣金镂，骸骨并尽，岂不重痛哉？若违诏妄有变改，吾为戮尸於地下，死而重死，不忠不孝，使魂而有知，将不福汝。以为永制，藏之宗庙。”魏文此制，可谓达於事矣。向使陛下德止如秦汉之君臣，则缄口而已，不敢有言。伏见圣德高远，尧舜犹所不逮，而俯与秦汉之君，同为奢泰，舍尧舜殷周之节俭，此臣所以尤戚也。今为邱陇如此，其内虽不藏珍宝，亦无益也。万代之後，人但见高坟大冢，岂谓无金玉也？臣之愚计，以为汉之霸陵，既因山势，虽不起坟，自然高显。今之所卜，地势即平，不可不起。宜依《白武通》所陈周制，为三仞之坟，其方中制度，事事减少。事竟之日，刻石於陵侧，明邱封大小高下之式。明器所须，皆以瓦木，合於礼文，一不得用金银铜铁。使後代子孙，并皆遵奉，一通藏之宗庙，岂不美乎？且臣下除服用三十六日，已依霸陵，今为坟陇，又以长陵为法，恐非所宜。伏愿深览古今，为长久之虑。臣之赤心，唯愿万岁之後，神道常安，陛下之孝名，扬於无穷耳。


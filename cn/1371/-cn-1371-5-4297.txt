雨晴

久雨作我病，今朝身顿轻。



花房避初旭，帘影弄新晴。

漉酒纶巾折，听琴拄杖横。

翛然又终日，未觉负平生。



雨晴

旱暵常思雨，沉阴却喜晴。



放船莲荡远，岸帻竹风清。



淮浦戎初遁，兴州盗甫平。



为邦要持重，死复议消兵。



雨晴

山川炳焕似辟国，风雨退收如解严。



老子真成无一事，抱孙负日坐茆檐。



雨晴

闲曳枯筇自在行，曲廊小阁赏新晴。



幽禽叶底吟风久，残雨枝间照日明。



茶映盏毫新乳上，琴横荐石细泉鸣。



亦知老健终难恃，且复萧然得此生。

雨晴

小雨初增气惨凄，新晴差解病沉迷。



虚廊静院听松籁，细草甘泉养鹿麛。

寒霭细分山远近，野歌相应路高低。



孰知倦客萧然意，水品茶经手自携。




初秋四首


玉琯调商律，金飚拂绛纱。
碧云宫阙晚，丹树禁城遮。
客况看流火，边愁入暮笳。
无能裁楚赋，空自怅年华。

花落昭阳暮，寒生御液迟。
碧空浮霁霭，黄叶舞轻飔。
静爱潘郎赋，情深楚客悲。
凉风正萧瑟，莫唱汉宫词。

摇落怜乡思，居诸感宦游。
莼鲈江国缈，砧杵汉宫秋。
步月愁看影，瞻云爱倚楼。
有怀吟不就，惆怅晚风飕。

寒暄殊景物，岁月叹蹉跎。
况是天涯客，其如秋思何？
金茎霄露湛，碧汉夜凉多。
独立苍茫里，闲愁付短哦。






答应天张按院


辱示运官被劫事。顷苏、松按院，已直将本官论劾。若不得大疏存此说，则覆盆之冤，谁与雪之？该府素善隐匿盗情，陷人于死，而规脱己责，有人心者不为也。抚按地方，凡事当一秉虚心，不宜有所偏私，致乖理法。

近日顺德府唐山盗情，与德安王宫失火，皆以地方官欲避罪责，致使数十人破家亡躯。皆不榖知之，力与申雪，始获生全，大略与此事相同。今当并行漕运衙门，虚心勘问，庶无枉纵也。






134　論後生讀經好躐等


司馬文正論風俗劄子曰〔一〕：「新進後生，口傳耳剽，讀易未識卦爻，已謂十翼非孔子之言；讀禮未知篇數，已謂周官爲戰國之書；讀詩未盡周南、召南，已謂毛、鄭爲章句之學；讀春秋未知十二公，已謂三傳可束之高閣。」方樸山云：「皇甫持正云：『讀詩未有劉長卿一句，已呼阮籍爲老兵矣；筆語未有駱賓王一字，已駡宋玉爲罪人矣；書字未識偏旁，高談稷、契；讀書未知句度，下視服、鄭〔二〕。』司馬公語意本此。」朱文公曰：「近日學者，病在好高。論語未問『學而時習』，便説『一貫』；孟子未言『梁惠王問利』，便説『盡心』；易未看六十四卦，便讀繫辭。此皆躐等之病。」

【何云】温公以記誦言，朱子以爲學言。

【全云】何氏蓋溺於元人道學儒林之陋，温公豈徒記誦者！

【元圻案】游定夫與友人帖曰：「不能博學詳説，而遽欲反約；不能文章，而遽欲聞性與天道，猶之欲立數仞之牆，而浮埃聚沫以爲基。絺兮綌兮而欲温，吸風飲露而欲飽，無是理矣。」

〔一〕「司馬文正」，元刊本、清嘉慶本作「司馬文正公」。

〔二〕「服」，原作「伏」，據四庫本皇甫持正集卷四答李生第二書改。






◇上疏献谠言

成都沃壤，四塞为固，古称一人守隘，万夫趑趄。雍、齐乱於汉世，谯、李寇於晋代，成败之迹，事载前史。顷世以来，绥驭乖术。地惟形势，居之者异姓；国实武用，镇之者无兵。致寇掠充斥，赋税不断。宜遣帝子之尊，临抚巴蜀，总益、梁、南秦为三州刺史。率文武万人，先启昏汉，分遣郡戍，皆配精力，搜荡山源，纠虔奸蠹，威令既行，民夷必服。（《南齐书·裴叔业传》）


○邊務疏 【 重衝邊大將名號】

題為邊務事、朝廷今日防邊重鎮。其大者大同宣府而其中緊要。莫先獨石馬營。至長安嶺一帶地方。此而失守。則宣府迤東。居庸迤西。保安懷來榆林土墓。皆為盜區。雖有大同宣府。道路梗絕。莫如之何。往年舊事所不忍言。追惟　祖宗在御之日寧棄開平專守獨石增兵築堡。務擇名將。高其爵位。付之重兵。遠慮深謀。昭然可見。前項地方。自經失守以來。或以為不足守。或以為人力不足未可守。　皇上力排羣議、命都督孫安以復守之、而孫安仰體聖謨、盡心所事、即今初見功蹟、漸有頭緒、但雲州赤城二處包砌尚未完全、各城錢糧人馬數目未及舊日、加之近日邊報愈多。賊情朝暮不保。正在汲汲修為之際。而管軍大臣。必須崇重其名號。責成其職守。庶幾邊事可濟大功可成。提督守備自不為輕緣邊軍習知撫副名目而以守備為卑官故請改為副搃兵也緣孫安止是提督守備。別無將兵名目。宣府雖有總兵副將等官。一則西路邊關尚多。一則獨石孤懸路遠。緩急不能相通。利害所關事體不小。且孫安官至一品。恩寵巳極。臣為此言。非敢代求陞官進職。特欲加與名目使于行事便利於地方有益耳臣愚伏望　皇上宸斷、特命該部會集看詳臣言、如果不妄、則乞請敕孫安充副總兵名目、凡事仍依先次敕旨、與臣等公同計議而行、邊境幸甚、


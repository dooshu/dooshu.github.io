曹秋岳园亭

其一


忆共南皮宴，维舟问习池。
鸟声随雨变，花信度风迟。
溪涨平桥隐，烟深怪石危。
竹间书姓字，莫遣塞垣知。

其二

步屧及佳辰，苔荒屐齿新。
孤亭因月设，四壁出云真。
松老如高士，鸥閒当主人。
忽闻清磬发，晚梵在东邻。

其三

鸳湖非不美，弥望少青山。
及到林塘内，翻疑岩壑间。
桐根穿罅出，竹笋负泥斑。
渐喜园丁熟，柴扉不上关。

其四

幽槛俯盘涡，虚廊挂女萝。
翠禽巢卧柳，苍鼠落高柯。
芳草雪中浅，夕阳松际多。
自怜为客久，又赋早梅歌（余客浙中，两见梅花矣。）。


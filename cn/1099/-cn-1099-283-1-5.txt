○請給官銀收買驘畜以便轉運疏

准戶兵二部咨、該本部等衙門覆題、為鑒往失、嚴備禦、以圖後效事、內稱京通薊州三倉、每倉造車一百輛、裝運糧餉、每車百輛、撥軍一千五百名、以都指揮等官統領輓運等因、題奉欽依、備行通倉管糧員外主事等官翟澄等、打造車輛、及行臣撥軍護輓、并選官統領臣隨即案行通州分守胡宗舜、選撥計議去後、今據本官呈稱、會查新造車一百輛、原議用軍一千五百名、都指揮等官統領輓運、職等從長議算、每車一輛。於上裝糧一十二石。該軍一十五名輓運。空車尚亦艱難。加之重載。何以前進。臨邊道路。多遇崎嶇。或遭淋雨泥濘。津渡阻碍。人之精力有限。未免沿途躭延失事。平昔使車之家每輛用驘十頭。仍令慣熟二三人驅使。所歷坑險尚有傾跌不前之患。豈可以一車十五人為之輓運、為今之計合無請給在官銀兩。設法易買騾頭。分派富庶之家。用心餧養。倘遇軍情緊急。即時驅運。日可行百里之餘。方克有濟。其管押人員、於本城指揮等官內、選委帶領軍兵、在於所管地方、沿途防護、如此則調度得宜軍需有備、而無疏虞之愆等因、備呈到臣、臣恐各衛官護惜軍夫、捏詞推避、駁行該州從長再議、據報相同、臣尤恐不的、公同員外主事翟澄于錦等、拘集匠作軍夫、將前項車輛、逐一試驗得、車制不大。中可容糧料一十二石。若用軍夫十五人。盡力牽輓。行步甚艱。計遇險阻。必有進退兩難之患。若　驘畜五頭。兩人駕馭。馳騁若飛。計遇險阻。尚有堅耐不乏之力。軍夫縱使加添。日行三四十里。倉卒飛督。何能濟事。較之驘畜之運難易葢巳曉然。臣謂糧餉之由車運。車輛之由雇募。此舊規也。可以備平時之用者也。以官錢造車。以軍夫輓載。此新制也。可以佐緊急之用者也。該部因該科建議題覆成造、誠為豫防至慮、但創建之制、難以遙度、工作之費、貴於適用、即今通州薊州、車輛俱將造完顧所以用之者何如耳、大約車二百輛、共用驘一千頭。每驘一頭。計價銀一十二兩。共用銀一萬二千兩。莫若照數給發官銀。酌派本地殷實之家。買驘餧養。遇有警急轉輸。聽臣取用。候事寧之日。仍令變價還官。其每車一輛、止派軍三名管領、其統押官、豫行定委其護送軍候、臨時量數撥遺、為遷就酌量之詞以周旋建議者耳其實大意謂車運不如驘運之省便也如值陡絕之地。車力不前。即以干驘馱運。亦免缺乏此一舉兼得之法也。或疑寄養民間。恐致騷擾。殊不知近京地方。人貨流通。絡繹不絕。貿易馱載之直。自足以當芻??末之費。况富家行使。可省巳畜。亦何至病民哉。若如前議通州百輛之車、該坐撥輓運軍一千五百名、防護軍更須得五百名、則通州四衛巳成空伍、何以責其戰守、推之薊州寧免此病、督餉既巳責臣、臣既得於親見、又安敢以虗文塞責而不為陳建便利哉伏乞敕下戶部、速行議請發下前銀收買驘頭以便轉輸庶車造不費於無用。而臨敵幸免於缺乏矣。


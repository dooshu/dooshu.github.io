木火金水沴土


武德二年十月乙未，京师地震。阴盛而反常则地震，故其占为臣强，为后妃专恣，为夷犯华，为小人道长，为寇至，为叛臣。七年七月，巂州地震，山摧壅江，水噎流。

贞观七年十月乙丑，京师地震，十二年正月壬寅，松、丛二州地震，坏庐舍。二十年九月辛亥，灵州地震，有声如雷。二十三年八月癸酉朔，河东地震，晋州尤其，压杀五十余人；乙亥，又震。十一月乙丑，又震。

永徽元年四月己巳朔，晋州地震；己卯，又震。六月庚辰，又震，有声如雷。二年十月，又震。十一月戊寅，定襄地震。帝始封晋王，初即位而地屡震，天下将由帝而动摇象也。

仪凤二年正月庚辰，京师地震。

永淳元年十月甲子，京师地震。

垂拱三年七月乙亥，京师地震。四年七月戊午，又震。八月戊戌，神都地震。

延载元年四月壬戌，常州地震。

大足元年七月乙亥，杨、楚、常、润、苏五州地震。二年八月辛亥，剑南六州地震。

景龙四年五月丁丑，剡县地震。

景云三年正月甲戌，并、汾、绛三州地震，坏庐舍，压死百余人。

开元二十二年二月壬寅，秦州地震，西北隐隐有声，坼而复合，经时不止，坏庐舍殆尽，压死四千余人。二十六年三月癸巳，京师地震。

至德元载十一月辛亥朔，河西地震裂有声，陷庐舍，张掖、酒泉尤甚，至二载三月癸亥乃止。

大历二年十一月壬申，京师地震，自东北来，其声如雷者。三年五月丙戌，又震。十二年，恒、定二州地大震，三日乃止，束鹿、宁晋地裂数丈，沙石随水流出平地，坏庐舍，压死者数百人。

建中元年四月己亥，京师地震。三年六月甲子，又震。四年四月甲子，又震。五月辛巳，又震。

贞元二年五月己酉，又震。三年十一月丁丑夜，京师、东都、蒲、陕地震。四年正月庚戌朔夜，京师地震；辛亥、壬子、丁卯、戊辰、庚午、癸酉、甲戌、乙亥，皆震，金、房二州尤甚，江溢山裂，屋宇多坏，人皆露处。二月壬午，京师又震；甲申、乙酉，丙申，三月甲寅、己未、庚午、辛未，五月丙寅、丁卯，皆震。八月甲午，又震，有声如雷；甲辰，又震。九年四月辛酉，又震，有声如雷，河中、关辅尤甚，坏城壁庐舍，地裂水涌。十年四月戊申，京师地震。癸丑，又震，侍中浑瑊第有树涌出，树枝皆戴蚯蚓。十三年七月乙未，又震。

元和七年八月，京师地震，草树皆摇。九年三月丙辰，巂州地震，昼夜八十，压死百余人，地陷者三十里。十年十月，京师地震。十一年二月丁丑，又震。十五年正月，穆宗即位，戊辰，始朝群臣于宣政殿，是夜地震。

大和二年正月壬申，地震；七年六月甲戌，又震。九年三月乙卯，京师地震，屋瓦皆坠，户牖间有声；开成元年二月乙亥，又震；二年十一月乙丑夜，又震；四年十一月甲戌，又震。

会昌二年正月癸亥，宋、亳二州地震。十二月癸未，京师地震。

大中三年十月辛巳，上都及振武、河西、天德、灵武、盐夏等州地震，坏庐舍，压死数十人。十二年八月丁巳，太原地震。

咸通元年五月，上都地震。六年十二月，晋、绛二州地震，坏庐舍，地裂泉涌，泥出青色。八年正月丁未，河中、晋、绛三州地大震，坏庐舍，人有死者。十三年四月庚子朔，浙东、西地震。

乾符三年六月乙丑，雄州地震，至七月辛巳止，州城庐舍尽坏，地陷水涌，伤死甚众；是月，濮州地震。十二月，京师地震有声。四年六月庚寅，雄州地震。六年二月，京师地震，有声如雷，蓝田山裂水涌。

中和三年秋，晋州地震，有声如雷。

光启二年春，成都地震，月中十数。占曰：“兵、饥。”十二月，魏州地震。

乾宁二年三月庚午，河东地震。






○让起复表

草土臣某言：伏奉恩旨，授臣银青光禄大夫起复行尚书工部侍郎，勋封如故。制书俯临，荒怖殒绝，臣某中谢。臣私门不造，殃罚所锺，遂延先臣，永辞圣代。陛下饰终念旧，事光前典，臣孝诚微薄，不自灭身。幸忝大臣之允，假存主祀；追惟慈父之恩，不可复得：痛殷创钜，岂冀生全？臣心欲言，言不忍喻。陛下孝理天下，俊在官，恤臣遗孤，加臣宠命，非臣举族，少能谢天，诚以吉凶典礼，朝廷大政，丧亲执丧，人伦为极，使臣废礼於心极，冒荣於丧纪，亏紊过甚，将焉用之？况其不任，孰可陈力？抱衅穷恳，理殊他人，匪直悲深名教，实亦感增存没。茕茕昧死，罔知所裁，伏乞圣恩，垂寝严命。无任荒迫之至，谨诣朝堂路左奉表陈乞以闻。


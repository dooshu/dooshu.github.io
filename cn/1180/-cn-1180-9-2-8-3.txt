黍苗

五章，章四句


首章讲：宣王封申伯于谢，命召穆公往营城邑，故将徒役南行，而行者作此诗。曰：





芃芃黍苗，阴雨膏之。

膏，润泽也。芃芃黍苗，则惟阴雨能膏之，而有以遂其盛矣。





悠悠南行，召伯劳之。

悠悠，远行之意。召伯，召穆公。劳，劝劳。况此悠悠南行以营谢者，履周道之倭迟，而有跋涉之劳苦，则惟召伯有以体其情而节其力，为能劳之者矣。宁不励吾超事之心，而激吾忘劳之念哉？

二章讲：以我南行之事言之。





我任我辇，我车我牛。

任，负任。辇，挽车者。车，载锱重者。牛，驾车。盖我之南行也，有任以负物，有辇以载物，有车以任重，有牛以驾车，各司其事，莫非为营谢而行也。





我行既集，盖云归哉？

集，成也。是行也，必同心共济，使营谢之功既成，而后可以言归耳。不然，方虑无以副召伯之命也，而敢为归计哉？

三章讲：





我徒我御，我师我旅。

徒，徒行者。御，乘车之人。我之南行也，有步行之徒，有乘车之御，有二千五百人之师，有五百人之旅，各率其职，莫非为营谢行也。





我行既集，盖云归处？

处，安也。是行也，必协力共赞，使营谢之功既集，而后可以归处耳。不然，方惧有负于召伯之劳也，奚敢为归处计哉？

四章讲：夫我之南行，固必成功而后归。然其功之成，岂吾人所能与哉？





肃肃谢功，召伯营之。

营，治也。今此谢功，城郭寝庙之就绪，肃肃然其严正矣。而孰其营之也？惟召伯经营，区处之有方，教护劝课之有道，为能有以营之耳。





烈烈征师，召伯成之。

征，行也。师，众生。成，鼓舞意。维此征夫，就道趋事之奋发，烈烈然其威武矣。而孰能成之也？惟召伯节其劳而悯其瘁，作其勤而振其怠，为能有以成之耳。他人岂得而与之哉？

末章讲：不特此也。





原隰既平，泉流既清。

土洽曰平。水治曰清。疆其土田，而高下之得宜，原隰则既平矣。治其沟洫，而泉水之皆通，泉流则既清矣。





召伯有成，王心则宁。

宁，安也。召伯营谢之功，有成如此，则有以遂王朝分封之意，而副天子待舅之情，王心不载宁乎？

夫营谢一行，上有以忠其君，下有以仁其徒，若召伯可谓善于其职矣。






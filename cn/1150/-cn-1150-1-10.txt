○临天马赋书后

襄阳书天马赋，馀所见已四本。一为擘窠大字，后题云「为平海大师书」。后园水丘公观，特为雄杰，在嘉禾黄履常参政家。一为检讨王履泰藏，乃仿颜平原争坐帖；一在吾乡宋参政家，一在新都吴氏。后有黄子久诸元人跋，子久云：「展视之时，有一大星贯斗而坠，其声如雷。」宋本馀已摹取刻石，吴本多枯笔，别自一种米书，然皆真迹也。米赋材，乃强弩之末。而子瞻称其宝月赋。以为知元章不尽，乃曾无一本传世，何也？因背临及之。


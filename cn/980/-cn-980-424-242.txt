释正觉　谢通讲师五偈

得得客来窥大方，松间目击揖归堂。

秋横两眼瞳人碧，云拥三衣栀子香。

夺席胸襟君隗祑，愕邻须发我沧浪。

竹床相对夜深语，河汉濯磨星斗光。

释正觉

释正觉　谢通讲师五偈

五月人间膏火煎，清风麈对有夤缘。

点头顽石能明证，借口虚空解讲玄。

随类佛身分百亿，出尘红卷等三千。

未闲相约蒲禅稳，作别又趋华雨筵。

释正觉

释正觉　谢通讲师五偈

慰心佛氏未萧条，卓卓缁林有俊髦。

知见香熏舌本别，名言垢净眼棱高。

锦云脚踏冷修月，仙峤牵颓閒钓鳌。

良遂肯从麻谷后，声光矫矫壮吾曹。

释正觉

释正觉　谢通讲师五偈

一昨书来约见过，迟留行李未成那。

梨黄枣赤秋如许，发白眉庞老奈何。

相伴採薇云腻袜，不嫌伐木雨濡蓑。

对床默默香摇篆，霁月夜窗悬女萝。

释正觉

释正觉　谢通讲师五偈

乞食因循答教迟，想能心照未相疑。

三年约友共连璧，千里同风那隔丝。

鞭笋嫩黄出泥土，槿华寒紫裹藩篱。

雨驱暑去晚明霁，来雁门头字脚垂。

释正觉


辞免恩命疏


准吏部咨，为钦奉圣谕事。查得：“节奉敕谕：‘朕大婚礼成，内阁辅臣，忠劳茂著，宜加特恩。元辅张居正，受先帝付托，尽忠辅导，保护启迪，勋猷独茂，宜加殊礼，以答元功。但元辅以守制恳辞，暂从其请，候制满之日，该部奏请加恩，如敕奉行。’今本官服制已满，谨遵敕谕，题请加恩。”等因。奉圣旨：“朕元辅社稷重臣，受先帝顾托，翊戴朕躬，以及大婚，弼成治理，勋绩隆茂。着加太傅，岁加禄米一百石，原荫武职伊男升一级，世袭。着南镇抚司佥书管事，用副朕酬奖元功至意。钦遵。”备咨到臣。

臣闻命惊惶，拊躬局促。仰惟皇上鸿仁下逮，骏惠旁敷。往因嘉礼之成，肆举叙劳之典，以臣叨居首弼，加惠独先。念臣方在宅忧，悬赏以待。兹允部臣之请，涣颁追录之恩。三锡殊荣，一朝并至。既已奉有成命，讵宜仰渎宸严？但臣自揣疏庸，误承眷遇。一从受事，以至于今，每自省循，诸所蒙被，岂独近代臣人之所稀觏，抑亦在昔载记之所罕闻。即如顷者服制未除，预垂清问。迄于祥禫甫届，遄降温纶。衮辞廑十札之褒，珍贶逾百朋之重。黄金白璧，炫耀门庭；锦绮华章，充溢筐篚。

臣伏思惟，盆盎之器，不啻盈矣；鼹鼠之腹，亦既饱矣。及今克自抑畏，庶几获免倾危。而浃旬之间，丰施荐及；越岁之后，巽命重申。注之已盈，而不虞其将覆；噉之过饱，而不虑其难容。在舆论为未孚，尤天道之所忌。此臣所以夙夜匪宁，凌兢罔措者也。伏望圣慈鉴臣素悃，俾仍旧贯，特寝新恩。庶愚分获安，幸逭颠之咎；微躯未陨，得纾衔结之忠。臣诚不胜战兢跼蹐、恳切俟命之至。

（奉圣旨：卿保迪朕躬，夙夜匪懈，辅宣化理，茂著成功，眷德酬勋，宜从优典。朕体卿谦让至情，今次所颁恩数，欲卿安受。视先朝施及元臣故事，已自不同，朕心方以为歉，卿岂可复行逊避？宜勉遵成命，以慰朕怀，所辞不允。吏部知道。）






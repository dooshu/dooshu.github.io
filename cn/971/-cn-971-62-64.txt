刘筠　戊申年七夕五绝

伯劳东翥燕西飞，又报黄姑织女期。

天帝聘钱还得否，晋人求富是虚辞。

刘筠

刘筠　戊申年七夕五绝

华寝星陈夜未央，明河奕奕度神光。

一年暂得停机杼，不柰秋虫促织忙。

刘筠

刘筠　戊申年七夕五绝

吹笙何处伴乘鸾，窥牖谁人见阿环。

便有唐家今夕意，月和风露满骊山。

刘筠

刘筠　戊申年七夕五绝

淅淅风微素月新，鹊桥横绝饮牛津。

岂惟蜀客知踪迹，更问庭中晒腹人。

刘筠

刘筠　戊申年七夕五绝

琥车芝驾俨清秋，微雨侵宵助涕流。

人世莫嗟离恨苦，却应天上更悠悠。

刘筠


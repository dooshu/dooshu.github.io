卷五


賭梅詩輸罰松聲詩

王文公居鍾山，嘗與薛處士棋，賭梅詩，輸一首，曰：「華髮尋香始見梅，一枝臨路雪培堆。鳳城南階它年憶，杳杳難隨驛使來。」又嘗與俞秀老至報寧，公方假寐，秀老私跨公驢，入法雲謁寶覺禪師，公知之。有頃，秀老至，公佯睡，睡起，遣秀老下階曰：「為僧子乃敢盜跨吾驢。」秀老叩頭，願有以自贖其罪，寺僧亦為解勸。公徐曰：「罰松聲詩一首。」秀老立就，其詞極佳，山中之人忘之，予為補之曰：「萬壑搖蒼煙，百灘渡流水。下有跨驢人，蕭蕭吹醉耳。」


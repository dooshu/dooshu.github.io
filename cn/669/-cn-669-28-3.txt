3　新史潤色之語　政要載太宗讚魏徵語　魏徵勸帝修文德安中夏


魏徵傳：「帝謂群臣曰：『此徵勸我行仁義，既效矣。』」新史潤色之語也。貞觀政要云：「太宗謂群臣曰：『貞觀初，人皆異論，云當今必不可行帝道、王道，唯魏徵勸我。既從其言，不過數載，遂得華夏安寧，遠戎賓服。突厥自古以來，嘗爲中國勍敵，今酋長並帶刀宿衞，部落皆襲衣冠。使我遂至於此，皆魏徵之力。』」新史於罽賓傳又云：「惟魏徵勸我修文德，安中夏。」以通鑑考之，與政要所載同一事。【原注】或謂太宗以既效自滿，非也。

【全云】此注是正文。

【元圻案】唐書罽賓傳：「罽賓，隋漕國也，居蔥領南，距京師萬二千里而贏。貞觀中獻名馬，太宗語大臣曰：『朕始即位，或言天子欲耀兵，振服四夷，惟魏徵勸我修文德，安中夏；中夏安，遠人伏矣。今天下大安，四夷君長皆來獻，此徵力也。』」〇通鑑唐紀太宗貞觀四年：「上謂長孫無忌曰：『貞觀之初，上書者皆云「人主當獨運威權，不可委之臣下」，又云「宜震耀威武，征討四夷」，唯魏徵勸朕「偃武修文，中國既安，四夷自服」。朕用其言，今頡利成擒，其酋長並帶刀宿衞，部落皆襲衣冠，徵之力也。』」〇葉水心習學記言卷四十：「按舊史言：『惟有魏徵勸朕「偃革興文，布德施惠，中國既安，遠人自服」。朕從其語，天下大寧。絶域君長，皆來朝貢，九夷重譯，相望於道，皆魏徵之力。』蓋舊史既已着語，而新史又轉易之。不知當時本説定云何也。」〇書録解題史部典故類：「貞觀政要十卷，唐吴兢撰。館閣書目云：神龍中所進。」






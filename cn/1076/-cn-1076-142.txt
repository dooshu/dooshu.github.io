卷一百四十二

<史部,诏令奏议类,奏议之属,历代名臣奏议>

钦定四库全书

历代名臣奏议卷一百四十二

明　杨士奇等　撰

用人

宋高宗建炎间编修胡铨论臣寮陈乞子弟差遣疏曰臣勘会铨司近年铨选人倍多员阙常少待阙者多是孤寒贫乏之人得替住京动经年岁遇有合入阙次多被权贵之家将子弟亲戚陈乞便行冲改或已注授却令待阙或才到任者即被对移只就权贵干当家私不问孤寒便与不便兼臣所见臣寮陈乞多非急切事故或云近便乡里或云看觑坟茔侥幸希求妄托名目孤寒阻滞徒益怨嗟臣欲乞今後臣寮须有急切事故如委任边计不许般家及致仕分司丁忧病患之类方许陈乞子弟差遣其余虽无事故自将恩泽陈乞者许铨司勘会如已注人者更不注已到任者更不冲移并令别具陈乞仍不许连并陈乞两任如允臣所请乞下铨司遵守施行

御史中丞许景衡乞除尚书省长贰与并除枢密二臣劄子曰臣闻谋之贵衆断之贵独今天下大政一归於陛下宸断惟是赞襄弥纶同德协谋者则不厌其衆且多也窃见尚书省比阙长贰而同知枢密院事亦久阙而不除虽用近制三公通治三省然文昌政事之本枢筦揔兵之地各有任属安可久虚其位哉伏况近年财用匮乏民力困弊赏罚僭滥官吏猥多奸賍害民请属成俗军政不立边防未完陕西并边诸州地震弥月压伤军民京东淮南浙西积水被野有害秋稼此正陛下敷求辅佐振举纪纲之时也臣愚伏望睿明博考天下之公议慎选当世之忠贤以补政府之阙使之上赞圣治以亮天工而熙庶绩海内幸甚

景衡又论宗泽劄子曰臣窃闻议者多指开封尹宗泽过失事未知是否如何泽之为人及其为政固不能上逃圣鉴第未知果指何事而言也若只缘拘留金国使人此诚泽之失也然原其本心只缘忠义所激出於轻发未尽识国家事体耳又未知别有何等罪犯也然臣自浙度淮以至行在得之来自京师者皆言泽之为尹威名政术卓然过人诛鉏强梗抚循善良都城帖然莫敢犯者又方修守御之俻历历可观臣虽不识其人窃用叹慕以为去冬京城之内不能固守良由大臣无谋尹正非才之故使当时有如泽等数辈赤心许国相与维持则其祸变亦未至如此其酷也往者不可咎来者犹可追今来只校其末度小疵便以为罪不顾其尽忠报国之大节则臣虽至愚窃以为过矣况泽昔在河朔遭遇陛下遮留拱卫继参幕府宣力为多今尹天府其绩効又章章如此则其所为终始亦可考矣而议者独不能少优容之其不恕亦甚矣乎且开封宗庙社稷之所在其择人居守尤非他州别路之比今若罢逐泽则当别选留守不识今之缙绅其威名政绩亦有加於泽者乎若有其人则除授交割尚费日月兵民亦未信服防秋是时计将奈何若未有其人则泽未宜遽然更易也人材难全久矣惟圣人以天地为度包容长养兼收而并用之庶几其有济也其宗泽伏望圣慈上为宗庙社稷下为京师亿万生灵特赐主张厚加委任使成御戎治民之功天下幸甚臣无任恳切拳拳之至

景衡又论黄潜厚除户部尚书劄子曰臣伏覩近降指挥黄潜厚除户部尚书除目始下外议纷然咸谓潜厚是宰相潜善亲兄迁拜亦既超踰职事又为同省此为可略理实未安臣蒙误恩适在言责虽欲默焉不可得也窃惟官有亲嫌义当回避不独祖宗成宪盖亦前世不易之制也今州县小官凡系内外之亲稍有服属则当引嫌求避又况文昌六书实隶宰相而可兄弟并处者乎前此潜善在中书门下省而潜厚为户部侍郎理固无嫌既除宰相而潜厚尚仍旧职议者惑焉而未及论列者岂非以其除授在前故耶今者忽从列侍进长地官横恩骤迁实骇观听窃闻潜善潜厚各有章奏乞行回避臣愚欲望睿慈特从其请一则示朝廷至公不为贵近屈法一则使天下知宰相不私所亲以成潜善兄弟之美所谓一举而两得也愿赐采择

景衡又乞令黄潜厚回避第二劄子曰臣昨具劄子论列黄潜厚於宰相潜善为亲兄今来所除户部尚书实有亲嫌其逐人各请回避欲乞睿慈特从所请以示至公以成其兄弟之美至今未蒙施行臣闻法者天下之法也当与天下共守之若朝廷先自违法则何以责天下之不守法者哉且州县小官苟有亲嫌而不回避则监司郡守必按劾之若朝廷之上兄弟之亲不自请避而谏官御史又不论列是天下之法只行於郡县之间而不行於朝廷之上也如此欲望人心服而治功成不亦难乎且使今日谏官御史畏避而不敢言然公议终不可掩也它日必有言之者窃意陛下亦必追咎台谏阿附而不尽言也故臣宁得罪於今日不敢得罪於它日况潜善亦累曾奏乞回避陛下正宜从之是不独成潜善之美亦使臣免它日罪戾不胜幸甚所有潜厚除户部尚书指挥伏乞改正别与差遣

景衡又奏乞差张瑱知和州劄子曰臣访闻和州境上数为盗贼侵扰有本州通判张瑱者廉明有吏干郡人爱戴之遂设方略严守御贼不敢犯比瑱罢去贼遂破城纵火官府民居一日而烬瑱虽以年格并知州资叙得请宫祠闻其精力未衰尚可为郡若朝廷以和州兵火之余欲择守臣宜莫如瑱夫用人在乎因任而已试得其成效斯可以无疑矣臣与瑱未尝相识得诸士论如此故辄以闻愿赐裁择

元年知开封府宗泽条画四事劄子曰臣闻人君职在论一相昔舜有天下选於衆举臯陶不仁者远汤有天下选於衆举伊尹不仁者远臯陶赞舜去四凶而後九德咸事庶绩其凝伊尹赞汤革夏而後咸有一德格于皇天是知不仁者远不能播其恶於衆始能使衆贤和於朝更相汲引以成大功也以人君深居九重其弥缝燮理镇抚表正但仰成于朝而已高宗得傅说而商中兴宪宗得裴度而唐中兴臣愿陛下於稠人广衆中不以亲踈不以远近不以梦不以卜虚心考察参以国人左右之言爰立作相俾之应变守文果得其人能率厉衆志交修不逮其在位皆节俭正直小大之臣咸怀忠良以持天下之正以成天下之务天下其有不大治者乎陛下果尊道德远邪佞与大臣言钦而信毋使小人参焉与贤者游亲而礼毋使不肖者与焉用贤勿贰去邪勿疑斯言行而天下治矣书曰知之非艰行之惟艰知之不行无益也行之不至无益也兹事在陛下力行之而已矣

四年中书舍人綦崇礼举仇悆充监司状奏曰准尚书省劄子奉圣旨行在从官各举可充监司者右臣伏覩起复朝散郎新差知建昌军仇悆性资忠厚趣操端方进士登科富於学术历任县道皆有治迹律身无过疾恶如雠其为政以奉法循理为务抑豪右伸寒弱不挠於强御不诎於势利所至而人思爱之使其当一道之寄必能激浊扬清除民疾苦如言者之论今保堪充监司任使如蒙朝廷擢用後有不如所举臣甘当同罪谨録奏闻

崇礼为兵部侍郎面对第二劄子曰臣闻君之有臣所以济治臣効其实用则君享其功臣窃其虚名则君受其弊实用之利在国虚名之美在身志於国者不计一己之毁誉而惟天下治乱之忧洁其身者不顾天下之治乱而惟一己毁誉是恤然而効力於国其实甚难而世未必贵窃名於己其为则易而且以得誉二者之用舍系风俗关治乱有天下者不可不察也昔西京之士惟其徇国而不求名故汉道以昌司马氏之臣务为浮虚而无实用故晋室以亡前世之鉴其可忽诸臣窃观今日士夫之俗而知国家之不竞盖在於此无激昂奋励之志而以循谨自持为贤无捐躯致命之节而以全身远害为智方圣哲驰骛惟日不足之时则知无不为者所宜贵也而见谓生事当黎元凋瘵劳来还定之日则服勤州县者在所尚也而取讥俗吏以至避言利之名而常赋经用寖以不理要解事之目而旧章故实多所废格若此之类皆便己自为非国家之福岂陛下所利哉臣愚伏望睿明深烛厥理凡官人赏罚之际取其能济时用有益於国家者进之察其虚名无实欺衆要誉者退之黜陟既明好恶既彰则人材风俗从而丕变而真贤实能出为陛下用矣

高宗时崇礼讲筵殿进呈劄子曰臣观光武躬好吏事亦以课核三公其人或失而其礼稍薄至有诛斥诘辱之累任职责过一至於此故朱浮尝上疏讥讽苛察谓帝信刺举之官黜鼎辅之任有所効奏便加免退然则能以令终者寡矣及浮为司空而坐卖弄国恩免又以陵轹同列帝每衔之但惜其功能不忍加罪则是凡所见黜盖亦有以自取非独苛察之为咎也如冯勤早以材能为帝所贤在司徒之位欲令以善自终乃引浮为戒丁宁反覆勉之以忠臣孝子之谊於是勤愈恭约尽忠以任职亲重殁而悼惜之推是心也彼於三公大臣夫岂不能保其始卒之恩哉惟其人耳昔伊尹告太甲曰惟尹躬先见於西邑夏自周有终相亦惟终此伊尹事君之志而诗称仲山甫曰既明且哲以保其身夙夜匪解以事一人此宣王任贤之美为人臣者其上如伊尹其次如仲山甫亦已足矣揆之言行考之诗书所美者在此则勤之为贤於斯不疑呜呼君为元首臣为股肱一体相须休戚同焉苟过则称君固非人臣归美之谊而移过於下亦非人君罪己之实惟君臣各尽其道则上下并受其福此魏徵所以愿为良臣也臣区区効忠于此惟陛下加察焉

崇礼又论朋比劄子曰臣伏见近者陛下特奋英断以某等朋比奸回斥去不疑邪正既分中外咸服窃惟两省政令所出都司纪纲所在臣恐後来居职者或惩羮吹不复论事寖以废职彼朋比之徒盖皆依托正义果於侵讦一唱十和以售其奸虽被斥逐犹自相称誉未必贴然退听今既更用若废职不举鲠言不闻是使其徒得以藉口下则鼓惑流俗上则归过朝廷为害不细臣愚欲望圣慈特出睿训戒谕在官者使各举职尽言开肆厥心毋惩前事务以辟公正之路杜邪枉之门仰副陛下焦劳念治之意

崇礼又乞漕司官通共应副财用劄子曰臣伏见诸路转运司官多系双员以上自来朝廷於本路有所兴作或供军之类漕臣应主其财用者往往指名专委一员应副盖欲独任其责而事能倚办也然所委之官不惟苟欲事集以免咎罚既专应副便有希赏之心不暇顾其经费则必督责州县凡所有钱物或尽用无余本司官不预差委者以其有被受专旨势亦不能留占徒致纷争及漕计不足则又督责州县取於常数之外而州县受其弊矣州县受其弊则百姓被其害矣此盖从来朝廷未之思也臣愚欲望圣慈特降睿旨自今後诸路应有非泛用度其漕司官更不专委并令通共应副施行

崇礼又面对第二劄子曰臣窃观蜀地自昔盖多英才由汉司马相如王褒杨雄相继之後世不乏人至于皇朝尤赖其用如陈氏尧叟尧佐尧咨范氏镇百禄祖禹苏氏洵轼辙皆蜀人也其余知名者未易悉数兵兴以来衣冠奔播川蜀士人多还故乡就便从辟不出四路今行朝累年在廷更无蜀人而近自江淛远至荆淮闽广州县间亦罕闻有在官者此岂陛下旁求俊彦立贤无方之意耶近者德音虽有指挥仰宣抚监司郡守於未有差遣人内择可用者具其才能以闻愿赴行在者不得邀阻固尽善矣臣愚犹以为未也伏望圣慈深诏大臣先行搜访选择材实素有闻者不以有无差遣不待去处荐名直从朝廷号召而收用之以示陛下公天下之心以慰彼方士大夫之望

绍兴间张浚议任事上奏曰昔汉高祖得陈平於亡虏其信任不疑至损万金而轻以予之苟书生儒士与闻其计得不痛惜而力止之乎臣谓非特汉祖为难能也陈平受之而不辞为尤难焉使今之为臣者蒙陛下以万金付与殆将自失而走矣夫拯天下之难救生民之急非君臣同德一心慨然有高天下之气事未易立也平本无王佐之才特其英姿雄略差出一时耳尚能辅汉成四百年之业况以陛下之明圣仰承祖宗积世休德苟为臣下者不惜其身不顾其私不虑其祸任天下之责而为之庶乎或有济矣如臣愚陋终恐不足以副使令之万一

二年浚又上言曰臣昔历考传记深究前代得失存亡之因窃观汉高祖所以屡危而复振不过豁逹大度信任三杰耳夫汉高祖承亡秦之余自始及终以此道平定天下是知寛洪任人真御天下之长策方今金人狂暴无异亡楚陛下承祖宗二百年之绪仁恩惠泽沛然在人而又圣德日新着闻天下中兴之治夫何远哉臣愚愿陛下鍳汉祖之所以得天下者默而识之事有疑贰与之更新举能用贤期以信任盖自崇观以来士风寖坏学儒为业者往往背道而营私故进说於人君者或怀朋党之私或快宿昔之忿遂使大臣不得行其志小臣不得尽其才且夫郡守方伯之任亦已重矣往年被论者动辄十数相继罢斥迹其所攻率多旧过臣谓处今之职賍汚不才民实受害按而得实黜之可也而指擿往事虚实未明数郡之间迎送不暇此岂为国家计乎况多事之日利害有大於迎送以此推之近臣进退将帅用舍尤当谨审且布衣之交尚有腹心相与者缓急之间誓死期许况陛下以帝王之尊御天下之大欲致中兴欲平祸难非得社稷之臣数辈信而任之果何能济邪至於夷考其大节究观其忠义求之於始信之於终此又陛下之所优为臣愚愿并以为献

浚又条具四事上言曰臣尝观诗曰任贤使能周室中兴贤以言其德能以言其才当今大乱後国势纷扰与创业图事者无异才德兼全之人不可以尽得犹宜专取实有才能者是以汉兴之初如陈平无行英布犯法彼其智勇果有益於实用亦略而取之如责细行事形迹汉何以立四百年之基也又况言语文词之士徒以亲近之故先获任用宣力四方之人岂不解体易曰大君有命开国承家小人勿用其词必系於师之上六盖上六师道之终也用师之始则异於此时然其所谓勿用非尽絶而不用也特不使之居庙堂处上位而已观孔子释爻象之辞谓小人勿用必乱邦也使其非居庙堂处上位何以至於必乱邦乎此事在陛下心晓独断以助成中兴之业无惑腐儒纷纷之论致临事缓急无可倚仗之人伏乞睿照

浚又上言曰堂上远於百里堂下远於千里门庭远於万里人君端拱九重之内而欲徧知天下之事尽察天下之情不亦甚难乎臣尝谓为君有要道在夫善任人而已不然则一已之聡明何以胜千万人之思虑是故自古贤圣之君必选端正忠实之士以充左右侍从之列广问博询而奸邪壅蔽之计不行昔人之喻谓虎有以狐自随者以狐终不能窃弄其威也然狐随虎而行则百兽为之辟易而其威信焉曷若远而去之之为愈乎在昔人君之於臣下固有知其操术之不正施为之犯义者谓我之聪明足以制而御之曾不知其耳目所不及者所损多矣可不戒哉

浚又议皇极之道上言曰甚矣古之人君喜人为善而乐人之改过也臣於洪范见之其言曰凡厥庶民有猷有为汝则念之不协於极不罹于咎皇则受之而康而色曰予攸好德汝则锡之福时人斯其惟皇之极夫不协于极而受之自言好德而信之圣人所以待下者岂不忠且恕乎或谓好德者许之自言容有欺诈圣人信而弗疑得无碍於治乎是不然圣人修身以化人推诚以待人积之岁月虽欺诈者且将迁而为善况於不忍为此以负其教诲者耶苏轼之论以谓唐武后之无道也非独进人无所留难士之自荐皆得尽其才其後开元之间几致刑措皆武后所收也德宗好察而多忌士无贤愚例不得进国空无人以致奉天之祸故陆贽有言武后以易得人陛下以精失士至哉斯言也臣故并陈之

浚又议进退人才上言曰人主之於人材试之州县养之舘阁见其可用则用之不必以未尽深知为嫌见其可去则去之见其可罪则罪之不必耻其用之於前而遽废之於後也要当如天地之於万物一切待以无心吾之为此凡以为民而已非有一毫私意於其间也虽然人才之遇合又有大患焉或因一言之契意虽无长才奇略寖以柄用或因一事之拂意虽有贤德美行寖以踈远此无他盖其喜怒好恶之气未能平之以归于道故投隙乘间者得以行其奸也夫如是则日复一日贤者益退不肖者益进终至於国家丧亡天下大乱初以为得计而其失计莫大於此矣初以为我之威福得以肆行而其後威福不行莫大於此矣故古之贤君莫不正身平气以求合於圣人之道其用意终在天下百姓不敢私其一已是以於进退人材之际无不当理焉臣愿陛下力行之

浚又言曰臣前日亲奉玉音训谕以谓有天下国家者凡以为民今刺史县令之官未尽得人令臣选择臣私自喜幸仰庆陛下酌见治道之原顾虽愚庸愿窃有献当今治民之官少得其人者无他盖因内重外轻祖宗之法尽废故耳流落于外者终身不获用经营於内者积岁得美官此治道之所以分而斯民之所以不被其泽臣请一二而数之稍有时望躐序而迁虽无实效及民忠言补上而身已富贵矣此其一也大臣取人假借拔擢英豪之说曾未踰时便居侍从进用如此孰不归心故其所言所为求报於人主者少求附於大臣者多此其二也士大夫一居州县遂无进身之望贪污自谋不顾廉耻此其三也受知於大臣其身速化惴然惟惧斯人之去也毁誉由此而不公议论由此而不一分门户立朋党无不至焉此其四也富贵可以幸得名位可以巧取其修身必不专其为学必不笃罔上卖交惟利是视风俗何自而厚哉此其五也所用之人既非素望夷狄之所轻侮天下之所愤疾此其六也不历民事利害不明诏令之行职事之举安能中理此其七也一岁屡迁官不修职其视公家之务殆如传舍此其八也夫内重外轻其害於天下百姓且不便於国家之计如此可不思所以变其道耶虽然骤而行之人情骇愕是非共起无益於事惟徐徐而理之事事而正之磨以岁月治道可复也

浚附子栻入奏曰臣窃惟自古大有为之君必有心腹之臣相与协谋同志以成治功得失利害君臣一体不容秋毫之间然後上下观望响应影从事克有济如伊尹之於成汤太公之於周其次管仲之於齐诸葛亮之於蜀书传所载始终可考不然作舍道边何日可成安危祸福之几其应不远可不畏哉恭惟陛下天锡勇智接踵帝王而臣区区首蒙眷遇任以边事所恨臣学识浅短不先其本屑屑於军旅之末负罪圣贤咈违天地以致将士失律谗诬继兴盖内治未先立而从事於外其应必尔皆臣不知本原孤负陛下以至於此早夜悔恨事无所及臣今衰老况复误事如此天下士大夫之心其谁复信之而陛下亦安得不有疑於心在臣去就所当审决今边隅粗定军旅粗整敌以伤败之故其势本能为竭国之举而臣以孤踪跋前?後强顔阅日动辄掣肘平日之气消磨殆尽陛下将安所用之伏望陛下深为国计精选天下岩穴之贤付以中外大柄任之专信之笃如前数君所为谋出於一而使之旁招忠信之士相与参济不使小臣得以隂间不使异议得以轻揺先内後外以图恢复庶几月积其功岁着其效太平之期有可望也载惟陛下当至艰至难之时遇古未有之强敌若非君臣相与为一朝夕图回均任其责不较利钝终期有成诚恐岁月易流後悔难追甚可痛惜也臣老矣罪戾又积伏愿陛下矜怜赐以骸骨使之待尽山林无令出处狼狈取笑天下後世臣不胜大幸浚又议弹撃上言曰自昔为台谏之臣者通晓古今深明治道其弛张献替莫不以天下国家为念尝考其所言轻重缓急皆有条理於奸人之有才者则必力排而极诋之惟恐其言之不切论之不详非有心於甚恶之也谓不如是则彼之奸计得以行彼之才术得以施将为天下国家之害矣至於人材平下政事差失姑击之使退未尝以隂昧之事切切然深指之使其人幸而悔悟尚可以为朝廷之用不为无补也乃若宗工巨儒功在社稷则初不以末节细故而轻议其失盖欲使四夷八蛮知有是人斯足以增朝廷之气近世进用非人皆失此意臣独愿陛下掩人之过成人之美则孰不归心而乐为吾用也

绍兴四年王之道论择守令以结民心上奏曰臣闻孟轲有言得天下有道得其民斯得天下矣得其民有道得其心斯得民矣国家承兵火之余斯民凋瘵为甚而扶持至今乃中兴之渐者祖宗之德泽在民心而民心未厌也臣愚以为今日之急先务莫大於结民心而结民心者无踰於择守令自陛下即位于今八年未闻某人出守某郡出宰某邑亲遣而问之曰当今作郡以何为先当今作邑以何为急者其在官也亦未尝察其所言验其所行而诛赏之以示劝沮者其还也亦未闻劳而问之曰尔之作郡除民之害者有几兴民之利者有几尔之作邑户口孰与昔盛耕桑孰与昔富而观其人材考其政绩擢为公卿百执事者伏望圣慈悯斯民之疾苦鉴孟轲之至言明诏内外臣僚内而监察御史以上外而牧守监司以上并保举所知堪为监司守令者各三人使明言其所长然後召赴都堂命宰相择而用之朝辞之日陛下间延对便殿访以得失审其贤否丁宁告戒而遣行之庶几监司守令知所以爱民天下之民亦知陛下之爱我如此其至也故缓急可使如左右手为人君而天下可使如左右手兹古人所谓仁者无敌尚何外侮之为虑哉

吴伸论大臣非辜书曰正月二十九日右廸功郎新授监广州寘口塲盐税臣吴伸谨斋沐裁书昧死臣闻赵襄子见围於晋阳罢围有功之臣五人高赫无功而受上赏五人皆怒襄子曰吾在拘厄之中不失臣主之礼者唯赫也子虽有功皆骄寡人孔子闻之曰赵襄子善赏士乎赏一人而天下之臣不敢失君臣之礼臣读至此每兴嗟而不能自已岂举世无高赫之徒乎将功同而赏异乎将使忠信之士不容於朝端乎将使忠信之士陷於罪戾乎昔人有所谓忠信而获罪者此臣所以区区昼则忘食夜则忘寝痛为天下国家惜也臣闻建炎之间苗传作乱一夫倡恶宝位迁移废主立幼擅国威权当是之时天下皇皇左右无措皆有骄君之心未闻有尽礼之臣至於能赴国难者尤鲜其人独一张浚以微弱之书生率天下之义士忠诚一发勇冠三军遂擒元凶用复大宝张浚之忠闻于八荒逹于皇天岂特敌人知之虽三尺之童亦知之岂特三尺之童知之而陛下亦自知之昔申蒯陈不占赴庄公之难不能成功後世犹且义之况於倡天下之大义立不世之大功乎臣虽不敢僭拟仲尼之褒贬窃谓张浚贤於高赫远矣嗟夫才有短长事有优劣可谓忠有余而智不及臣请为陛下毕陈其说臣闻张浚之帅陕右也忧国忘家见危致命食不兼味禄不羡余闻利国之言咨嗟而不能已见忠义之士延礼唯恐其後廉洁爱民士卒化之而不贪公忠御下吏民善之而无谤此所谓忠有余者也料敌人之不审陷曲端於无辜昧左右之譛言执一己之私断失五路之地衂数万之师覆军陕右延敌窥川取怒朝廷敛怨乡曲此所谓智不及者也今五路失利四川孤危罪在张浚夫复何说而臣有言者无他臣恐快朋党之私堕敌人之计絶忠臣之路何以言之臣闻女无美恶入宫见妒士无贤不肖入朝见嫉盖贪冒之心人情所同朋党之患古今皆有且夫为台谏者必欲速为侍从为侍从者必欲速为辅弼为辅弼者必欲速专钧衡此贪冒之渐也甲居台辅则甲有亲戚故旧乙居台辅则乙有亲戚故旧甲或罢政则甲之亲戚故旧无所依焉乙或罢政则乙之亲戚故旧无所依焉此朋党之私也今张浚还朝不复元枢之位必正台司之权在同列必嫉之或有荐擢更易差除在百寮必嫉之若不羣而攻之排而逐之则上下俱缓迁陞之阶朋党不得少固其位万一衆口销金积毁销骨挤以失地之罪陛下不得已而逐之岂不快朋党之私乎臣闻鲁以季友治乱魏以无忌折冲虞不用宫之奇而晋并之吴不用子胥而越并之田单纵反间於燕而乐毅罢陈平纵反间於楚而范增去子玉死而文公之君臣相贺廉颇逐而白起之筹策得施借使张浚智虽不及数子忠实优之臣窃谓今世如张浚者复有几矣万一忠臣见逐必有不忠者至观其用兵虽败金人未必不忌其忠设或反间得行而张浚罪去岂不堕敌人之计乎臣闻齐桓前有尊周之功後有灭项之罪春秋书夏灭项为齐侯讳之故古人以功覆过良有以也今张浚复辟之功大失地之罪小非特臣得以知之天下之人所共知之何哉金人起兵三十余载北灭契丹南侵中原天降丧乱丑类孔炽张浚以五路散地之兵当百万貔貅深入重地之衆如碬投卵其不敌也明矣尚能枝梧数年与之相持及其退保四川敌人卒未能下盖亦张浚之功也若曰失陕西之地溃五路之兵为可罪则曩者失太原之利致陷神京失神京之利播迁二帝祸延今日遂使翠华廵狩於海滨贼臣割据於中土当时用事之臣比之张浚罪状有差如是张浚功大而罪小也又明矣设若寘浚於罪地使後之有功者人人欲与赤松子游使未立功者将以张浚为戒後有患难谁肯赴之岂不絶忠臣之路乎臣窃见里巷交谈人人为浚危之咸曰某党某人欲有言也张浚之来章疏列上必於失地之外吹毛求疵增其过恶陛下虽有襄子之明必不能却如簧之言以保全之若然则张浚未来则其罪缓张浚即至则其罪速万一果如道路之言则张浚罪逐将无所迯何则张浚不至则议者必曰慢而不恭有违命之恶张浚即来则议者必曰覆军之将有失地之罪今迟迟其行岂非畏人之言乎抑亦自谓无功而归羞澁其行乎方其未至已有论列其罪者及其还朝罪之何疑臣又闻道路之言曰非特一二人欲言之且将羣而攻之不特羣而攻之必使之罪去而後已呜呼开言路者所以纳公忠而去偏党也今以朋党之私而所亲所旧虽有大恶则遏而庇之非亲非故虽有小过必捃而逐之至使执政不敢除一吏忠臣不获全其身可痛惜哉嗟乎言张浚之短则易为张浚之事则难若试以言张浚之人而任张浚之责则败绩尤甚於浚矣臣窃谓艰难以来未有如浚比者万一使言者必行而浚罪去不知谁可继其忠乎古人一贤胜百万之师若贤者不容於朝且欲修政事而御强敌不亦难乎臣尝闻周公使管叔监商管叔以商畔夫周公弟也管叔兄也周公之过不亦宜乎当时以功覆之後世亦未尝罪周公而议者则曰周公之过如日月之蚀焉今张浚失地之过虽明而赴难之忠亦至臣恐巧言易入听断所难伏望陛下痛加察焉无使朋党得以快其私无使敌国得以乘其间无使忠臣因而晦其迹实宗庙社稷之福天下生灵之幸也臣与张浚居处则异乡势位则相?既非亲戚亦非故旧初无私於浚也今论张浚之一身而玷及满朝之权贵臣固知不得罪於今日必歛怨於他时臣之弃斥几不能免其必有言而无愧者臣自谓视富贵为甚轻以忠义为甚重今至公之论忤及权臣不过使臣终身不得仕进尔至如张浚复辟之忠古今所难臣实慕之使臣以忠义得罪虽伏之斧钺赴之鼎镬在所不辞岂畏朋党之害乎臣之所陈披肝沥胆听之罪之唯陛下所命焉干冒冕旒臣无任俯伏待罪之至臣伸昧死百拜

张浚引咎去相位言者引汉武诛王恢为比观文殿学士李纲奏曰臣窃见张浚罢相言者引汉武诛王恢事以为比臣恐智谋之士卷舌而不谈兵忠义之士扼腕而无所发愤将士解体而不用命州郡望风而堕无坚城陛下将谁与立国哉张浚措置失当诚为有罪然其区区徇国之心有可矜者愿少寛假以责来效

九年纲又除潭州荆湖南路安抚大使纲具奏力辞曰臣迂踈无周身之术动致烦言今者罢自江西为日未久又蒙湔祓畀以帅权昔汉文帝闻季布贤召之既而罢归布曰陛下以一人之誉召臣以一人之毁去臣臣恐天下有以窥陛下之浅深顾臣区区进退何足少多然数年之间亟奋亟踬上累陛下知人任使之明实有系於国体诏以纲累奏不欲重违遂允其请

八年赵元镇援潘良贵常同事上奏曰臣昨日入省致齐不当趋朝奏事伏见亲笔批谕潘良贵及常同差遣臣以不签书刑罚文字兼职名未定须俟面奏然後施行臣尝谓朝廷贵在安静安静则和气蒸薰天下自然蒙福今幸朝多君子无乖异之人搅扰其间足以坐致安静之风而良贵天夺其魄轻举妄发而常同辈又不分别曲直随俗毁誉自作不靖致此纷纷仰惟陛下以日月之明照临百辟天威神断曲尽事情在臣之愚无复可议然尚有一得之虑欲已不能冒犯威顔无所迯罪臣於此数人者何有厚薄之异至於进退取舍实关国体在臣不敢不言也张绚良贵皆二浙之士与臣本无契分常同虽尝荐之然自作言官屡以语言侵臣臣尝因此恳求避位子諲始识於种师道宣司幕中虽戚里贵游子弟而好学乐善文雅有余平日交游议论之间凡有补於正论有助於善类者未尝不竭其诚心士大夫以此称子諲而子諲亦以此受知於陛下至如良贵常同辈皆子諲素相钦重者今常同既出张绚决不可留是因子諲而致此数人相继而去恐於子諲不甚光美亦非其本心也臣辄献愚忠愿陛下少留圣虑如子諲无罪不当外补或陛下不欲私潜藩之旧即乞优与职名处之近郡非晚复可召用良贵与次等职名即与小郡与本等职名即与宫观如此则重轻一分而赏罚之意天下晓然知之矣常同张绚且降不允指挥俟行遣良贵等了絶然後徐为区处或移闲慢或令补外无不可者庶几朝廷安静士论厌伏足以彰陛下包纳狂直之美而子諲去就之间亦复尽善矣且良贵等今日之过诚不可恕若考其平素亦曰端良之士倘一旦并逐深恐子諲心怀忧欝益不自安盖其人畏义而乐善故也臣区区愚直岂敢怀私党庇如陛下不以臣言为然即一如亲笔批谕行遣未晚然臣待罪宰辅实不欲呶呶之徒妄议朝廷亦所以爱惜子諲耳不避烦渎重取诛谴唯陛下深加省察臣不胜万幸

高宗时元镇又上奏曰臣适蒙陛下降出任申先辩诉言章奏状缘两日假故未及进呈又缘亲笔不敢住滞为复只今行出或容臣二十一日奏禀讫然後施行从来从官落职不可无名必坐其奏状乃降指挥臣详观申先所陈意以论列沈与求因缘致此言诚过差不为无罪臣愿陛下廓天地之量少赐容忍以全事体若所言别无过当则何缘落职唯其肆言不屈衆所难堪而陛下能容忍之是乃盛德事臣区区之愚尚有曲折唯圣聦省察申先之得罪於陛下激怒於衆人本因与求之事今若坐其所奏落职行遣臣恐张浚不免忧疑而章惇蔡卞之党懽忻鼓舞於外矣以陛下寛仁大度不能容一狂直使大臣不安羣小交贺臣窃为陛下惜之臣备位宰辅无所补报唯有朴忠敢不竭尽

贴黄臣於申先非有所厚昨申先论列沈与求臣深不以为然亦尝奏禀计陛下尚能记忆今申先奏章有议者谓臣不当与台谏立敌此臣戒申先之言也又言大臣方行台谏之言以示无私则申先於臣不无怨望而臣不避谴逐辄敢冒渎圣听诚以责一申先为小故而其间所系利害为甚大臣非敢倚张浚为重隂济其私意也伏望睿照

元镇又奏曰臣尝以任申先落职事叙陈曲折烦渎聪听伏蒙圣慈俯鍳愚恳特赐亲笔许令奏禀讫施行仰认天地之仁少霁雷霆之怒不唯申先保全进退亦使臣下遇有所见得尽区区无所隐避则陛下涵容之德高明溥博阔略细故所志者远大矣幸甚幸甚然臣尚有欲告於陛下者初陛下以伯雨之言追贬惇卞録用申先所以旌别淑慝明辩是非虽在九泉之下犹知惩劝则足以为万世臣子善恶之戒当时中外咸知此道复兴者以陛下聪明絶人洞见底藴不为浮议所惑而臣亦不量微薄不避衆怨身任而当之今曾未几时申先乃蒙斥逐诚以台谏四人之请陛下不得已而行之若又因其赴诉之言更加削夺则非所谓十世宥之之道也臣恐惇卞之党有以窥伺圣意祸机一发奸计遂行不特申先粉碎虽如微臣势难苟免是不得不惧臣故辄为申先一言亦所以自为谋也并幸慈怜矜察直龙图阁李光乞委官节録封事劄子曰臣恭闻陛下因城内火灾惕然恐惧延问近臣忧形于色乃发德音下明诏以求直言此甚盛之举也陛下自即位以来数遭变故仓卒之际即下求言之诏勤勤恳恳发于至诚然翫岁阅月国势日削敌势日强盗贼益炽百姓益穷天地之变水旱为灾星辰失度寒暑反时此岂盛德之报也哉臣意陛下有求言之名而无听言之实故也今艰难之时怀愤献忠者当累及之臣窃虑封事之多未易省览不免壅积是徒为文具而已臣伏见仁祖时尝委张方平司马光详定中外所上封事尽心料简合於义理可施行者虽文采不足一一奏闻光与方平亦尝奏乞其间识虑稍出於衆开陈政体文采详明者乞赐召对面加询访果有可采籍其姓名随才擢用今中原士大夫辐凑东南所献封事岂无公论臣愚伏望圣慈检会祖宗故事专委侍从官二员择其公忠端亮者俾之遴选据所可取者节録成册每季或逐月进呈以备乙夜之览忠言嘉谋庶有裨益以仰副陛下恐惧修省艰难求助之意

光为礼部尚书乞增选台谏状曰臣伏奉二月九日手诏节文以太阳有异氛气四合俾侍从之臣遵前後诏书各举能直言极谏之士一人臣猥以庸虚冒居从列天变如此既不能仰承圣意有所建明又不能荐举一人以应明诏虽陛下不以为罪臣实愧惧臣伏见朝廷自罢制科踰六十年矣士子唯习经义爲有司应用之文一旦责以贤良之举当具词业缴进悉如嘉佑故事臣窃谓实难其人又近年以来风俗駸駸衰坏士大夫唯务依阿操求济之说畏沽激之名不以尧舜之道事陛下当今?开言路而婴鳞犯顔者臣固未之见况求踈远草菜之士如富弼苏轼之流岂易得哉宜其寂寥而无闻也今朝廷艰难至此极矣陛下亲驭戎辂以扞大敌因灾异以求直言虽拯焚救溺未足喻其急也若依常格荐士傥或有之俟其进卷稍中程度方许召试又有过阁六论行遣迂缓比至大廷非假以岁月未易集也此岂陛下今日因天变求言之本意哉臣恐或者妄议陛下徒有求言之名而无求言之实虽臣亦窃疑之臣在宣和间初除尚书郎例合进对方是时也权幸当路奸邪充斥臣怀不能已力陈一二弊事首以开言路为说大臣恶之谪臣知桂州阳朔县事况臣今日蒙被陛下奬遇致位通显当国家祸乱之後强敌伪齐日以窥觊加以天变如此陛下?然在疚下诏丁宁旁求直谅之士冀闻药石之言可谓切矣而臣久稽明诏罪无可逃臣窃惟方今小大之臣百司庶府无言责者既不复论事但时因转对诵陈言以塞责而已陛下所赖以周知四方利病朝政阙失绳人主之愆违辨臣邻之邪正者不过三五台谏官耳自古天子有争臣七人唐制散骑常侍谏议大夫各四人左右拾遗补阙各四人共十有六人国朝左右谏议大夫左右司谏正言各二人常不下六七人专论人主过失夫人非尧舜谁能无过赖谏臣以正救之耳御史者邦之司直专以排击奸邪为职唐制御史大夫一人中丞二人侍御史四人殿中侍御史六人监察御史十人本朝因之虽其数或有增损未尝阙也故自三公宰执侍从百司力敌势均一非其人咸得论奏故能排权幸於进用之始折祸乱於未萌之前其任岂不重哉陛下即位以来台臣谏官预言事之列不过二三人而中丞谏议久虚其位岂士大夫怀奸朋比能以忠实事陛下未易得邪何久而不除也如其不然士大夫未尝负陛下而陛下疑之是陛下自涂其耳目也大抵人主意向虽一嚬一笑之间衆得而窥伺之其应如响在陛下所行何如耳陛下用一骨鲠之士则在位皆节俭正直而万物吐气矣陛下用一谀佞之人则在位皆持禄保宠小人无忌惮矣其利害岂不万万哉臣久去阙廷身纡郡绂宠禄既优无所裨补重念忠臣虽在畎亩义不忘君偶因明问辄复妄发狂瞽之言仰渎冕旒之听死有余罪惟陛下赦其愚而采听焉

着作郎张嵲因对言吴蜀唇齿之势也蜀去朝廷远今无元帅一年矣蜀之利害臣粗知之忠勇之人使之扞外侮则可至於抚循斯民则非所能办也宜於前宰执中择其可以任川事者委任之然川蜀系国利害非腹心之臣不可今早得一贤宣抚使为要又言自驻跸吴会以来似未尝以襄阳荆南为意今宜亟选儒臣有牧御之才者为二路帅使之招集流散兴农桑治城壁以为保固之资益重上流之势

历代名臣奏议卷一百四十二








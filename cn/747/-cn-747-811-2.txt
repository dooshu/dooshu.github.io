○书师旷庙文

吟篁怨桐，天其声乎？锵石铿金，天其文乎？击革鸣丝，天其畅乎？匏土之韵，天其和乎？天有至音，寄斯八物。先生不生，斯音郁郁。先生既生，斯音在律。呜呼！先生之耳，时可求也。先生之心，不可得也。天全乐乎？先生之无神乎，愚固狂而不可摅。先生之有神乎，愚坚诚而乞其图。先生之耳有神乎，化为天下之耳。先生之心有神乎，化为天下之心者，可以舒於今，然後家家知舜琴。


独树轩记

学使者视事堂之西偏有轩数楹高可二寻广半之缀以绮疏缭以素壁东坐而西向先是锺使君所筑以待宾客者也余以丙申冬十月抵历下受事其明年当郷试趋视学校士又奉部檄明约束不得与宾客通凡八阅月驱驰六郡不遑寜处未尝游息是轩也秋始休沐与二三故人宴坐四顾无所有惟古槐一树大十围节目磊砢攫拏蓊郁蔽亏云日盖可以?是轩者余顔之曰独树属方伯陈公朗大书之树侧有石台置曲槛其上举酒觞客墙高可及肩南望千佛诸山如屏障临几席墙外古柏数株作老人拱立状已而明月在树人影参差洒洒可爱轩中双白鹤引吭长鸣如空谷风泉相响应余方一抚掌而坐客有至自江南者又将别去嗟夫余终岁驱驰与二三故人求一日宴息游眺之乐而且杂以离别之感殆婆娑意尽矣言未竟客有离席绕树酹三爵而言曰直而不折曲而不阿朴遫而华独立而无倚扶疎而善?一树而五善备焉是不可无记余蹶起冁然曰有是哉遂书之石


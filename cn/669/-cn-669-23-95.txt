212　蔡中郎秘玩論衡　譏王充自述父祖不肖　斥王充刺孟子詆孔子　王充飾小辯以驚俗


論衡，蓋蔡中郎所秘玩，而劉氏史通序傳篇譏之曰：「充自紀述其父祖不肖，爲州閭所鄙，而答以瞽頑舜神、鯀惡禹聖，盛矜於己而厚辱其先，何異證父攘羊，學子名母，名教之罪人也。」葛文康公閻按：「文康，名勝仲，字魯卿，丹陽人。見文苑傳。」亦曰：「充刺孟子，猶之可也，至詆訾孔子，以繫而不食之言爲鄙，以從佛肸、公山之召爲濁，又非其説驂舊館而惜車於鯉，又謂道不行於中國，豈能行於九夷。案：俱見論衡問孔篇。若充者，豈足以語聖人之趣哉！」即二説觀之，此書非小疵也。吕南公謂：「充飾小辯以驚俗，蔡邕欲獨傳之，何其謬哉！」

【元圻案】後漢書王充傳：「充，字仲任，會稽上虞人也。師事扶風班彪。好博覽而不守章句，著論衡八十五篇，二十餘萬言。」注：「袁山松漢書曰：『充所作論衡，中土未有傳者，蔡邕入吴始得之，恒秘玩以爲談助。其後王朗爲會稽太守，又得其書，及還許下，時人稱其才進。或曰：「不見異人，當得異書。」問之，果以論衡之益，由是遂見傳焉。』」〇戰國策：「宋人有學者，三年反而名其母。其母曰：『子學三年，反而名我，何也？』其子曰：『吾所賢者無過堯、舜，堯、舜名；吾所大者無大天地，天地名。今母賢不過堯、舜，母大不過天地，是以名母也。』」〇充本傳注：抱朴子曰：「蔡邕得異書，或搜求其帳中隱處，果得論衡，抱數卷持去。邕丁寧之曰：『唯我與爾共之，勿廣也。』」〇宋高似孫子略曰：「袁山松後漢書載：『充作論衡，中土未有傳者，蔡邕入吴始見之，以爲談助。』『談助』之言，可以了此書矣。」〇吕南公，字次儒，南城人。見宋史文苑傳。陳振孫載其熙寧初試禮部不利，會以新經取士，遂罷舉，欲脩三國志，題其齋曰衮斧，書將成而卒。著灌園集三十卷，今存二十卷。






公尝宰宣城目予国士故叙旧德为多

珊瑚出大海璠璵列清庙珍重及良时日月相照曜岁晏归三山黄髪事畊钓青青枫树林狺狺多虎豹浮云去无极侧身独长啸

二

长啸何所思乃在天南端荒榛夹路衢埈坂郁漓岏有鸟西北飞尺书来江干发缄再三叹饥肠不能餐商歌响金石五月天风寒良无清玉案何以报琅玕

三

琅玕结为佩怀袖光葳蕤褰裳北楼上永怀谢玄晖芳风发兰蕙山水流音徽纒绵国士恩知音独心悲竹实不可得凤凰常苦饥三复芦中吟【公集名芦中吟】慷慨泪沾衣

四

衣沾不能言飘风各南北别来逾一纪梦想见顔色故人振高轨黾勉崇令德丛桂可淹留高车多反侧被绣为牺牲曳尾安可得好爱千金躯毋为岐路惑


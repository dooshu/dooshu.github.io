○上宰相书

天下固有良时既去，而悲歌叹泣之不同，故当时则叹，已去而泣，过时而歌。然君子居其位，则耻闻之，不在其位，则耻不能言之。其为士君子之心，不忍闻之，与闻之而不忍弃之，则一也。夫思虑可以精安危，步骤可以负戈殳。强劲庄勇，持久有守，临事不乱，然而良时不与，斯不得不叹。既而信不见任，知不见谋，周游而晚归，风雨相半，苦其精力，良时不集，而畏事之不成，斯不得不泣。及其田园已暮，始反乡里，白头无成，或反自疑，斯不得不歌。是其为人，皆有忧天下而欲用其道者也，不私其身之安佚而休者也。既不私其身，则公於悲歌者叹泣者也，而是人岂以富贵而后天下之心哉！蜕也歌之则已太蚤，泣之则不得不豫计，叹之则正当其时，而君子未闻。虽然，阁下及其少壮而用之，无使后时泣歌，耻累君子，幸甚！《太元》曰：当时则贵，已用则贱。其不可后也已矣。况当今岩无人矣，溪无人矣，佐王活人之术，一皆以文学进。苟文学进而君子不动心，则蜕也不知其所以得罪。


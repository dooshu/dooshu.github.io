130　袁固申公無愧於言詩　王式以詩諫　匡説詩解人頤


法言淵騫篇曰：「守儒：袁固、申公。」二子無愧於言詩矣。王式以三百五篇諫，亦其次也。彼説詩解頤者，能無愧乎！

【全云】申公同門，穆生其最高者也。王式之徒有薛廣德，廣德之徒有龔舍，而齊詩有蕭望之、師丹，而韓詩亦有王式，皆足以雪匡衡之恥者也。

【元圻案】三箋本誤載謝山之説於前一條之下，今改正。〇漢書儒林傳：「轅固，齊人也。以治詩孝景時爲博士。竇太后好老子書，召問固。固曰：『此家人言耳。』太后怒曰：『安得司空城旦書乎！』」又：「申公，魯人也。事浮丘伯受詩。武帝迎申公問治亂之事，對曰：『爲治不在多言，顧力行何如耳。』是時上方好文辭，見申公對，默然。」又王式傳：「式，字翁思〔一〕，東平新桃人也。式爲昌邑王師。昭帝崩，昌邑王嗣立，以行淫亂廢。治事使者責問曰：『師何以無諫書？』式對曰：『臣以三百五篇朝夕授王，至於忠臣孝子之篇，未嘗不爲王反復誦之也。至於危亡失道之君，未嘗不流涕爲王深陳之也。臣以三百五篇諫，是以亡諫書。』」〇匡衡傳：「諸儒爲之語曰：『無説詩，匡鼎來。匡説詩，解人頤。』衡代韋玄成爲丞相。元帝時，中書令石顯用事，衡畏顯，不敢失其意。」

〔一〕「翁思」，原作「思翁」，據中華本漢書卷八八儒林傳乙正。






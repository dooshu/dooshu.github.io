107　切韻唐韻廣韻作者　魏鶴山米元章江式論韻


隋陸法言爲切韻五卷，案：隋志不著録。唐藝文志「小學類」：「陸慈切韻五卷。」〇慈蓋法言之名。後有郭知玄等九人增加。唐孫愐有唐韻。唐志五卷。今之廣韻，則本朝景德、祥符宋真宗七年甲辰改元景德，十一年戊申改元大中祥符。重脩。今人以三書爲一，或謂廣韻爲唐韻，非也。集證引顧氏音論曰：「切韻，隋陸法言撰。本劉臻、顔之推、魏淵、盧思道、李若、蕭該、辛德源、薛道衡八人同撰集，唐長孫訥言箋注，郭知玄拾遺緒正，更以朱箋三百字。是十人，今云九人者，長孫訥言但箋注而未增加也。」〇元圻案：書録解題小學類：「廣韻五卷，隋陸法言撰。開皇初，有劉臻等八人同詣法言，共爲撰集。長孫訥言爲之箋注。唐朝轉有增加，至開元中，陳州司法孫愐著成唐韻。本朝陳彭年等重修。」今四庫全書校本按：「陸法言本名切韻，孫愐修之爲唐韻，陳彭年等修之爲廣韻。雖相因而作，實各自成書。」鶴山魏氏云：「唐韻於二十八删、二十九山之後，繼以三十先、三十一僊。閻按：「曾親見吴彩鸞所書唐韻次第，較鶴山亦不合。」今平聲分上下，以一先二僊爲下平之首，不知『先』字蓋自『真』字而來。」愚考徐景安樂書，凡宫爲上平，商爲下平，角爲入，徵爲上，羽爲去，則唐時平聲已分上下矣。案：魏鶴山作吴彩鸞唐韻後序曰：「是書號唐韻，與今世所謂韻略，皆後人不知而作者也。然其部敘於一東下注云：『德紅反，濁，滿口聲。』自此至三十四乏皆然。於二十八删、二十九山之後，繼之以三十先、三十一仙。上聲、去聲亦然。聞其聲音之道，區分之方，隱然見於述作之表也。今之爲韻者，既不載聲調之清濁，而平聲輒分上下，自以一先二仙爲下平之首，不知先字蓋從真字而來。學者由之不知，而隨聲雷同，古人造端立意之本失矣。」米元章云：「五聲之音，出於五行自然之理。沈隱侯隱，沈約之謚。只知四聲，求其宫聲不得，乃分平聲爲二。」然後魏江式曰：「晉吕静放李登聲類之法，作韻集五卷，宫、商、龣、徵、羽各爲一篇。」見魏書本傳。則韻分爲五，始於吕静，非自沈約始也。約答陸厥曰：「宫商之聲有五，文字之别累萬。以累萬之繁，配五聲之約，高下低昂，非思力所學。」見南齊書文學陸厥傳。沈存中云：「梵學入中國，其術漸密。」

【何云】「米元章云」以下當自爲一條。

【元圻案】隋書經籍志上：「聲類十卷，魏左校令李登撰。韻集六卷，晉安復令吕静撰。」〇宋許觀東齋記事曰〔一〕：「古者字未有反切，故訓釋者但曰讀如某字而已。至魏孫叔然始作反切，其實出於西域梵學也。宋周彦倫作四聲切韻行於時，梁沈約又撰四聲譜，以爲『在昔詞人累千歲而不悟，而獨得胸襟，窮其妙旨』，自謂入神之作。繼是若夏侯該四聲韻略之類〔二〕，紛然各自名家矣。至唐孫愐始集爲唐韻，諸書遂廢。本朝真宗時，陳彭年與晁迥、戚綸條貢舉事，取字林、韻集、韻略、字統及三蒼、爾雅爲禮部韻，凡科場儀範，悉著爲格。又景祐四年，詔國子監以翰林學士丁度修禮部韻略頒行。初，賈昌朝言：『舊韻略多無訓解，又疑單聲與重疊字不解義理，致舉人詩賦或誤用之。』遂詔度等以唐諸家韻本，刊定其韻。窄者凡十三處〔三〕，許令附近通用單聲及疊出字，皆於字下注解之。此蓋今所行禮部韻也。」〇唐書藝文志「樂類」：「徐景安歷代樂儀三十卷。」今四庫書不著録。

〔一〕「宋許觀東齋記事」，按此題下引文，不見許觀東齋記事，而見於宋張淏雲谷雜記卷二，當是翁氏錯標引文出處。

〔二〕「夏侯該」，按四聲韻略之作者，據隋書經籍志及舊唐書經籍志、新唐書藝文志均題爲夏侯詠撰。「該」、「詠」二字形近易混，疑「詠」字是。

〔三〕「十三」，原作「三十」，據四庫本雲谷雜記卷二乙正。






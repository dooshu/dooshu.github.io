冯时行　和陈舜弼中秋有感三首

宦海浮沈久倦游，一声云雁一襟秋。

只今楚客多愁思，况是潘郎已白头。

何处有山堪寄老，此时无月亦登楼。

寸心或是孤云起，浩荡天涯不可收。

冯时行

冯时行　和陈舜弼中秋有感三首

相别相逢总是天，曷来醉月又经年，

君归已买三山马，我去仍求一水船。

贫富勿论俱是梦，雨昫休问苦无田，

中秋已过重阳近，频处离筵醉拍肩。

冯时行

冯时行　和陈舜弼中秋有感三首

人间八九不如意，独坐萧萧愁绝时。

空有此心谁领会，知余明月是襟期。

婆娑寒影不知老，呼吸清光能疗饥。

今夕不妨休见面，旱苗须雨一深犁。

冯时行


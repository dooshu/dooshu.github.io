○祭何大夫文

岩岩泰山，群岳攸宗。公有盛德，与之比崇。高朗沉深，神超气融。礼乐方外，粹和积中。禺禺昂昂，大人之容。天高起鹤，泉深见龙。早张雄词，扣玉铿钅从。文场一战，陷敌摧锋。结绶王畿，部局生风。拾遗丹阶，危言匪躬。公尝从事，浙西盛府。咨筹画略，辉光宾主。皇帝顺狩，褒梁重阻。纳贡匍匐，达行在所。帝曰首至，西方惟汝。建社拥旄，於鄂之渚。自公之来，法举令行。锄奸剪暴，振独苏。疆理封域，缮完甲兵。十五馀年，夏水潦清。德宇宏旷，威容光明。日冀休时，调鼎和羹。嗟此梁栋，奈何颓倾。位竟不来，负我苍生。呜呼！载有蓬户，庐山之曲。接连人郡，沿回往复。早获请谒，许布心腹。掩过与能，情优礼缛。想公振扬，清风无邻。律吕翰墨，龟龙绅。遗我细微，合我嘉姻。永言感恸，破骨伤神。呜呼哀哉！去岁春暮。旌旗满路。眄睐风烟，留连草树。前日东亭，天光晓晴。金樽玉管，芳树流莺。谁谓累夕，幽明遽隔。瞬目交臂，遂成古昔。心敬无饰，词哀必激。写恸绝於江干，疑精灵之可场觌。


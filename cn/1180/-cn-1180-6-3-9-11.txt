重筑松滋县城记


嘉靖乙卯，松滋尹张君家传，抵任二年，厘正百务，积滞具举。乃为文抵当路曰：“邑故有土城，岁久且圮。里甲约敛民财，岁岁补葺。而奸民阴规其利，干没自润，实无益于秋毫，城圮如故。今独不可规久远。一切用砖石，俾奸民无所规其利，而邑以永宁。且夫不一劳者不久逸，不暂费者不终省。窃与邑中士大夫父老熟计之，皆以为修之便。”于是分守大参鹤峰柳公、分巡宪副槐溪孙公、郡守定山袁公，咸报曰：“如令议。”适岁大稔，遂用其年八月始事。君乃捐俸酌赎，庀公约费，民争趋之。至十月，工竣。为城八百丈，甃以巨石，扃以崇关，井干楼橹靡不宏丽，屹屹为巨观矣。异日，抚治檄列郡，督所属州邑城垣宜修者，所司竟持空文塞责，莫敢为先。乃张君以实奉行，不惮一时之劳，而建百世之利，民不告瘁，大工克就，厥功茂焉。

史张氏曰：余读周《诗》，至《兔罝》之章，曰：“赳赳武夫，公侯干城。”尝叹以为文、武之初，治化旁洽，胶结民心，虽兔罝之野人，皆可以为干城扞御，何其盛也！其季也，疆圉多故，在位者多旷，诸大夫忧之，曰：“无俾城坏，无独斯畏。”劳役不已，曰：“土国城漕。”吁！又何瘁也。岂所谓盛世之守在人，季世之守恃险耶？在人者，无形之险也；恃险者，有形之险也。然亦时异世变，有不得不然者。明兴百八十余年，属国家隆运，寓内无鸡鸣狗盗之警，民至老死不见兵革，可谓极盛矣。往时东南濒海之区，列县数十，富甲天下。无城守扃之限。及海寇窃发，长驱诸郡，民皆骈肩束手，莫之敢撄。何则？变起于仓卒，而人心狃于治安，此必毙之道也。夫无形之险，既已靡恃，而有形之险，复不加修，则是束手骈肩俟毙已矣。松滋西接夔峡，面江阻山，即有缓急，亦要区也。人之恒情，能见已然，不能见将然。时属清泰，未睹其利害。一旦有不测，则是城所系，岂直一手一足之为烈哉！《诗》曰：“吁谟定命，远猷辰告。”兹役有焉。庸纪其事，以垂不朽。

张君名家传，浙之鄞县人。果毅有为，其在邑治理诸务，皆如城事。相其画者，县丞苏曜、主簿韩嶐。董其工者，省察官田。并列于后，以彰保障之功。






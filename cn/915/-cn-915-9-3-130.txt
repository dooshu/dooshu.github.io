◇与广信侯书

纲白，阔绝音旨，每用延结，风严寒劲，愿比怡和。伏承净名法席，亲承金口，辞珍鹿苑，理惬鹫山，微密秘藏，於斯既隆，庄严道场，自兹弥阐，岂止心灯夜炳，亦乃意蕊晨飞。况兄慧思弘明，本长内教，今陪十善之车，开八正之路，流般若之水，洗意识之尘，以此春翘，方为秋实。王每忆华林胜集，亦叨末位，终朝竟夜，沐浴妙言，至於席罢日馀，退休旁省，携手登临，兼展谈笑，仰望九层，免窥百尺，金池动月，玉树含风，当於此时，足称法乐。今卷帷之部，乘传一隅，闻慧雨滂流，喜跃充遍，徒挹悬河，无伸承禀，空无所有，不莹情灵，缘痴有爱，自嗟难拔，兼下车已来，义言盖少，旧忆已尽，新解未餐，既惭口诵，复非心辩，永谢泻瓶，终惭染毡。是则慈云既拥，智海亦深，影末波馀，希时洒拂，但暌违转积，兴言盈脸，愿加敬纳，言不宣意，谨白。（《广弘明集》十六，又二十一，《艺文类聚》七十七。）


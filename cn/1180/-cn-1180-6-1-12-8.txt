紫宸宫贺表


伏以宸居鼎建，万方拱帝座之尊；天跸贲临，亿载巩皇图之固。培隆基而益永，膺笃眷以维新。庆洽寰区，欢腾朝野。

恭惟皇上心涵渊穆，道贯清宁。缔造惟艰，光启中兴之业；构堂是肯，懋昭大有之功。奄四海以为家，恒念绸缪于牗户；控八荒而在闼，益坚壮丽之山河。兹承与宅之弘恩，载饬常居之伟制。使民以悦，役匪俟于淹时；荷神之庥，功遂成于不日。耸千栌而赫奕，叠万拱以峻嶒。穹栋云连，阊阖洞开于黄道；周庐星列，钩陈环卫乎紫垣。帝枢临北斗之高城，仙馆辟西清之胜境。既以颐圣躬而绥岂乐，因之披玄览以发道真。法驾时乘，翠华至止。万灵诃护，庆爰居爰处之宜；五位尊安，介俾炽俾昌之祉。迓琼庥于有羡，凝宝命以无疆。

臣等幸际熙明，夙叨怙冒。倾心黼座，不胜就望之忱；稽首瑶阶，敢上奂轮之颂。伏愿紫禧繁锡，宸贶茂增。玉烛均调，坐轩后之合宫而延和纳佑；金瓯永保，受天皇之秘箓而久视长生。






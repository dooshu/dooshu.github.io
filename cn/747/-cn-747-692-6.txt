○望夫化为石赋（以“望远思深，质随神变”为韵）

至坚者石，最灵者人。何精诚之所感，忽变化而如神。离思无穷，已极伤春之目；贞心弥固，俄成可转之身。原夫念远增怀，凭高流盼。心摇摇而有待，目眇眇而不见。丝萝虽托，难立节以自持；金石比坚，故推诚而遂变。徒观夫其形未泐，其怨则深。介然而凝，类夫启母之状；确乎不拔，坚於王霸之心。口也不言，腹兮则实。形落落以孤立，势亭亭而迥出。化轻裙於五色，独认罗衣；变纤手於一拳，已迷纨质。矧乎石以表其贞，变以彰其异。结千里之怨望，含万里之幽思。绿云朝触，拂峨峨之髻鬟；微雨暮沾，洒涟涟之珠泪。杂霜华於脸粉，脱苔点於眉翠。昔居人代，虽云赋命在天；今化山椒，可谓成形於地。於是感其事，察其宜。采蘼芜之芳，生不相见；化芙蓉之质，死不相随。冀同穴於冥漠，成终天之别离。则知行高者其感深，迹异者其致远。委碧峰之窈窕，辞红楼之婉娩。下山有路，初期携手同归；户无人，终叹往而不返。嗟乎！贞志可嘉，高节惟亮。同胚浑之凝结，异追琢而成状。孤烟不散，若袭香於炉峰之前；圆月斜临，似对镜於庐山之上。形委化而已久，目凝睇而犹望。悲夫思妇於行人，莫不睹之而惆怅。


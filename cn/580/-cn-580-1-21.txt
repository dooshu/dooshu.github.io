本纪第二十一 文宗上


文宗圣明元孝皇帝，讳图帖睦尔，武宗次子也。母曰文献昭圣皇后，唐兀氏。帝以大德八年正月癸亥生。英宗至治元年五月，钦察台、咬住告脱欢察儿等交结亲藩，有异志，词连于帝，乃出帝居琼州。泰定元年正月，召还至潭州，复命止之。四月，自潭州至京师。八月，赐钞三千锭。十月，封怀王，食邑端州六万五千户，赐金印，并增岁币千匹。二年正月，又出帝居建康，以殊祥院使也先捏领宿卫。

致和元年三月，遣宗正札鲁忽赤雍古台迁帝于江陵。

七月庚午，泰定帝崩于上都。先是，泰定帝将幸上都，命西安王阿剌忒纳失里留守，同佥枢密院事燕铁木儿留掌枢密符印。至是，燕铁木儿闻泰定帝崩，密与阿剌忒纳失里谋奉帝入承大统。

八月甲午黎明，百官集兴圣宫，燕铁木儿率阿剌铁木儿、孛伦赤等十七人露刃，宣言于众曰：“武宗皇帝有圣子二人，天下归心，宜践大位，有不奉命者斩之！”乃缚平章政事兀伯都剌、伯颜察儿；分命执中书左丞朵朵，参知政事王士熙，参议中书省事脱脱、吴秉道，侍御史铁木哥、邱世杰，治书侍御史脱欢，詹事丞王桓等下狱。与阿剌忒纳失里籍府库，拘符印，召百官入内廷听命。遣大司农卿明里董阿、前宣政使答里麻失里驰驲迎帝于江陵，密谕河南行省平章政事伯颜，简士马以备扈从。是日，推前湖广行省左丞相别不花为中书左丞相，太子詹事塔失海牙为中书平章政事，前湖广行省右丞速速为中书左丞，前陕西行省参知政事王不怜吉歹为枢密副使，萧蒙古歹仍为通政院使，同佥枢密院事燕铁木儿、翰林学士承旨亦列赤、通政院使寒食分典庶务。诸人既受命，未知所谢，注目而立，燕铁木儿麾众使南向拜，以帝在江陵也，众始喻旨。丁酉，燕铁木儿复遣撒里不花等来迎，且使塔失铁木儿矫为帝使者，自南来言车驾已次近郊。癸卯，明里董阿等至江陵。甲辰，帝发江陵，召镇南王铁木儿不花、威顺王宽彻不花、湖广行省平章政事高昌王铁木儿补化来会。执湖广行省左丞马合某送京师，以别嶭代之。乙巳，召陕西行台侍御史马札儿台、行省平章政事探马赤，不至。戊申，河南行省平章政事伯颜为行省左丞相。庚戌，车驾至汴梁，伯颜等扈从北行。铁木儿补化为湖广行省左丞相，前翰林学士承旨阿里海涯为河南行省平章政事。辛亥，燕铁木儿知枢密院事，亦列赤为御史中丞。壬子，阿速卫指挥使脱脱木儿率所部自上都来降，命守古北口。乙卯，脱脱木儿与上都诸王失剌、平章政事乃马台、詹事钦察等战于宜兴，败之，获乃马台、钦察。丙辰，燕铁木儿奉法驾郊迎。丁巳，帝至京师。贵赤卫指挥使脱迭出帅所部自上都来降，命与脱脱木儿同守古北口。戊午，速速为中书平章政事，前御史中丞曹立为中书右丞，江浙行省参知政事张友谅为中书参知政事，河南行省左丞相伯颜为御史大夫，中书右丞赵世延罢为御史中丞。己未，万户也速台儿同知枢密院事。杀隆镇卫指挥使黑汉，籍其家。梁王王禅、右丞相塔失帖木儿、太尉不花、平章政事买驴、御史大夫纽泽等，将上都兵次于榆林。

九月庚申朔，燕铁木儿督师至居庸关，撒敦败上都兵于榆林。壬戌，诏曰：“昔在世祖以及列圣临御，咸令中书省纲维百司，总裁庶政，凡钱谷、铨选、刑罚、兴造罔不司之。自今除枢密院、御史台，其余诸司及左右近侍，敢有隔越中书奏请政务者，以违制论，监察御史其纠之。”铁木儿补化录军国重事。征五卫屯田兵赴京师。安南国来贡方物。召燕铁木儿还京师。丁卯，燕铁木儿率诸王、大臣伏阙请早正大位，以安天下，帝固辞曰：“大兄在朔方，朕安敢紊天序。”燕帖木儿进曰：“人心向背之机，间不容发，一或失之，噬脐无及。”帝曰：“必不得已，宜宣明朕意，以示天下。”戊辰，大司农明里董阿、大都留守阔阔台并为中书平章政事。己巳，铸御宝成。立行枢密院于汴梁，同知枢密院事也速台儿知行枢密院事，巡视太行诸隘。辛未，帝常服谒太庙。云南孟定路蛮酋来献方物。杀兀伯都剌、铁木哥，流朵朵、王士熙、伯颜察儿、脱欢等于远州，并籍其家。壬申，帝即位于大明殿，受诸王、百官朝贺，诏曰：

洪维我太祖皇帝，肇造区夏；世祖皇帝，混一海宇，爰立定制，以一统绪，宗亲各受分地，勿敢妄生觊觎，此不易之成规，万世所守者也。世祖之后，成宗、武宗、仁宗、英宗，以公天下之心，次第相传，宗王贵戚，咸遵祖训。至于晋王，具有盟书，愿守藩服，而与贼臣铁失、也先帖木儿等潜通阴谋，冒干天位，使英宗不幸罹于大故。朕兄弟播迁南北，备历艰难，朕以叔父之故，顺承惟谨，于今六年，灾异迭见。权臣倒剌沙、兀伯都剌等，专权自用，疏远勋旧，废弃忠良，变乱祖宗法制，空府库以私其党与。大行上宾，利于立幼，显握国柄，用济其奸。宗王大臣，以宗社之重，统绪之正，协诚推戴，属于眇躬。朕以菲德，宜俟大兄，固让再三，咸以神器不可久虚，天下不可无主，民庶遑遑已及三月，诚恳迫切。朕始曲从其请，仍俟大兄之至，以遂朕固让之心。已于致和元年九月十三日，即皇帝位于大明殿，其以致和元年为天历元年。可大赦天下，自九月十三日昧爽以前，除谋杀祖父母父母、妻妾杀夫、奴婢杀主、谋杀故杀及强盗印造伪钞不赦外，其余罪无轻重，咸赦除之。于戏！朕岂有意于天下哉！重念祖宗开创之艰，恐堕大业，是以勉徇舆情，尚赖尔中外文武臣僚，协心相予，辑宁亿兆，以成治功。咨尔多方，体予至意。

遣使颁即位诏于高丽。甲戌，燕铁木儿加开府仪同三司、上柱国、同录军国重事、中书右丞相、知枢密院事如故。癸酉，中书右丞曹立罢为江浙行省平章政事，福建廉访使易释董阿为中书右丞，前中书左丞张思明为左丞。诸王塔朮、只儿哈郎、佛宝等自恩州入朝。燕铁木儿督师于蓟州。伯颜加太尉。江南行台御史大夫朵儿只为江浙行省左丞相，淮西道廉访使阿儿思兰海牙为江南行台御史大夫。诸王孛罗、忽都火者入朝。乙亥，立太禧院。梁王王禅陷居庸关。丙子，燕铁木儿还次榆河，车驾出齐化门视师。丁丑，车驾还宫。杀指挥使忽都不花、塔失帖木儿，同知指挥使太不花。戊寅，诏曰：“近以奸臣倒剌沙、兀伯都剌潜通阴谋，变易祖宗成法，既已明正其罪。凡回回种人不预其事者，各安业勿惧，因而煽惑其人者，罪之。”诸王阿儿八忽、按灰、脱脱入朝。己卯，燕铁木儿败王禅于榆河，又败王禅及阿剌帖木儿等于红桥。庚辰，遣使赐燕铁木儿御衣一袭。辛巳，别不花知枢密院事，依前中书左丞相。燕铁木儿败王禅于白浮，又败亚失帖木儿于石槽。脱帖木儿败辽东兵于檀州。癸未，秃儿哈帖木儿知枢密院事，中书平章政事明里董阿出为江浙行省平章政事。甲申，撒敦、脱脱木儿败王禅于昌平北，赐燕铁木儿上樽。乙酉，竹温台阔阔出等陷古北口。明里董阿复为中书平章政事，岭北行省左丞燕不邻知枢密院事。丙戌，燕铁木儿败竹温台等于牛头山，获驸马孛罗帖木儿，平章政事蒙古塔失、牙失帖木儿。丁亥，秃满迭儿及诸王也先帖木儿等陷通州。戊子，诸王忽剌台陷紫荆关，陕西行台御史大夫也先帖木儿陷河中府。召云南左丞相也儿吉尼，不至。

冬十月己丑朔，燕铁木儿败诸王也先帖木儿于通州。壬辰，宣徽使也先捏杀保定路同知阿里沙及万户张景武兄弟五人。癸巳，燕铁木儿败阳翟王太平、国王朵罗台等于檀子山之枣林，获太平。乙未，诸王忽剌台等寇良乡。丙申，燕铁木儿至芦沟桥，忽剌台遁走。是日，燕铁木儿入朝，赐宴兴圣殿。戊戌，获忽剌台、阿剌帖木儿、朵罗台、安童、塔海等于紫荆关。己亥，封燕铁木儿太平王，加号答剌罕。燕铁木儿败秃满迭儿等于檀州南之桑口。辛丑，同知枢密院事脱脱木儿、通政使也不伦并知枢密院事，御史中丞亦列赤为御史大夫。齐王月鲁帖木儿、东路蒙古元帅不花帖木儿围上都，倒剌沙奉皇帝宝出降。月鲁帖木儿杀辽王脱脱。壬寅，宣徽使也先捏知行枢密院事，宣徽副使章吉为行枢密院副使，与知枢密院事也速台儿等御潼关兵。甲辰，诏晋王、辽王管内路、府、州、县达鲁火赤并免官禁锢，选流官代之。丙午，敕有罪者祗籍其家，勿没妻子。丁未，告祭南郊。中书平章政事塔失海牙罢为大司农，钦察台复为中书平章政事。云南银沙罗甸蛮酋来献方物。己酉，中书左丞相别不花加太保，落知枢密院事。庚戌，帝御兴圣殿，齐王月鲁帖木儿，诸王别思帖木儿、阿儿哈失里、那海罕及元帅不花帖木儿奉上皇帝宝。下倒剌沙等于狱。辛亥，云南彻里路蛮酋来献方物。癸丑，不花帖木儿知枢密院事。甲寅，罢徽政院，改立储庆使司。也速答儿执湘宁王八剌失里送京师。丁巳，毁显宗庙室。戊午，盗杀太尉不花。

十一月己未朔，诏曰：“诸王王禅及秃满迭儿、阿剌不花、秃坚等兵败而逃，有能禽获者，授五品官，同党之人能去逆效顺，擒王禅等，免本罪，依上授官；敢有隐匿者，事觉与犯人同罪。”太保伯答沙为太傅，兼宗正札鲁忽赤，总兵北边。辛酉，诸王也先帖木儿来降。甲子，有事于太庙。辛未，铁木哥陷襄阳，县尹谷庭珪、主簿张德死之。壬申，祭告社稷。癸酉，八百媳妇蛮酋及云南威楚路九十九寨蛮各以方物来献。杖流诸王失剌等于远州，并籍其家。甲戌，迁泰定帝皇后宏吉剌氏于东安州。丙子，中书平章政事速速坐受赇，杖徙襄阳，以母老留之京师。丁丑，以祀太庙礼成，受诸王百官朝贺。庚辰，遣使迎皇兄周王于漠北。中政院使敬俨为中书平章政事，同知枢密院事彻里帖木儿为中书左丞。壬午，御史中丞玥璐不花为中书右丞。癸未，杀倒剌沙、马某沙、纽泽、撒的迷失、也先帖木儿，磔倒剌沙之尸于市，梁王王禅赐死。甲申，御史中丞赵世延加平章政事。罢行宣政院、行都水监。四川行省平章政事囊家歹自称镇西王，杀行省平章政事宽彻。中书左丞相别不花罢。

十二月丙午，幸大崇恩福元寺，谒武宗神御殿。云南蛮酋普双等来献方物。同知枢密院事也先捏坐擅杀官吏，杖窜南宁，并籍其家。庚子，大赦天下。追封诸王满秃为果王，阿马剌台为毅王，宗正札鲁忽赤阔阔出等十七人并追赐功臣号及官阶爵谥。辛丑，立龙翊侍卫亲军都指挥使司。乙巳，伯颜加开府仪同三司，与亦列赤并为御史大夫。云南姚州蛮酋来献方物。戊申，加伯颜太保、不花帖木儿太尉、香山司徒。甲寅，复遣治书侍御史撒迪、内侍不颜秃古思迎皇兄于漠北。丙辰，中书右丞玥璐不花罢为太禧院使。丁巳，封西安王阿剌忒纳失里为豫王，彻里帖木儿为中书右丞，跃里帖木儿为中书左丞，赵世安为中书参知政事。是月，召云南行省左丞相也儿吉尼，复不至。高丽国王遣使贺即位及正旦，又遣使贺圣诞节。

天历二年春正月己未朔，立都督府，领左、右钦察及龙翊卫。庚申，封知枢密院事火沙为昭武郡王。辛酉，封朵列帖木儿为楚王。高昌王铁木儿补化为中书左丞相，大司农王毅为中书平章政事，钦察知枢密院事。癸亥，燕铁木儿为御史大夫。甲子，有事于太庙。齐王月鲁帖木儿卒。乙丑，遣中书左丞跃里帖木儿迎皇兄于北边。丙寅，幸大崇恩福元寺。戊辰，遣使献海青鹘于皇兄。辛未，以册立皇后告于南郊。甲戌，复命太仆卿教化献海青鹘于皇兄。己卯，以册立皇后告于太庙。壬午，陕西行台御史大夫阿里海牙为中书平章政事。遣内侍秃教化觐皇兄于行在。癸未，遣宣靖王买奴觐皇兄于行在。丙戌，皇兄周王即皇帝位于和林北，是为明宗。

二月己丑，曲赦四川囊家台。庚寅，燕帖木儿复为中书右丞相。辛卯，帝御大明殿，册立皇后宏吉剌氏。广西思宁路蛮酋黄克顺来献方物。癸巳，翰林侍读学士曹元用祀孔子于阙里。戊戌，察罕脑儿宣慰使撒忒迷失会镇西武靖王搠思班讨囊家台。颁行《农桑辑要》及《栽桑图》。辛丑，追尊皇妣亦乞烈氏为仁献章圣皇后，唐兀氏为文献昭圣皇后。八百媳妇及金齿、九十九洞、蒙通蒙莱、银沙罗甸诸蛮并来献方物。丙午，囊家台分兵寇襄阳。辛亥，帝谕群臣曰：“撒迪还，言大兄已即皇帝位，凡二月二十一日以前除官者，速与制敕，以后铨选其闻于行在。”癸丑，诸王月鲁帖木儿至播州，诏谕杨延里不花等，皆降。甲寅，立奎章阁学士院，翰林学士承旨忽都鲁迷失、集贤大学士赵世延并为奎章阁大学士。乙卯，置银沙罗甸等处宣慰使都元帅府。

三月辛酉，遣燕铁木儿奉皇帝宝觐明宗于行在，知枢密院事秃儿哈帖木儿、御史中丞八即剌、翰林直学士马哈谋、典瑞使教化的、宣徽副使章吉、佥中政院事脱因、通政使那海、太医使吕廷玉、给事中咬驴、中书断事官忽儿忽答、右司郎中孛别出、左司员外郎王德明、礼部尚书八剌哈赤等从行。帝谕群臣曰：“宝玺既北上，自今国家政事，其闻于行在。”乙亥，立行枢密院，山东都万户也速台儿知行枢密院事，与湖广、河南两行省官会讨四川。庚辰，召诸王秃剌于高丽。

夏四月己丑，有事于太庙。辛卯，也速台儿以病卒，命跃里帖木儿、王不怜吉台代之，王不怜吉台又以母老辞，改命同佥枢密院事傅岩起代之。己亥，囊家台太。癸卯，明宗遣武宁王彻彻秃、中书平章政事哈八儿秃来锡命，立帝为皇太子。

五月己未，遣翰林学士承旨阿怜帖木儿奉迎大驾。癸亥，复遣翰林学士承旨斡儿朵奉迎。甲戌，命中书省拟注中书六部官，奏于行在所。丙子，改储政院为詹事院，伯颜、铁木儿补化、江南行台御史大夫阿儿思兰海牙、江浙行省平章政事曹立并为太子詹事，中书参知政事赵世安为詹事丞。丁丑，皇太子发京师，北迎大驾，镇南王帖木儿不花、诸王也速、斡即、答来不花、朵来只班、伯颜也不干，驸马别阇及扈卫百官悉从行。

六月丁酉，铁木儿补化以天旱乞避相位，皇太子谕之曰：“皇帝远在沙漠，未能早至京师，故勉摄大位。今亢旱，皆予阙失所致，汝其祗修实政，庶几上答天变。”仍命铁木儿不花奏于行在。

秋七月丙辰朔，日有食之。丙子，受皇太子宝。

八月丙戌，皇太子觐明宗于旺忽察都。庚寅，明宗崩。燕铁木儿以皇后之命，奉皇帝宝授于皇太子，皇太子遂还。壬辰，皇太子次孛罗察罕。伯颜复为中书左丞相，依前太保；钦察台、阿儿思兰海牙、赵世延并中书平章政事；甘肃行省平章政事朵儿只为中书右丞；参议中书省事阿荣、詹事丞赵世安并中书参知政事；前右丞相塔失铁木儿、知枢密院事太子詹事铁木儿补化、上都留守铁木儿脱并为御史大夫。癸巳，皇太子至上都。丙申，流诸王忽剌出于海南。丁酉，命阿荣、赵世安提调通政院事。戊戌，杀囊家台。己亥，皇太子复即位于上都太安阁，大赦天下。诏曰：

朕惟昔上天启我太祖皇帝，肇造帝业，列圣相承。世祖皇帝，既大一统，即建储贰，而裕皇天不假年，成宗入继，才十余载。我皇考武宗，归膺大宝，克孝天心，志存无私，以仁宗居东宫，遂嗣宸极。甫及英宗，降割我家，晋王违盟构逆，据有神器，天示谴告，竟陨厥身。于是宗戚旧臣，协谋以举义，正名以讨罪，揆诸统绪，属在眇躬。朕念大兄播迁朔漠，以贤以长，历数宜归，力拒群言，至于再三。乃曰艰难之际，天位久虚，则民心不固，恐堕大业。朕虽徇众请以临御，秉初志而不移，是以固让之诏始颁，奉迎之使已遣。命阿剌忒纳失里、燕铁木儿奉皇帝宝玺，远迓于途。而先皇帝跋涉山川，蒙犯霜露，道里辽远，自春徂秋，怀艰阻于历年，望都邑而滋慨，徒御弗慎，节宣失宜。信使往来，相望于道，彼此思见，交切于怀。八月一日，大驾次旺忽察都，朕方欣瞻对之有期，独兼程而先进，相见之顷，悲喜交集。何期数日之间，宫车弗驾，国家多难，遽至于斯！念之痛心，以夜继旦。诸王大臣，以为祖宗基业之隆，先帝付托之重，天命所在，诚不可违，请即正位，以安九有。朕以先皇帝奄弃天下，摧怛方新，何忍衔哀，以践大宝。乃群臣固请，伏阙至三日之久，朕维宗社大计，乃于八月十五日即皇帝位于上都。可大赦天下，自天历二年八月十五日昧爽以前，罪无轻重，同赦除之。于戏！戡定之余，莫急于与民休息；丕变之道，莫大乎使民知义。亦惟尔中外大小之臣，各究乃心，以称朕意。

甲辰，钦察台还京师，经理庶政；燕铁木儿、阿荣留上都，监给恩赉金币。丙午，封牙纳失里为辽王。戊申，封诸王宽彻为肃王。己酉，车驾发上都。庚戌，改詹事院为储政院。癸丑，召吴王泼皮及其诸父木楠子至京师。前左丞相别不花坐与平章政事速速召日者推测帝算，安置别不花于集庆路。

九月辛酉，敕往大行皇帝行在送宝官吏，越次超擢者皆从降黜。丁卯，车驾至自上都。戊辰，召威顺王宽彻不花至京师。辛未，知枢密院事塔失帖木儿坐附倒剌沙免官。壬申，特授怯嶭官定住开府仪同三司。癸酉，御大明殿，受诸王、百官朝贺。甲戌，广西思明州蛮酋来献方物。丙子，铁木儿补化录军国重事，翰林学士承旨也儿吉尼、元帅梁国公都列捏并知行枢密院事。也先捏伏诛。壬午，封知枢密院事燕不邻为兴国公，大司农卿燕赤为司徒。是月，直省舍人完者等颁即位诏于高丽。

冬十月甲申朔，有事于太庙。丙戌，诏镇南王孛罗不花镇扬州。戊子，知枢密院事火沙兼知行枢密院事。辛卯，燕铁木儿率群臣请上尊号，不许。封太禧宗禋使坚帖木儿为梁国公。甲午，以即位告祀南郊、社稷。丙申，上大行皇帝尊谥曰翼献景孝皇帝，庙号明宗，国语曰护都笃皇帝。癸卯，中书左丞张思明罢。庚戌，以亲祀太庙礼成，诏天下。云南威楚路蛮酋昵放遣其子来献方物。是月，中书参知政事赵世安为中书左丞。

十一月乙卯，以立皇后宏吉剌氏诏天下。丙辰，答邻答里知枢密院事。戊午，朵儿只亦都护为河南行省左丞相。中书省奏近制行省不设丞相，帝曰：“朵儿只先朝旧臣，不当以例拘之。”癸亥，翰林学士承旨阔彻伯知枢密院事。丙寅，云南威楚路蛮酋昵放来朝。己巳，撒迪为中书右丞。壬申，毁木剌忽广平王印，命哈班袭广平王，更铸印赐之。丁丑，复立孟定路军民总管府。湖广猺贼作乱。己卯，高丽王王焘遣使贺即位，并请传位于世子祯。壬午，诏豫王阿剌忒纳失里镇云南。

十二月庚寅，末吉为大司徒。乙未，改封前镇南王铁木儿不花为宣让王，诏曰：“皇姑大长公主蚤寡守节，不从诸叔继尚，鞠育遗孤，其子袭王爵，女配予一人。朕思庶民若是者，犹当旌表，况在懿亲乎！其令赵世延、虞集等议封号以闻。”戊申，玥璐不花为御史大夫。辛亥，趣内外已授官者速赴任。是年，安南国王陈益稷卒。




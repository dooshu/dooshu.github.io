◇即位遣大使巡省诏（泰豫元年六月）

夫兴王经制，实先民隐，方求广教，刑於四维。朕以茕眇，夙膺宝历，永言民政，未接听览，眷言乃顾，无忘鉴寐。可遣大使，分行四方，观采风谣，问其疾苦。令有弗民法，不便俗者，悉各条奏。若守宰威恩可纪，廉勤允著，依事腾闻。如狱讼诬枉，职事纰缪，惰公存私，害民利已者，无或隐昧，广纳刍舆之议，博求献艺之规。巡省之道，务令精洽，深简行识，俾若朕亲览焉。（《宋书·後废帝纪》。）


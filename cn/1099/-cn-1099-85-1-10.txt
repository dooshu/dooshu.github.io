○題為懇乞停止賣鹽織造事 【 賣鹽織造】

先該內承運庫、題該內官監太監崔杲等、題稱前往南京織造?疋、乞照先年事例准給長蘆未支引鹽一萬二千引陸續領去變賣銀兩、隨路收買諸誠紅花絲料、顧覓織挽等匠、併工織造等因、具題奉　聖旨、引鹽未支過的、准他陸續支用、隨該工科等科右給事中陶諧等又該四川等道監察御史杜旻等各具本俱奏、奉　聖旨、該衙門知道、查得先該太監秦文、奏稱織造不敷、要支長蘆引鹽陸續支領買補絲料應用等因、節奉　孝宗皇帝聖旨長蘆引鹽准與二萬引欽此、續為會計錢糧以足國裕民事、節該本部會同英國公張懋等、議得內一件清鹽法、查得織造?疋、先年原無支鹽事例、今後內臣織造、再不許奏討、違者許戶部該科論奏等因具題、弘治十六年四月二十六日、節奉　孝宗皇帝聖旨是、欽此、俱經欽遵外、臣等切惟我朝運司鹽課之設。專備各邊糧草所需。其為利最多。其得效甚速。是以行鹽各有地方。私販累有厲禁。非邊報之緊急。不許擅開。非商人之正名。不許代支。祖宗立法。至嚴且備。初與工部織造?疋略無相干葢自成化弘治年來、織造內臣、惟欲圖便巳私、卻乃夤緣奏討、馴致鹽法大壞、邊餉不充、節經本部論列、及府部科道等官建議、今後不許奏討、荷蒙　先帝俞允、俱各停止、　陛下登極詔書、又復申明禁例、既將　皇親買補殘鹽一切裁革、續命風憲大臣再行清理、內外人心、莫不忻幸、以為鹽法、自此疏通、國計有所仰賴、今織造太監崔杲、又以先年支剩引鹽一萬二千引為言、欲要陸續支領、隨路變賣、誤蒙　聖聽、特與准行、緣滄州迤南。即非長蘆行鹽地方。若果准其越境貨賣。則隨行人役。必至假公營私。無知小人又將乘機附搭。各官以欽命為名。關津莫敢盤詰。以百而夾帶至千。以千而夾帶至萬。展轉興販。漫無紀極。時價因之低賤。商旅為之阻塞萬一各邊聲息不絕。支費芻餉不貲。臨期雖欲開中。誰肯趨附報納。緩急無備。為患非細。鹽法之壞。弊正坐此。是前日所布詔書。殆為虗文。而近日所差大臣。亦為徒設矣。伏望　皇上、克謹天戒。俯念時艱、以群議所當信從、近倖不可偏聽、慎重鹽法、預備邊餉、收回前項成命、停止織造差官、合用?疋、敕令工部另項處治供應、以省勞費、天下臣民、不勝幸甚、其或果如　聖諭、公用缺乏。必欲施行。則該部自有班匠抽分等銀。可以支給應用。所據長蘆引鹽。决不宜冐禁支賣。以壞祖宗之法。臣等待罪民曹、叨司國計、事關利害、分當盡言、豈敢曲意奉行、以致僨事誤國、伏乞　聖明留意等因、正德元年九月初一日具題、次日奉　聖旨、只照前旨行、再不必來說、欽此、臣等聞命自天、措躬無地、夙夜憂懼、寢食弗寧、緣織造賣鹽姦弊多端、難以備述、科道之交章、臣等之覆奏、無非為　朝廷紀綱惜也、顧乃未蒙俞允、且令不必來說詔旨一頒、舉朝驚愕、咸謂　陛下英年睿質。　聖德方新。舜之舍巳從人。湯之從諫弗咈。正宜取法。以隆政治。豈意　陛下未察。一至于此。豈臣等之心。忠誠扞格。而　聖明未之信耶。抑豈左右之人。壅蔽掩飾。而　陛下未之見耶。臣等猥以凡庸、叨承委任、事關國計、豈敢循默依阿、葢以織造內臣。支鹽變賣。必自長蘆之北。越過兩淮之南。久慣興販之徒。乘此機會附搭况許陸續支用則經年累歲何有紀極私鹽盛行。官鹽阻滯。異時變賣。邊儲缺乏。將何所賴。且內臣一出。騷擾地方。撐駕馬快官船。動以數十餘隻。起取沿路夫役。何止數百餘人。漕河軍民。豈勝困苦。及長蘆運司先年支剩引鹽各邊奏聞俱巳盡絕。今內庫?疋既稱急缺。若使到彼無鹽支給。豈不反為誤事。所據賣鹽織造。揆之事體。委的窒碍難行。臣等斷不敢曲意奉承。以資奸人無厭之貪。以貽鹽法無窮之害。伏望　皇上俯察群情、特昭宸斷。收回前旨、其織造?疋、不必支賣前鹽、所用價銀、本應工部出辦、但今差官事迫、合無本部權宜處置、以鹽課移作織造公用巳非舊例但勝于奏討販賣其弊多端也將長蘆鹽一萬二千引、每引折銀一兩、共銀一萬二千兩、除太倉銀庫、查係專備各邊緊急糧草支用、難以輕動外、暫于本部見收鹽價、并別項銀內那湊前數、給與崔杲等、收領前去、以充買料雇工等項支用、如此庶鹽法可清、邊儲有賴、省軍民挽運之勞、免漕河騷擾之患、得旨不必數數奏擾而　皇上修德弭災之遠圖、經國籌邊之急務、諒亦不出此矣


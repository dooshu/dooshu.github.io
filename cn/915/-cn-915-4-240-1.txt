◇上封事谏封山阳君及襄邑侯

夫裂土封侯，王制所重。高皇帝约，非刘氏不王，非有功不侯。孝安皇帝封江京、王圣等，遂致地震之异。永建二年，封阴谋之功，又有日食之变。数术之士，咸归咎于封爵。今青州饥虚，盗贼未息，民有乏绝，上求禀贷。陛下乾乾劳思，以济民为务，宜循古法，宁静无为，以求天意，以消灾异。诚不宜追录小恩，亏失大典。（《后汉·左雄传》，又略见袁宏《后汉纪》八）


◇上昭明太子启请开讲

释法云启：殿下以生知丰识，精义入神，自然胜辨，妙谈出俗。每一往复，阖筵心醉，真令诸天赞善，实使释梵雨华。贫道虽幼知向方，而长无成业。之滥吹圣明，而识堑无退者，岂不愿餐幽致敬，敢祈仰者，诚在希闻妙说。今猥蒙启旨，未许群情，退思轻脱，用深悚惧。渴仰有实，饥虚非假，循思检愿，重以祈闻。惟希甘露当开，用得永祛鄙吝，伏愿四弘本誓，曲允三请，殷勤谨启。（《广宏明集》二十一）


●大明會典卷之一百三十五

大閱

古者大閱以講武事。蓋安不忘危之意。

國初

車駕親征、則隨地閱武。宣德正統間、或閱於近郊、於西苑。然不著令。隆慶三年、因輔臣建議、於三大營教場舉行。萬曆九年

上親大閱、一如隆慶中故事。今具列焉

隆慶二年題准、營兵驕惰、宜設法訓練。自隆慶三年為始。於冬季農隙之候、恭請

聖駕親臨閱視。甄別將官、考校軍士、以為黜陟賞罰

○又題准、聖駕閱武之日、三大營官軍、俱先期在營拱候。內選有馬戰兵二千名、委官四員分領、前導後隨。候入教場、仍以次各入營伍。其守門擺隊官軍、於城守備兵巡捕、並錦衣衛鎮撫司軍撥用。仍先請

命文武大臣、總理提督各該守門內外官軍。每門添差京堂一員、錦衣衛千百戶一員、廢棄將官一□監守。至日、三大營馬步官軍除城守圍宿外、其餘戰兵十枝。車兵十枝。照常演陣畢。請旨閱射。公侯駙馬伯、錦衣衛官、及副參遊佐坐營號頭。中軍千總等官、俱於御前、較閱馬步箭。馬上、人各三箭。步下、人各六箭。其鎗刀火器、各量取一隊試驗。其把總以下、及家丁軍人射箭等項、令府部大臣四員、於神樞神機各廳、分投校閱。差御史四員、兵部司官四員、公同監箭。次日、各官將校閱過等第具奏○又題准、閱視以箭數分賞罰。職官一等內、有馬中三箭、步中六箭者、先賞十兩銀牌一面、紵絲二疋、折銀五兩。若平昔無過、曾經薦揚者、仍附記在簿、特加超擢。馬中三箭、步中四箭五箭者、先賞五兩銀牌一面、色(土商)二疋、折銀三兩。若平昔無過者、亦附記錄用。若平昔官箴有玷、謀勇無取、止是厚賞。如係公侯伯、在超擢錄用之例、除賞齎外、遇有兩京坐府員缺、依次擢用。若止是馬步二箭、至三箭者、賞三兩銀牌一面、色紗一疋、折銀一兩。馬中二箭、步中一箭者、賞一兩五錢銀牌一面。或馬中而步不中、或步中而馬不中者、姑准策勵供職。若馬箭不中、而步下中三四箭以上者、量賞一兩銀牌一而馬步俱不中者、係公侯伯、罰住祿米三篚月。係錦衣衛、並各衛願射官、各罰俸三箇月。係營中將領、罰俸半年。若平昔有過者、係京衛、革任隨營操備。係外衛、革任回衛差操。其軍士中、有能馬中三箭、步中六箭者、賞銀一兩、紅布三疋、折銀一兩。馬中三箭、步中五箭四箭者、賞銀一兩、紅布一疋、折銀三錢。馬步俱中二箭、至三箭者、賞銀一兩。馬中二箭三箭、步中一箭者、賞銀四錢。或馬中而步不中、或步中而馬不中者、姑免責治。若馬箭不中、而步下中三四箭以上者、仍賞銀四錢。馬步俱不中者、照例決打。若係教師家丁、仍革支月糧一石。舞刀鎗鉤鐮。上等、賞銀三錢、紅布一疋、折銀三錢。次等、賞銀二錢。三等、免其責治。四等、照例決打。次日、總協戎政官、率將佐等官、各具朝服、上表謝恩。文武百官、具朝服侍班、行稱賀禮。次日、上御皇極門、賜敕。總督戎政捧至綵輿、將士導引至教場開讀。即日賞齎將士、並戒罰有差

武舉

武舉之法、試其謀略藝能、列其等第而推用之

累朝選試陞用、法各不同。具列於後天順八年、令天下文武衙門、各詢訪所屬官員軍民人等、有通曉兵法、謀勇出眾者、從公保舉。從巡撫巡按、會同三司官考試。直隸從巡按御史考試。中者、禮送兵部、會同總兵官、於帥府內試策略、教場內試弓馬。答策二問、騎中四矢、步中二矢以上者、為中式、官量加署職二級。旗舍、餘丁、授所鎮撫。民、授各衛試經歷。俱月支米三石。若答策二問、騎中二矢、步中一矢以上者、次之。官、量加署職一級。旗舍、餘丁、授冠帶總旗。民、授各衛試知事。俱月支米二石。並送京營、量用把總管隊聽調、有功照例陞賞

○弘治六年定、武舉試策二道。文理優、韜略熟、及射中式者、陞二級。文不甚優、射雖偶中、止陞一級。雖善行文、射不中式、及射雖合式、策不佳者、俱暫黜以候再試。中者、送團營、或分送各邊、俱贊畫、或把總、或守備城堡、免令管隊。後每六年九月一次考試。軍衛有司、果有才堪應舉者、聽於應試之期、禮送赴部。考退生員、並曾經問斷、行止有虧者不許。凡再試不中者、發回原籍、供本等職役。後又令先策略、後弓馬。如策不佳、即不許騎射。或答策雖佳、不能騎射者、亦黜。後又令中式舉人、添支月米、遇陞用之日、即與住支

○十七年奏准、武舉三年一次舉行。一日答策、次日射箭。考試策略弓馬俱畢、中式者、照例擬陞。仍將中試姓名、倣文舉事例、出榜賜宴。俱送團營聽用。願回原籍者、許撫按官推選軍政

○正德三年奏准、武舉開科之年、預行兩京、並十三省各衙門、曉諭各色人等、如有究極韜略、精通武藝、身家無礙者、許各赴所在官司投報。俱從撫按官、公同三司、官考試、起送赴部

○嘉靖元年議准、武舉官生、兩京武學於兵部月考優等選取。在外、聽巡按御史考試選取。每遇開科之期、兵部堂上官、並提督京營總兵官、統領大綱。兵部屬官、分理眾務。初場、較騎射。二場、較步射。俱於京營將臺前。三場、試策二道、論一道、於文場內。先期、請

命翰林官二員、為考試官。給事中、並部屬官四員、為同考試官。監察御史二員、為監試官。其答策有能洞識韜略、作論有能精通義理、參以弓馬俱優者、中式。其策論雖優、而弓馬不及、或弓馬偏長、而策論不通、俱發回、候開科再考。中式官生、照文舉事例、梓名、賜宴。仍俱陞署職二級。月支米三石。指揮以上、斟酌推用。署千戶、百戶、鎮撫、總旗、俱送各邊總兵等官處贊畫、及守堡、聽調殺賊。應得俸糧、並加添米石、俱於原衛所支給。獲有軍功、照例加陞。五年無功者發回

○六年題准、各邊總兵將贊畫武舉人員、量材發定衛所、照依在邊各官、隨營供職。撫按官不時查考。如有掛名不到、及攘買功次等弊、指實參奏

○八年題准、取中武舉官生、各照陞授職事、俱月支米三石。內有應襲捨人、候襲替之日、照例加陞。通送團營將臺下寄操。指揮於本衛、都指揮、在京者、於本衛、在外者、於本都司、各帶俸、俱候推用。千戶以下、照例分送各邊、聽撫按衙門委用。應得俸糧、並加添米石、俱於原衛所、並今駐衛所支給。指揮等官、一時推用未及、若有願回原籍者、咨送撫按官處、照依品秩委用、千戶以下、除能立軍功陞級外。其間果有才能出眾、曾於所在地方贊謀效力者、不拘有無軍功、聽撫按官指實薦舉。五年滿日、兵部酌量奏請。千戶量加署指揮職銜。百戶以下、量加署千戶職銜令把總、備邊、守口、掌印、僉書。若能建立奇功、一體超用。其贊畫官員五年滿日、兵部審驗才力有用、再發各邊贊畫五年。通前十年之上、再無軍功。又無薦舉。兵部再驗其才、委無可取、及年老殘疾、即將所加米石停止。其武舉所加署職、非有軍功、雖遇恩例、不得實授。加添月米、日後陞職、所得俸米過於所加三石之數、即將所加米石住支、止支本等俸給。前項官員、若有犯該革任帶俸閒住者、不論官職崇卑、但係武舉、加陞俸米、俱行停革、永不推用。應襲捨人。照例施行

○十四年議准、武舉千戶以下、不願贊畫者、查原籍原衛、如係邊方、兵部即咨各該撫鎮等官、酌量差委推用。其腹裏地方、行撫按衙門、兩京地方、悉聽兵部、及行南京兵部、各量材委用。以後雖無軍功、但積有年勞、累經薦舉者、與指揮以上、一體推用。若十年以上、未著賢勞、亦無薦舉、及審年力雖有不堪、原非犯該革任帶俸閒住人員。各該衛所開報前來、其原加米石、臨時議處

○十七年、令武舉定於秋行。以後開科、俱於九月行事

○二十二年議准、武舉開設、務求真才。取人不必拘定名數。仍照會試南北卷事例、分別邊方腹裏。以薊鎮、昌平、遼東、萬全、宣府、大同、山西、陜西、延綏、甘肅、寧夏、雲南、貴州、為邊方。以兩京京衛、南直隸、浙江、江西、福建、山東、河南、湖廣、廣東、廣西、四川、河間、順德、大名、廣平、真定、保定、為腹裏。如每科五十名、邊方取三十名、腹裏取二十名

○二十六年題准、武舉中式人員、其在腹裏、若有才堪邊用、願立邊功者、起送兵部、再行考驗、革去贊畫名色、分送九邊總兵參將、委領管軍殺賊

○三十二年議准、三次鄉試中式武舉官生、查照文舉會試事例、免其再試。徑許赴京會試

○隆慶二年議准、武舉中式者、分邊腹二項。以後邊方有缺、即先推邊方第一人。腹裏有缺、即先推腹裏第一人。各挨次推用。一如文舉挨次法

○四年議准、凡天下軍民人等、力勝五百斤、或四百斤、三百斤以上、及武藝超眾者、府州縣呈送撫按、嚴加考校。如果藝勇不凡、量給衣巾充為武生。開科年分、除精通論策者、聽隨武舉入場。其餘候場事畢日、撫按復行驗中、行該府給文到部。會試之年、照例於武舉場畢、將各送到選中之人、公同監試御史、通行考驗。不中者、發回肄業。中者、為首一人、量給冠帶、隨宜委用。餘俱分發薊鎮。其力舉五百斤者、留京為教師。食糧練軍、三年有成效、量陞職級

○萬曆二年議准、錦衣衛、及各衛、武舉千百戶等官、年深未經咨送效用者、俱送京營委用。限以三年、再無薦舉。即將武舉米石、照例住支。係世官者、止支本等俸糧。係旗軍捨餘、即令閒住

○五年、令御史監試武舉、嚴加巡察。有違犯者、照文舉例行

舉用將材

凡武官奉旨陞任者、或一級、或二級、即遵

旨照級授官。屬武選司掌行。若謀勇出眾、累經薦舉者、難拘資格、即不次超遷。或曰量陞。曰署。曰以某官行事。曰奉依皆屬職方司。故有舉用將材之例

○宣德五年、令天下都司衛所、於所屬官、及行伍內、每歲選智勇廉能者一人、送京試用

○成化八年、令文武官員軍民人等、有諳曉兵法、謀勇過人、弓馬熟閒者、並許保舉。試中者、無官授以冠帶、有官仍舊職、撥團營操練聽調。邊方舉者、就各邊操備。其有才兼文武、堪為大將、恥於自進者、府部、都察院、通政司、大理寺、科、道、並在外衙門、各舉所知

○嘉靖六年、令於各邊空閒都督、都指揮、及副參遊擊等官內、舉保曾經戰陣、謀勇可觀者、行取聽用

○七年奏准、兩京堂上官、並科道、及在外方面官員、如有指揮以上等官、曾經領兵效勞者、不拘見任閒住、從公舉保

○二十一年議准、將官犯罪、除犯有贓私、永不敘用外。若是地方失事、重者擬死。其次充軍。其次為民。其次革職閒住。其次於實職上降級。其次於流官上降級。如總兵降副總兵、副總兵降參將守備、果有後效、仍以次陞用。此外如有謀勇異等、沈淪行伍者、許各該總督撫按官、一體薦舉。試驗果實、破格收用

○二十二年議准腹裏官軍、曾經薦舉、有願赴邊方立功者、本處巡撫官、咨送軍門試用

○二十八年題准、行六科、十三道、及巡視京營科道、總督巡撫巡關等官博訪不拘軍民職官、山林草野、武舉會舉、見任革任、及有過廢棄人員、但有諳曉韜略、熟閒弓馬、膂力過人、謀猷出眾者、不拘名數、各舉所知、開列上陳、以次酌用

○隆慶二年詔、各邊將領等官、有素著謀勇、累立戰功、偶因失事、革職閒住、及充軍等項、年力未衰、猶堪任使者、撫按科道官查訪、疏名奏請定奪

○萬曆元年議准、在京四品以上、及科道官、在外總督鎮巡等官、各延訪、不拘見任、隱逸、及被論、聽勘、革棄等項人員、上自總兵、下至卒伍民庶、某可為大將、某可為偏裨、某可備先鋒、及遠使外夷、據實開註。每人或舉一二員名、或三五員名具奏。兵部再加品騭。並將舉主職名、題覆附簿。聽備緩急推用。如樹有功績、賞及舉主。或徇私濫舉、以致僨事、舉主一體議罰

○十三年、令各處武職、有勇略出眾、廉潔愛士者。各督撫官加意詢訪、不時咨部。備查奏保、酌量推用。先儘指揮、次及千百戶、鎮撫以及近科武舉








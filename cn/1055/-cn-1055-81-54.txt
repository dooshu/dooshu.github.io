【杨畋屯田员外郎直史馆制】

敕：尚书省二十四司散郎，皆当今要官。况分直史馆，提太史笔，盖位之高者。非材资甚美，安可以兼此授？以尔东染院使、湖南钤辖杨畋，出自将家，有文武器干。早由辞科，历任郡县，至提按之职。向以群蛮绎骚，湖岭未靖，故特命以使名，往专讨辑。逮兹二岁，溪洞帖然。而勤劳积时，><<疒追>生疾。沥恳来上，愿还朝行。予既嘉尔作事不怠，以集疹于厥躬，又重烦尔以军旅之役，宜改田曹之号。且以表年为业，苟能有以益于国家，则执干戈，书简牍，其义一也。可。


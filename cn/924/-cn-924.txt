凰求凤/鸳鸯赚 - (明清)李渔





一名《鸳鸯赚》。传奇。 清李渔撰。二卷。三十出。渔有《笠翁传奇十种》已著录。此剧乃十种曲之一。 约清初成书。据作者所著小说《连城璧》中《寡妇设计赘新郎,众美齐心夺才子》改编。写金陵书生吕曜才貌双全,妓女许仙俦美而能诗,二人相爱,吕答应娶许作妾,但需娶正室之后才能接她。许仙俦即为吕曜寻觅佳偶,得知曹氏女淑婉才色无双,欲为之聘娶。又有缙绅乔国用女梦兰,才貌仅次于淑婉,钦慕吕曜,欲以身相许,得知许仙俦之意,就与媒婆何氏定计离间吕、许关系,使吕曜同意入赘乔家,并订婚期。




序

生人之大患有三：一曰淫，一曰妒，一曰诈。淫者不顾身而遑顾名；妒者不容己而遑容人；诈者不恤死而遑恤生？吾友笠道人深忧之，以为此非庄语所能入，法拂所能争也，必也以竹肉为针砭，以俳优为直谅，则机圆而用捷矣，其惟传奇乎？于是《凰求凤》之书又出焉。

问何以止淫？曰：请观吕哉生。夫世之之无仅识，形骸略具，而自以为宋玉者多矣。佻兮达兮，不自知其丑也，大抵造业耳，佳人安在哉？而哉生者，男子中之夷光也。向令稍示目成，可使世无贞妇，而乃防温柔如暴客，指门限为死关，卒至感动文星，掇上第之荣，而拥三妇之艳，哉生之志亦得矣。然则哉生非不慕色也，惟知夫非不淫则色不可得而好也，其识高耳，则淫与不淫之得失明矣！问何以已妒？曰：请观乔氏。夫许仙俦归心吕郎，代求正室，无他肠也。而乔氏妒心一起，遂生无限之戈矛，其才又非许敌，遭折辱焉。庞涓死于孙膑，乔氏之不死于许，幸耳。曹氏清净无为，独坐而享其成；乔氏之妒，曹氏之资也，则妒与不妒之得失又明矣！

问何以息诈？曰：请观何妪。当许仙俦之弄乔氏，何异张仪之欺怀王；殷四娘之说吕郎，何异陆贾之调平、勃？乃好胜者，必遇其敌；专利者，必丧其本。而何妪木强人也，寻行数墨，规规媒妁中，不使一智，不画一策，起而收功集事，朱提之赏，直扼殷四娘之喉而夺之。殷虽枭，无如之何也。则诈与不诈之得失又明矣！

且夫三妇始而参差，终归一致者，何也？岂非由其起见，俱从爱惜吕生一人故耶？真爱吕生，自不得不各蠲私忿，理势固然哉！向使东汉诸君子有此，则可无甘陵之祸；北宋诸君子有此，则可无元祐之祸。奈何倾辀覆辙，前后相寻，勇私斗而怯公战，以至于糜烂不可收拾者，盖其智曾不若此数妇人耳！此又余所以观乐而泣也。

楚弟杜濬于皇氏题








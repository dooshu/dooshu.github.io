○請戚繼光蔭謚疏 【 戚繼光蔭】

以下天啟中再入綸扉疏

臣等聞天下安、注意相、天下危、注意將、今天下雖未危、然亦不可謂安矣、戚少保為名將数十年止以江陵波累故其沒也恩賚不及此疏亦天下之公論也臣等備員綸扉、無益于安危之數、每相與圖維、安得有真將才、能戡難定功、以上釋　九重宵旰之憂、下舒萬姓倒懸之苦者、而博詢中外、尚未有其人、或有之而臣等不及知耶。諸效謀獻策之輩。又多窾談剿說。無益實用。窃以為兵家之事、故未易言、徒取虛聲于平日、率難責效于臨時、如近日遼左之役、隕將覆師、可為殷鑒、然猶贈廕立祠、蒙恩優渥、豈非借此以鼓舞忠義感發人心、為將來者勸耶、乃有勳庸昭著、南北勤勞、三尺童子、知其姓名、而不食尺寸之報、亦無人為之表章、此固　聖朝一大闕典而介冑之士、所為扼掔而不平者也、臣等敢冐昧言之、故都督戚繼光當嘉靖季、倭奴入寇海上、浙直閩廣無不摧殘、蔓延十載、莫能少攖其鋒、獨繼光在浙數有戰功、迨閩中告急、勢在燃眉、繼光提偏師入閩、累戰俱捷、所捕斬首級、見于奏報、載在實錄者、殆將二萬、時興化巳陷、賴繼光而復。省城將危。賴繼光而存。國家之得以有閩不至淪于島夷者。分毫皆繼光力也。其兵又不過五千。而倭與奸民相糾合。常不下十數萬竟破滅之。至今白叟黃童、能言其事、所在畫像立祠、春秋俎豆。至有感而泣下者、倭難既平、移継光鎮薊時虜方桀驁。屢窺畿輔。繼光簡卒蒐乘。造車制器。百凡備禦之具。無不具飭。又築遵化諸城。及修砌邊墻。皆矻然金湯。而未嘗取給公帑。終繼光在事虜不敢入薊十餘年間近郊無風塵之警又皆繼光力也夫國家所患。南倭北虜耳。繼光破倭于南。禦虜于北。自正嘉以來。推名將者。孰不以繼光為第一。昔劉江望海堝之捷。獲倭級僅三千。遂封廣寧伯。近時邊臣斬虜至百。即以大捷論。錦衣之廕纍纍。而繼光馘倭至二萬。薊鎮之功。遠在大捷之上。乃並不蒙延世之賞。僅以修邊功廕一子錦衣千戶而巳。後又投之南荒。奪其將印。使侘傺無聊以死。今巳數十年。尚靳一易名之典。自來功大賞薄未有如是之甚者今奴酋猖狂、徵兵遍天下、崇階峻秩、大纛高牙、後先相望、甚至橫草之功未聞、而副摠參遊之秩巳授、乃竟無人能發一矢、東向相加遺、孰不謂繼光而在、决不至止、頃蜀事又告急矣、中外倉皇、莫知為計、臣等窃以為蜀地險僻、人情易擾、然李順劉旰之亂、極其猖獗、張詠以一郡守談笑而平之、羅渾擎羅夫子聚眾數萬、連營數十、直偪成都、高仁厚將數百騎馳尺檄、不崇朝盡空其壘、高崇文之破劉闢、亦僅神策兵五千耳、盖蜂屯螘合之徒。易聚易散。勢自如此聞奢崇明土兵不過數千。其餘皆驅率脅從。張其聲勢。誠使得智勇之將。統節制之兵。不過一二萬人。益以土司之效順者。奮勇長驅。稍用高仁厚策。傳諭解散。逆酋必可殲也苐恐無繼光其人耳。夫買駿招士。式蛙作勇。古人常多用之。朽骨微蟲。尚能感動、而况于人。臣等願　皇上敕下該部詳覈繼光勳勞、量行敘錄、或特予錦衣一廕、或即以原廕千戶優陞職級、仍予以謚、慰英魂于九原、昭　特恩于奕世、海內英雄豪傑。當必有聞風興起。為國家出力。事定功成。必不愛五等之封。茅土之胙以示報。而不至如繼光之沈沒。或亦激勸之一道乎。其與繼光同時戮力。而謀略勳名、亦差次者、則有俞大猷、奉旨戚繼光俞大猷具著議謚或再采公論、併行敘謚、是亦勞臣之所望以瞑目于地下也、


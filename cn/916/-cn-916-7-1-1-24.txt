【河中之水歌】

河中之水向东流。洛阳女儿名莫愁。莫愁十三能织绮。十四采桑南（《类聚》作东。）陌头。十五嫁为卢家（乐府作郎。）妇。十六生儿字（乐府作似。）阿侯。卢家兰（选注兰下有为字。）室桂为梁。中有郁金苏合香。头上金钗十二行。足下丝履五文章。珊瑚挂（《初学记》作佳。）镜烂生光。（乐府云。一作生辉光。）平头奴子擎（玉台作提。《类聚》、《初学记》同。）履箱。（《初学记》作霜。）人生富贵何所望。恨不早嫁（玉台作嫁与。《类聚》同。）东家王。（○玉台新咏九作无名氏歌词。《类聚》四十三作古河中之水歌。《乐府诗集》八十五。《诗纪》六十四。又《文选》二十八君子有所思行注作古诗。引一句。《初学记》十九作古诗。引章、霜二韵。又二十五作古诗。引光一韵。）


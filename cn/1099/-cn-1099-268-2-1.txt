○韓都閫平寇記 【 平倭】

嘉靖甲辰以來、海上負販之徒、誘致倭夷、聚于寧波境內、潛與豪民為市、因行刼、陸梁不可制、辛亥遂破台之黃巖、浙中騷動、兵部乃奏設鎮廵都御史、合閩浙兩路兵勦捕、而不以蘇松為慮、蘇松為南都輔郡、國計所資、然實與寧紹相望、國初設立金山衛、而轄以備倭都指揮以是也、承平日久、戎兵廢弛、與儔民相軋為生、不復知有戰鬪事。識者固憂之、今年浙中大用兵、獲破其巢穴于馬跡山、賊無所藏匿、乘勢北走蘇松、大肆侵掠、傷殘人命、有如草菅、自有郡邑以來、所未經見、而所謂備倭官軍、閉城縮首不敢出一息、郡乃告急于監司、方是操江都御史泉州蔡公、大懼根本重地、乃與廵撫都御史彭公議調各群土兵、分遣將領、布列要害、親至太倉、身冐矢石、以倡羣眾、僅得驅逐出境、而松江孤僻、實當東南之衝、議者謂華亭當賊之來上海當賊之去也南匯嘴一帶地方溝壑縱橫、蘆葦蔽塞、賊得以主待客、且輕捷善鬪濟以狡譎、各郡兵至者、屢嘗其毒、賊益肆無忌、遂殘破上海縣、郡中洶洶、廢業無可為計、時都閫韓公璽、棄官侍養于家、往嘗備倭海上、威望素著、都院便宜策委總率各路兵、及少林僧百人、事權歸一、號令可行、以五月末句至松、大修戰具、潛遣諜候探其出沒、以圖便利、乃以六月四日進兵、至即破其三艦焚之、十一日遣鎮江太平二路兵、晚駐六團、僧兵繼之、賊聞兵勢巳張、號令嚴肅、殆將南奔、而諸軍十三日部署白沙灣、遂與賊遇、大戰、聞之宦于閩者云真倭形狀猙獰其勇捷過人不易敵也斬戮百餘、有巨人者、尤鴟張善鬪、竟為僧兵所斃、自是羣賊散走、所屯據遂空、葢自寇至巳四閱月、僅得解守備婁河口、水戰、此陸戰二捷、然賊之技擊、尤長于陸、故浙中俱以水戰取勝。未有自完于陸者。量論功次。以此為首云。戰後駐札南匯、尚兩月、他賊至者。聞公所在即遁去、不敢縱刼如前時、其故實原于公之料敵審勢、不趨小利、及駕馭諸將領、鼓舞雄僧。委曲有道也。使公領佩征符。得專賞罰之柄。其勳略又止此哉。是役也郡侯方公廉始至、即日夕計籌以贊韓公、別駕李公與邑令黃公、調量兵食、嚴其城守諸將領若指揮鎮江樊君某太平繆君某、姑蘇朱君某、阮君某、陳君某、閩黎君某、僧領則月空其人、而鎮江別駕張君。六合尹董君。則以都院之命、來守城邑者也。嗟乎蕞爾醜類乃至勤我諸大夫郎將之力。支費數百巨千。始獲一張中國之勢。後之日此患未息。或更有大于茲者。又將何以待之今　朝廷巳命專征之將。欲制其全勝。以為保民之略。不得不仰他路客兵。然其操慮防變。不以韓公之心為心。則息肩之日。尚未敢必故記以告之。是歲為癸丑


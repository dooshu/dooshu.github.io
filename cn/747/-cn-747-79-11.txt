○再贬李德裕崖州司户参军制

朕祗荷丕业，思平泰阶，将分邪正之源，冀使华夷胥悦。其有常登元辅，久奉武宗，深包祸心，盗弄国柄。虽已行谴斥之典，而未塞亿兆之言，是议再举朝章，式遵彝宪。守潮州司马员外置同正员李德裕，早藉门第，叨践清华，累居将相之荣，唯以奸倾为业。当会昌之际，极公台之荣，骋谀佞而得君，遂恣横而持政。专权生事，妒贤害忠，动多诡异之谋，潜怀僣越之志。秉直者必弃，向善者尽排，诬贞良造朋党之名，肆谗构生加诸之衅，计有逾於指鹿，罪实见其欺天。属者方处钧衡，曾无嫌避，委国史於爱婿之手，宠秘文於弱子之身。洎参信书，亦引亲昵。恭惟《元和宝录》，乃不刊之书，擅敢改张，罔有畏忌。夺他人之懿绩，为私门之令猷。又附会李绅之曲情，断成吴湘之冤狱。凡彼簪缨之士，遏其进取之途。骄倨自夸，狡蠹无对，擢尔之发，数罪未穷。载窥罔上之由，益验无君之意，使天下之士，重足一迹，皆詟惧奉尔，而慢易在公，为臣若斯，於法何逭？於戏！朕务全大体，久为含容，虽黜降其官荣，尚盖藏其丑状，而睥睨未已，兢惕无闻，积恶既彰，公议难抑，是宜移投荒服，以谢万邦，中外臣寮，当知予意。可崖州司户参军，所在驰驿发遣，虽逢恩赦，不在量移之限。


○行鎮道及通判周召 【 選編兵船方略】

提督軍門都御史塗為軍務事、據通判周召、呈稱新調福清塩船、立哨官哨隊長等項名色支糧、緣由到院、據此看得所調塩船。係權宜濟急之計。一鼓成功。即發回生理。新立哨官頭目、非但不能節制亦恐多方需索大為民害俱白衣光棍、豈能節制况政出多門。事必掣肘。止宜選委素慣海戰。有名職官統督。庶法令齊一。可必成功。及照各船專為衝壓之用。非高大恐難制敵。各兵專為格鬪之用。必知藝乃能決勝。先准總鎮面議、自認一一選編停當、親自督駕南征、續後本鎮以南報稍急、仗義前驅、未及竣事、遂致各官意見雜出、茫無定執、若不定為規畫。不惟虗費錢糧。抑恐有誤大計。合行再加慎選以圖萬全、為此牌仰本官、即會遊擊金科、提舉胡濟世、照依後開方略、選編督發務在慎重、勿事周章、倘苟且差悞、則軍機重罪、各官無所諉矣、

計開

一見調船兵、定以遊擊金科為主將統督、通判周召為監督、務要會同逐一親選親編、日後倘有不堪、俱各官之責、

一選船原議三十隻。以極大為主。募兵原議三千名。以派船為主。今以兵分于小船非本意也以五寨官船之法例之。每八隻為一哨。今商民之船。亦應照例插調極大船可裝百人。或八十人者。多則三十二隻。為四哨。少則二十七隻。或二十四隻為三哨。亦可。大較船不論其商民。亦不拘於三十之數。以成哨而止兵不拘於三千。或二千一二百。或二千四五百。以派船數足而止惟船要極高大。兵要能水戰。則可恃矣。

一見調船須大小相配、定為前左右三哨、領船官以指揮秦經國趙國柱鄧一桂充為把總、俱聽金科節制、周召監督、秦經國領前哨、趙國柱領左哨、鄧一桂領右哨、塗公用人有操縱如此給去印劄三張。各官查驗明實註委。不必另設哨官三人中有不在者、以千戶任光代之、

一捕盜要慎選有身家族屬。素能服眾之人。令其管束船兵。功成各授冠帶。哨官不必用。哨長隊長。亦不許容留無身家棍徒營充誤事。

一選兵須派定某船用若干人。就著本哨把總。本船捕盜。公同面選。內舵工幾人。繚椗手幾人。招斗手幾人。發熕銃手幾人。佛郎機手幾人。鳥銃手幾人。火箭火炮噴筒各幾人牌鏢手幾人。弓箭手幾人。長鎗手幾人。各樣技藝。照船酌定。總計合用各若干名。一一召足。仍須各官會同名名面試所報技藝。果可剋敵制勝者。方許收用收完。然後照船分發。聽三總申明號令。教習數日。然後啟行。若僅取備數。卒然而收。卒然而行。兵不知將。將不知兵。則臨敵畏怯。號令不行。器械火藥。雖多將安用哉。

一舵工眾兵司命、或用原船之人。或再加募一二名。或捕盜兵夫素知老練者。隨便取用每船至三名亦聽。

一兵夫隨各自相識認。或捕盜素所親信之人。聽其自擇同駕一船使之氣意相投緩急同心協力不必拘制。止要量船大小用人。

一船稅照原批先給一個月、兵糧照原案先給一十五日、至漳州計日再給、必不缺少、諭各捕兵知悉、

一兵齊祭海、犒賞把總三員各銀花一對、共重二兩、紅?二疋、折銀三兩、共五兩、捕盜各花紅銀一兩、舵工各花紅銀五錢、繚椗招斗各賞銀二錢、各兵賞銀一錢、俱支餉銀、

一調完開報、某哨若干船、某船梁頭若干闊、身若干長、捕盜某人、兵夫若干、內舵工繚椗招斗某人某人、用某項器械、某人某人、分別明白、冊報查考、


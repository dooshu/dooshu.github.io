◇为郗车骑讨苏峻盟文

贼臣祖约、苏骏不恭天命，不畏王诛。凶戾肆逆，干国之纪。陵汩五常，侮弄神器。称兵攻宫，焚掠宗庙。遂制胁幽主，拔本塞原，有无君之心。大行皇太后以忧厄崩殂，残害忠良，祸虐黎庶。穷凶极暴，毒流四海。使天地神，靡所依归。是以率土怨酷，兆庶泣血。咸愿奉辞罚罪，以除元恶。昔戎狄泯周，齐桓纠盟；董卓陵汉，群后致讨。义存君亲，古今一也。今主上幽危，百姓倒悬，忠臣正士志存报国。（《艺文类聚》作「忠臣烈士，志在死国」。）凡我同盟，既盟之後，戮力一心，共翦丑类。殒首丧元，以救社稷。若二寇不枭，义无偷安。当令生者不食今誓，死者无愧黄泉。有渝此盟，明神殛之。（《晋书·郄鉴传》，《艺文类聚》三十三。）


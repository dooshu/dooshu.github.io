【桓帝初城上乌童谣】

〖《后汉书》曰：桓帝之初。京师童谣。按此皆为政贪也。城上乌。尾毕逋者。处高利独食。不与下共。谓人主多聚敛也。公为吏。子为徒者。言父既为军吏。其子又为卒徒。一徒死。百乘车者。言前一人往讨胡既死矣。后又遣百乘车往。车班班。入河间者。言桓帝将崩。乘舆班班入河间迎灵帝也。河间姹女工数钱。以钱为室金为堂者。灵帝既立。其母永乐太后好聚金以为堂也。石上慊慊舂黄粱者。言永乐唯积金钱。慊慊常苦不足。使人舂黄粱而食之也。梁下有悬鼓。我欲击之丞卿怒者。言永乐主教灵帝。使卖官受钱。所禄非其入。天下忠笃之士怨望。欲击悬鼓以求见。丞卿主鼓者。亦复谄顺。怒而止我也。〗

城上乌。尾毕逋。公为吏。子为徒。一徒死。百乘车。车班班。入河间。河间姹女工数钱。以钱为室金为堂。石上慊慊舂黄粱。梁下有悬鼓。我欲击之丞卿怒。


〇

《后汉书》五行志。玉台新咏九。
《后汉书》灵帝纪注。
《类聚》四十三作后汉桓帝时童谣。
《御览》八百四十二。
《乐府诗集》八十八。
《文选》补遗三十五作城上乌谣。
《诗纪》八作城上乌童谣。又《初学记》三十及《御览》九百二十引乌、逋、雏、徒车五韵。
《白帖》二十九引乌、雏、徒三韵。




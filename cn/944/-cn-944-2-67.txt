萤

刘筠

荒郊多腐草。故苑近清秋。棘密何胜数。囊轻莫尽收。月高疑爝息。天远认星流。紫桂风微急。红兰露遍浮。已能穿永巷。更欲拂高楼。灭烛方无寐。鸣蛩相荐愁。

杨亿

爽籁生遥圃。斜晖落半岑。微芒浮草际。零乱起墙阴。武子窗尘积。隋家苑树深。灯光透疏隙。珠彩射清浔。野磷宵争出。星榆晓共沉。长门秋漏永。偏照泪涔涔。

西昆酬唱集卷下终

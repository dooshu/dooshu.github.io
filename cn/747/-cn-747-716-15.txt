○论投匦进状奏

臣据旧例，所有投匦进状，及书策文章等，皆先具副本呈匦使。其有诡异难行者，不令进入。臣检寻文按，不见本敕所由，但云贞元中奉定理，恐是一时之事。臣以为本置匦函，每日从内将出，日暮进入，意在使冤滥无告、有司不为申理者，或论时政，或陈利害，宜开其必达之路，所以广聪明而虑幽枉也。若令有司先见，裁其可否，即非重密其事，俾壅塞自伸於九重之意。臣伏请自今已後，所有人进状及封章等，臣但为封状以进，取舍可否，断自中旨。庶使名实在兹，以明置匦之本意。

高

，冀州人。累官太仆卿，出领忠武军节度使，加检校尚书右仆射，徙节宁武。拜太子少傅，复领忠武军节度使。卒赠司空。


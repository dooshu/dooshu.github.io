○海豐縣新開楊桃嶺路記 【 海豐新開嶺路】

越嶺東之多盜也、豈獨其民獷悍哉、葢亦山川若為藏焉、藏垢納穢者、地也、湔拔其垢穢、而疏鬯之者。人也。彼地即辟逖。設為官司治之。設為城郭衛之。設為市巷門渠通之。設為野涂以達其道路道蹈也、路露也、蹈且露、即野之橫行徑踰者禁。而山川無能為藏。鼠社狐城、鹿蹊馬跡、足脛車轂、緣踵而踏之、故道路之設、豈第便往來、所以破山川之藏。而攻奸宄之竇也。周官司險。周知山林川澤之阻。設國之五溝五涂而樹之林以為阻。國有故則藩塞阻路而止行者。以其屬守之。惟有節者達之。先王之意微矣。趙佗將自王紿其下曰、盜兵且至、急絕道、聚兵自守、漢擊呂嘉先開道於牂牁越嶲、曰此制南越一奇也。故越盜多好徑負道之險而制越盜者莫急于開道以夷其險海豐越劇邑。而當惠潮之凑。盜寇潮。潮急之則走豐之西。合惠黨以拒潮。佗日寇惠。惠急之。又走而之豐之東。以合潮黨而拒惠。若楊桃嶺一帶。故逋逃藪也。嶺故有路。下達惠廣。上徹潮漳。亦豐之劇旁乎。鑿于漢。塞于孫吳。通于晉明帝之六年。而自六朝以及唐末元。大盜据為堅窟。明興政教旁羅。訖于海隅。景泰間。運司砌驛路。大蹊亭礎。猶存。蹊與嶺連。逓通逓塞。正德間邑令楊君繼榮。始甃楊桃。嘉靖末。盜起復塞。行人從間道。由新嶺鹿坑南山。抵觀音堂絕江。日莫苦亡舟楫。露宿埜次。盜遇而收之。如委飢虎。今　天子神武。芟夷羣盜。豐民始復循陟故道。顧狹者蝸角。廻者羊腸。崛壘者竈突。峭急者鋸齒。或起或伏者。雲騰而波湧。山椒嶻嶪。中洞外逼。左不得以右。右不得以左。俯瞰翠微。如身歷紫虗。令人亡不目眩舌橋而郤前步。良亦險矣。巳郡丞廖君憲。邑令王君惟翰。後先增葺。稍去其甚。萬曆壬午姑蘇黃公時雨由北部郎出守惠州。期年政平化通下令除道。而豐父老以楊嶺道梗狀聞。黃公乃捐□金檄別駕木君某董其役、未竣而予同年陳君汝鳳、來令是邑、批巖突砥逆折伐石。築土程日覈工。盤紆二十餘里。列樹置亭。五達六達。比于康莊。陳君謂是役也。不可無紀而屬言子章。在易有之。伏戎于莽。升其高陵。三歲不興。解之者曰。安行也。楊桃為戎伏。自漢晉到今矣刈其榛莽。排為方軌。高陵既升。戎將焉興。此最得周官司險之意。而展車馬通商賄。其區區者。先王之教曰。司空視塗。司寇詰姦。夫塗之視也而亡不姦之詰也五嶺目惠潮曰憝國。惠潮目豐曰逋藪。茲路之闢。豈直幸惠。唇厚齒固。指完臂健。所以幸吾潮者侈也。陳君柔惠鎮定。子章固兄事之。茲守潮幸與之俱。又幸與黃公俱。而黃公有直質而無沈心。怕示我周行。子章亦婉以從令。和安而好敬。昔東海徐吾借燭隣媍。夜與合績。子章不佞無能為公裨。而以隣故坐受事成。則亦時時為公徐吾處下。去後一掃陳席焉。

皇明經世文編卷四百二十終








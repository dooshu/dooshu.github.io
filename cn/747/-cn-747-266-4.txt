○对成都令劝学判

得成都令江延，调县中子弟二十已上，除其吏徭，各率环刀一、密布十，令诣太学。府司科擅赋敛，录事批放。仍举科诸生谋杀之罪。

郎官上应列星，惟帝称难；邑宰下宣风化，得人斯委。江延材膺训俗，功寄临人。拜职周京，铜章之秩六百；随班蜀国，剑门之路五千。冀行邹、鲁之风，思变鼓、岷之俗。上琴台而驯翟，依石镜而翔鸾，将宏富教之宜，用广文儒之业。爰调子弟，是蠲徭赋，环刀密布，聚粮求任土之资；裂裳负笈，函席就横经之道。惜乎英灵莫嗣，曾靡尚於抠衣；刚悍犹传，遂有歌於事刂刃：不渐文翁之化，有逾原壤之愆。擅赋之条，在江延之何负？谋镣之状，顾诸生而已彰。上藩之断颇乖，录事之批为得。


○撰集四部经籍序略

窃以经坟浩广，史图纷博，寻览者莫之能遍，司总者常苦不多，何暇重屋复床，更繁其说？若先王有阙典，上圣有遗事，邦政所急，儒训是先，宜垂教以作程，当阐规而开典，则不遑启处，何获宴宁？曩之所修，诚惟此义，然体有未惬，追怨良深。於时秘书省经书实多亡阙，诸司坟籍，不暇讨论，此则事有未周，一也。其後周览人间，颇睹阙文，新集记贞观之前、永徽已来不取，近书采长安之上、神龙已来未录。此则理有未宏，二也。书阅不遍，事复未周，或不详名氏，或未知部伍。此则体有未通，三也。书多阙目，空张第数，既无篇题，实乖标榜。此则例有所亏，四也。所用书序，咸取魏文贞，所分书类，皆据《隋经籍志》，理有未允，体有不通。此则事实未安，五也。昔马谈作《史记》，班彪作《汉书》，皆两叶而仅成；刘歆作《七略》，王俭作《七志》，逾二纪而方就。孰有四万卷目，二千部书，名目首尾，三年便令终竟？欲求精悉，不其难乎？所以常有遗恨，窃思追雪。乃与类同契，积思潜心，审正旧疑，详开新制。永徽新集，神龙近书，则释而附也；未详名氏，不知部伍，则论而补也。空张之目，则检获便增；未允之序，则详宜别作。纰缪咸正，混杂必刊，改旧传之失者三百馀条，加新书之目者六千馀卷。凡经录十二家，五百七十五部六千二百四十一卷；史录十三家，八百四十部一万七千九百四十六卷；子录十七家，七百五十三部一万五千六百三十七卷；集录三家，八百九十二部一万二千二十八卷；凡四部之录，四十五家，都管三千六十部五万一千八百五十二卷，成《书录》四十卷。其外有释氏经律论疏、道家经戒符、凡二千五百馀部九千五百馀卷，亦具翻译名氏，序述指归，又勒成目录十卷，名曰《开元内外经录》。若夫先王秘传，列代奥文，自古之粹籍灵符，绝域之神经怪牒，尽载於此二书矣。夫经籍者，开物成务，垂教作程，圣哲之能事，帝王之达典。而去圣已久，开凿遂多，苟不剖判条源，甄明科部，则先贤遗事，有卒代而不闻；大国经书，遂终年而空泯。使学者孤舟泳海，弱羽凭天，衔石填溟，倚杖追日，莫闻名目，岂详家代，不亦劳乎？不亦弊乎？将使书千帙於掌眸，披万函於年祀，览录而知旨，观目而悉词，经坟之精术尽探，圣哲之睿思咸识，不见古人之面，而见古人之心，以传後来，不愈其已。


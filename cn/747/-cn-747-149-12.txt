○谏戍高昌疏

臣闻古者哲后临朝，明王创制，必先事华夏，而後夷狄，务广德化，不事遐荒。是以周宣薄伐，至境而反。始皇远塞，中国分离。汉武负文景之聚财，玩士马之馀力，始通西域。初置校尉，军旅连出，将三十年，复得天马於宛城，采葡萄於安息。而海内虚竭，生人失所。所以租及六畜，算至舟车。因之凶年，盗贼并起。搜粟都尉桑宏羊复希主意，遣士卒远田轮台，筑城以威西城。武帝翻然追悔，情发於中，弃轮台之野，下哀痛之诏，以人神感悦，海内乃康。向使武帝复用宏羊之言，天下生灵，皆尽之矣。是以光武中兴，不逾葱岭，孝章即位，都护来归。

陛下诛灭高昌，威加西域，收其鲸鲵，以为州县。然则王师初发之岁，河西供役之年，飞刍免粟，十室九空，数郡萧然，五年不复。陛下每岁遣千馀人，远事屯戍，终年离别，万里思归。去者资装，自须营办，既卖菽粟，倾其机杼。经途死亡，复在其外。兼遣罪人，增其防遏。彼罪人者，生於贩肆，终朝惰业，犯禁违公，止能扰於边城，实无益於行阵。所遣之内，复有逃亡，官司捕捉，为国生事。高昌涂路，沙碛千里，冬风冰冽，夏风如焚，行人去来，遇之多死。《易》云：“安不忘危，理不忘乱。”设令张掖尘飞，酒泉烽起，陛下岂能得高昌一人斗粟而及事乎？终须发陇右诸州，星驰电击。由斯而言，此河西者，方於心腹；彼高昌者，他人手足，岂得糜费中华，以事无用？《书》曰：“不作无益害有益。”其此之谓乎？

陛下道映先天，威行无外，平颉利於沙塞，灭吐浑於西海。突厥馀落，为立可汗；吐浑遗萌，更树君长。复立高昌，非无前例。此所谓有罪而诛之，既服而存之。四海八蛮，谁不闻见？蠕动生，畏威慕德。宜择高昌可立者立之，微给首领，遣还本国，负戴洪恩。长为藩翰。中国不扰，既富且宁，传之子孙，以贻永世。


答云南巡抚何莱山论夷情


道从已抵贵竹，慰甚。所示安酋事，具见高识远猷，朝廷可逭南顾之忧矣。

追念安酋庚午之事，本守臣处置失宜所致，及衅端已构，遂欲调三省之兵，捐数十万之费以剿之。仆窃以为非计，乃选用阮沙城巡抚，授以五章之约。阮公幸用吾策，不用一卒，不费斗粮而黠酋稽颡系组，纳质请罪。此已事之明效也。夫土夷杂种，譬之狐鼠鼪鼬，据险为固，得其地不可耕也，得其人不可使也。以国初兵力之强，高皇帝之威，岂不能画野而郡县之，势不可也。其种类忿争相杀，固其性然，又非可尽以汉法绳也。

究观近年之事，皆起于不才武职，贪黩有司，及四方无籍奸徒窜入其中者，激而构煽之。星星之火，遂成燎原。守土者又不深为地方久长之计，轻信偏辞，遽为腾奏。小则构讼，大则用兵，驱无辜之民，置之锋镝，以为夷狄报仇。幸而胜，兵羆财费，将吏冒赏，于国家无秋毫之益；不幸而败，三军暴骨，损威伤重，其祸又有不可胜言者。此已事可鉴也。

故仆以为制御土夷之道，惟在谨修内治，廉察边吏，毋令贪吏需索，结怨起衅；禁戢四方奸徒，毋令教唆播弄，致生嫌隙。镇之以威，示之以信，毋以小术欺诱之。但令遵奉约束，不废贡职而已。此外不必过求，其中或有争忿相讼者，两是而俱存之。概行会勘，亦毋轻为奏请。待其彼此相戕，胜负已决，吾视其理直而为众所服者，因而抚之；理曲而为众所不悦者，因而除之，即疆埸定矣，何致纷纷劳民动众，敝内以事外乎？南北夷虏之势不同，其处之之道亦异。管见如此，惟高明择之。






卷28_74【杂曲歌辞·皇帝感词】  卢纶

提剑云雷动，垂衣日月明。

禁花呈瑞色，国老见星精。

发棹鱼先跃，窥巢鸟不惊。

山呼一万岁，直入九重城。

天衣五凤彩，御马六龙文。

雨露清驰道，风雷翊上军。

高方令花外转，行漏乐前闻。

时见金鞭举，空中指瑞云。

妙算干戈止，神谋宇宙清。

两阶文物盛，七德武功成。

校猎长杨苑，屯军细柳营。

归来献明主，歌舞隘春城。

天乐下天中，云軿俨在空。

铅黄艳河汉，语笑合笙镛。

已见长随凤，仍闻不避熊。

君王亲试舞，阊阖静无风。






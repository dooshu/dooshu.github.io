徽音坚贞守义



白生原配曾边总之女字徽音者，赋性贞烈，才貌超群，精通经史，尤善歌词，酷爱《烈女传》一书，日玩不释。闻其父与白氏悔亲，将再醮吴总兵之子，遂独坐小楼，身衣白练，五日不食。父母见其亟也，询知其故，因绐之曰：「吾从汝志，岂不复然。」徽音乃渐起饮食。



吴之子，名大烈，亦将中豪杰，善用马上飞剑，掷剑凌空，绕身承接，妙捷如神，边庭敬之畏之。边总欲使徽音见其才能，谋之媒人，于正月中庭开角觝会，令家人悉升楼聚观。大烈坐于金鞍之上，衣文锦之袍，容如傅粉，唇若涂朱，掷剑倒凌，飞枪转接。众皆羡其才能，又复悦其美貌。女徐问于侍婢曰：「此何小将军也？」柳青答曰：「吴总兵公子也。」女即背坐不观。



次日，父母又遣兄弟道意，女复赋《闺怨》以见志。其词曰：




怨中闺之沉寥兮，羌独处而萧萧。心侘傺而苦难兮，乃怀恨而无聊。悼余生之不辰兮，与木落而同凋。天窈窈而四黑兮，云幽幽而漫霄。雷轰轰而折裂，风荡荡而飘飘。岂予志之独愚兮，乃抚景而怊怊。爰伊人之不择兮，即芳茝为菰藻。木南指而若有所向兮，乃薰桂而申椒。鸟南飞而若有所栖兮，声嘤嘤而鸣乔。余胡兹之不若兮，对朔风之漉漉。噭娇音以哀号兮，怅乌山之相辽。问桑梓之何在兮，更寒修而迢遥。中庭望之有蔼兮，湛溘死而自焦。余非舍此取彼兮，虞纲常而日凋。谁能身事二姓兮，仰前哲之昭昭。余既称名于夫妇兮，敢废辙而改轺。芳芳烈烈非吾愿兮，望白云于诘朝。纵云龙而莫予顾兮，甘对月而魂消。天乎！予之故也，何怨中闺之沉寥。



闺赋既成，遂粘于楼壁，坐卧诵之，五日不食。父母惊讶，乃遣其弟二郎奉勅差往江南勾军，并送徽音归家完婚。临行，诫之曰：「我前日退书既至，白郎再配无疑。若愿并娶，允之无妨。若不相成，讼之官府。要之，事难遥度万里之外，汝自裁之。」从行侍女二人：柳青、莲香也；童卒二人：熊次、丁鸾也。



二郎驰驿还乡，白马雕鞍，强弓利箭，众皆以为边帅，无敢近者。生回家，至中途，偶与相遇，见彼人强马壮，车骑森丽，遂踵其迹而行。比至邮亭，见一女下车，绰约似仙子。问力士曰：「此是何人？」答曰：「曾边总老爷小姐，回家完亲。」生疑，问叔曰：「徽音回家完亲，不知更适何姓？请往省之。」因戒仆曰：「勿露我姓名。」生遂投刺，更以姓田。二郎延入相见。生问曰：「乡大人自何来？」二郎曰：「辽边。」生又曰：「今何往？」二郎曰：「奉敕回家。」生又曰：「贵干？」二郎曰：「勾查军伍。」生曰：「亦带宝眷耶？」二郎曰：「送舍妹还乡成亲。」生曰：「令妹夫何姓？」二郎曰：「庠生白景云。」生曰：「此兄娶李辰州之女，二月已成亲矣。」二郎曰：「兄何以知之？」生曰：「家君与之同宦荆州，故备知其详耳。」二郎曰：「既知其详，愚不敢隐。」因述其终始。生笑曰：「以尊翁之贵、令妹之贤，何惧配无公侯，乃关情于白氏之子乎？」二郎又诵其妹《闺怨》之章及夫不适二姓之意。生啧啧叹赏。复请二郎再诵。生一一记之。二郎曰：「兄之聪颖，无出其右。」因留饮焉，相对尽欢。及二郎回拜，与叔相见，尽列珍馐畅饮。



自此同行，道上绸缪，不啻兄弟。二郎俱以实言，生终不以实告。叔见徽音节操，劝生并娶。生曰：「侄非不欲，但既与奇姐深盟，此时必须两娶。倘一娶得三，获罪于士夫，见非于公议。虽父母，谓我何！且此女未必真心，二郎未必实语，云将探其真情。抵家，再为区处。」



次日，令其叔绐于二郎曰：「舍侄实未议亲，令妹若肯俯就，甚所愿也。」二郎曰：「但恐家妹不从耳。」二郎从容为妹言之，徽音唤柳青曰：「取水来洗耳，吾不听污言也。」因以生求婚诗进。徽音见之，呼莲香曰：「取水来洗目，吾不观污词也。吾兄再谈此语，将送吾命江中。」自是二郎不敢言，生亦不敢谑。然生虽有敬慕徽音之意，而不敢为三人并取之谋。日夜辗转，无可奈何。



一日，将抵家，与二郎别曰：「吾实与兄言，白郎吾表亲，事必与我谋。今白郎已娶琼姐为妻，更有情人奇姐为次，令妹若去，置之何地？若令妹居长，彼必不甘；若令妹居下，堂堂小姐岂后他人？以吾计之，唯有三人共结姊妹，可以长处和气，不知尊意何如？」生言既毕，因誓不欺。二郎乃与徽音共议，复于生曰：「家妹身为纲常，非贪逸欲。若见白郎，可免失身之患，若论长幼，则亦无意分争。」生曰：「如此则善矣。」翌日，相别。



生自荆州至家，与老仆途中相遇，已喜奇姐事谐。至日，入见老夫人、赵母矣。锦姐出见，面惨流泪。生甚怪之，因问奇姐及陈夫人，老夫人绐以在乡。生见锦娘惨容，力问其故，赵母不得已，言之。生大号恸，昏绝仆地，扶入卧床，昏睡不醒。老夫人祝锦娘曰：「此生远归，伤情特甚，汝为兄妹，便可往省。万一失措，将奈之何！」是夕，锦率诸婢奉侍左右，生殊不与交言，终夜号泣饮水。



次早，往乡祭奠，锦、琼惧其伤生也，遣春英、新珠侍之。生见柩即仆地，移时方苏。如是者四。生之叔见其甚也，代为祭奠，劝生肩舆以归。



生二日不食矣，老夫人彷徨，亲手进食。生不视，老夫人恚曰：「汝欲毙老身乎！既知有陈姨，亦知有我；既知有奇姐，亦知有琼；且彼为子死孝，为女死节，夫复何恨？子岂不知天命，而为无益之忿耶！」赵母亦苦劝，生稍进食。因令人为奇招魂，立主以祀之。奇弟双哥，托锦为之抚养。奇柩在乡，倩人为之守护。以白金为奇女祭田，具簿书为奇综家赀。其招魂词曰：



哀哉魂也！予之招兮。魂何在乎？在九天兮。然魂为我死，岂忍舍我而之天兮？哀哉魂也！予之招兮。魂何在乎？在地下兮。然魂欲与我追随，乌能甘心于地下兮？哀哉魂也！予之招兮。魂何在乎？在名山兮。然山盟之情未了，魂得无望之而堕泪兮？哀哉魂也！予之招兮。魂何在乎？在沧海兮。然海誓之约未伸，魂得无睹之而流涕兮？哀哉魂也！予之招兮。魂何在乎？在东南兮。然金莲径寸，安能遨游于东南兮？哀哉魂也！予之招兮。魂何在乎？在花前兮。然言别而花容遂减，魂何意于观花兮？哀哉魂也！予之招兮。魂何在乎？在月下兮。然月圆而人未圆，魂何心于玩月兮？



呜呼哀哉兮，滂沱涕下。无处旁求兮，茫茫若夜。予心凄凄兮，莫知所迓。岂忍灰心兮，乘风超化。反而以思兮，既悲且讶。畴昔楚江兮，梦魂亲炙。静坐澄神兮，精爽相射。乃知魂之所居兮，在吾神明之舍。



呜呼哀哉！魂之来兮，与汝徘徊。予之思兮，肠断九回。生不得见兮，葬则同垓。有如不信兮，皎日鸣雷。兴言及此兮，千古余哀。天实为之兮，谓之何哉。死生定数兮，魂莫伤怀。死为节孝兮，名彻钧台。愧予凉德兮，独恁困颓。魂将佑我兮，酌此金罍。




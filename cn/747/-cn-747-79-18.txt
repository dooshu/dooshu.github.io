○授令狐綯太清宫使魏謩监修国史裴休集贤殿大学士制

门下：太宫之崇严，史阁之要重，书殿之清秘，近代以来，率命相臣总统其务，宠擢迁转，允谐旧规。金紫光禄大夫门下侍郎兼兵部尚书门下平章事监修国史上柱国彭阳县开国男食邑三百户令狐綯，上才经邦，正德宰物，瑚琏重器，宜升清庙之中。银青光禄大夫守中书侍郎兼礼部尚书同中书门下平章事集贤殿大学士上柱国魏謩，直道事主，宏国佐时，圭璋瑞姿，早耀泰坛之上。金紫光禄大夫中书侍郎兼户部尚书同中书门下平章事上柱国河东县开国子食邑五百户裴休，忠力许国，清规立朝，鸾凤异仪，高举地重霄之外。并富有天爵，深於人文，早怀匡济之资，素蕴生灵之望。洎处台位，俾陈庙谟，能肩一心，以畅万务。识我忧勤之旨，罄其弼亮之诚，边疆寝宁，风雨咸若。念此丕绩，怀於深衷。今则各新宠章，迭领重职，所宜阐清净元默之化，正襃贬删详之业，因此嘉命，启吾规词。夫献忠言则君受益，秉公心则人无怨，除吏当则众职举，下令一则百度美，乃吾三后前所施为也。余尚忧属，事重切磨，终始不亏，乃曰良相。綯可守本官充太清宫使，謩可守本官监修国史，休可守本官充集贤殿大学士。散官勋封各如故。主者施行。


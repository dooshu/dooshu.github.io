卷二百十五

钦定四库全书

历代名臣奏议卷二百十五

明　杨士奇等　撰

慎刑

汉文帝元年十二月上曰法者治之正也所以禁暴而率善人也今犯法已论而使亡罪之父母妻子同产坐之及为收孥朕甚不取其议之有司皆曰民不能自治故为法以禁之相坐坐收所以累其心使重犯法所从来远矣如故便上曰朕闻法正则民慤罪当则民从且夫牧民而导之善者吏也其既不能导又以不正之法罪之是反害於民为暴者也何以禁之朕未见其便其熟计之有司皆曰陛下加大惠德甚盛非臣等所及也请奉诏书除收孥诸相坐律令

十三年齐太仓令淳于意有罪当刑诏狱逮系长安意无男有五女当行会逮骂其女曰生女不生男缓急非有益也其少女缇萦自伤悲泣乃随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽後欲改过自新其道亡繇也妾愿没入为官婢以赎父刑罪使得自新书奏天子怜悲其意遂下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三而奸不止【肉刑三谓黥劓左右趾】其咎安在非乃朕德之薄而教不明与吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不德也岂称为民父母之意哉其除肉刑有以易之

宣帝初即位守廷尉吏路温舒上书言宜尚德缓刑其辞曰臣闻齐有无知之祸而桓公以兴晋有孋姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶微兴坏尊文武之业泽加百姓功润诸侯虽不及三王天下归仁焉文帝永思至惪以承天心崇仁义省刑罚通关梁一远近敬贤如大宾爱民如赤子内恕情之所安而施之於海内是以囹圄空虚天下太平夫继变化之後必有异旧之恩此贤圣所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命淫乱其心遂以自亡深察祸变之故乃皇天所以开至圣也故大将军受命武帝股肱汉国披肝胆决大计黜亡义立有德辅天而行然後宗庙以安天下咸宁臣闻春秋正即位大一统而慎始也陛下初登至尊与天合符宜改前世之失正始受之统涤烦文除民疾存亡继絶以应天意天下幸甚臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用於世忠良切言皆欝於胷誉谀之声日满於耳虚美薰心实祸蔽塞此乃秦之所以亡天下也方今海内赖陛下恩厚亡金革之危饥寒之患父子夫妇戮力安家然太平之未洽者狱乱之也夫狱者天下之命死者不可生断者不可属书曰与其杀不辜宁失不经今治狱吏则不然上下相驱以刻为明深者获公名平者多後患故治狱吏皆欲人死非憎人也自安之道在人之死是以死人之血流离於市被刑之徒比肩而立大辟之计岁以万数此圣人所以伤太平之未洽凡以此也夫人情安则乐生痛则思死捶楚之下何求而不得故囚人不胜痛则饰诬词以示之吏治者利其然则指道以明之上奏畏却则鍜链而周内之盖奏当之成虽臯陶听之犹以为死有余辜何则成链之者衆文致之罪明也是以狱吏专为深刻残贼而无极偷为一切不顾国患此世之大贼也故俗语云画地作狱议不入刻木为吏期不对此皆疾吏之风悲痛之辞也故天下之患莫深於狱败法乱政离亲塞道莫甚乎治狱之吏此臣所谓一尚存者也臣闻乌鸢之卵不毁而後凤凰集诽谤之罪不诛而後良言进故古人有言山薮藏疾川泽纳汚国君含垢唯陛下除诽谤以招切言开天下之口广箴谏之路改亡秦之失遵文武之德省法制寛刑罚以废治狱则太平之风可兴於世永履和乐与天无极天下幸甚上善其言

东汉明帝永平中有人单辞告武阳侯朱浮事者帝大怒赐浮死长水校尉樊儵上奏曰唐尧大圣兆人获所尚优游四凶之狱厌服海内之心使天下咸知然後殛罚浮事虽昭明而未逹人听宜下廷尉章着其事帝亦悔之

章帝时陈宠为尚书是时承永平故事吏政尚严切尚书决事率近於重宠以帝新即位宜改前世苛俗乃上疏曰臣闻先王之政赏不僭刑不滥与其不得已宁僭不滥故唐尧着典眚灾肆赦周公作戒勿误庶狱伯夷之典惟敬五刑以成三德由此言之圣贤之政以刑罚为首往者断狱严明所以威惩奸慝既平必宜济之以寛陛下即位率由此义数诏羣僚弘崇晏晏【晏晏溢和也】而有司执事未悉奉承典刑用法犹尚深刻断狱者急於篣格酷烈之痛【篣即榜也】执宪者烦於诋欺放滥之文或因公行私逞纵威福夫为政犹张琴瑟大弦急者小弦絶故子贡非臧孙之猛法而美郑侨之仁政【臧孙鲁大夫行猛政子贡非之曰夫政犹张琴瑟也大弦急则小弦絶矣故曰罚得则奸邪止赏得则下欢悦子之贼心见矣独不闻子产之相郑乎推贤举能抑恶扬善有大略者不问其短有厚德者不非小疵家给人足囹圄空虚子产卒国人皆叩心流涕三月不闻竽琴之音其生也见爱死也可悲故曰德莫大於仁祸莫大於刻今子病而人贺子愈而人相惧曰嗟乎何命之不善子又不死?孙慙而避位终身不出】诗云不刚不柔布政优优方今圣德充塞假于上下宜隆先王之道荡涤烦苛之法轻薄箠楚以济羣生全广至德以奉天心帝敬纳宠言每事务於寛厚其後遂诏有司絶钻鑚诸惨酷之科【钻铁鋷也其炎反鋷音陟叶反鑚膑刑谓鑚去其膑骨也鑚音作唤反】解妖恶之禁除文致之请谳五十余事定着于令【文致谓前人无罪文饰致於法中也】是後人俗和平屡有嘉瑞

安帝时旧令麦秋得案验薄刑而州郡好以苛察为政因此遂盛夏断狱永初元年鲁恭为司徒上疏谏曰臣伏见诏书敬若天时【若顺也】忧念万民为崇和气罪非殊死且勿案验进柔良退贪残奉时令【言顺月令以行事也】所以助仁德顺昊天致和气利黎民者也旧制至立秋乃行薄刑自永元十五年以来改用孟夏而刺史太守不深惟忧民息事之原进良退残之化因以盛夏徵召农人拘对考验连滞无已司隶典司京师四方是则而近於春月分行诸部托言劳来贫人而无隐恻之实烦扰郡县廉考非急逮捕一人罪延十数【逮及也辞所连及即追捕之】上逆时气下伤农业案易五月姤用事【东观记曰五月姤卦巽下乾上初六一阴爻生五月之卦也本多作后古字通】经曰后以施令诰四方【诰理也易姤卦象曰天下有风姤后以施令诰四方乾为天君之象也巽为风号令之象也后君也故以喻人君施令也】言君以夏至之日施命令止四方行者所以助微隂也【易复卦曰先王以至日闭关商旅不行故夏至宜止行也五月隂气始生故曰微隂】行者尚止之况於逮召考掠夺其时哉比年水旱伤稼人饥流宂【宂散也】今始夏百谷权舆阳气胎养之时【尔雅曰权舆始也万物皆含胎长养之时】自三月以来隂寒不暖物当化变而不被和气月令孟夏断薄刑出轻系行秋令则苦雨数来五谷不熟【郑玄注礼记云申之气乘之也苦雨白露之类也时物得而伤也】又曰仲夏挺重囚益其食【挺犹寛也】行秋令则草木零落【酉之气乘之也八月宿直昴为狱主杀】人伤於疫【大陵之气为害也大陵星名春秋合诚图曰大陵主死丧也】夫断薄刑者谓其轻罪已正不欲令 久系故时断之也臣愚以为今孟夏之制可从此令其决狱案考皆以立秋为断以顺时节育成万物则天地以和刑罚以清矣初肃宗时断狱皆以冬至之前自後论者互多駮异邓太后诏公卿以下会议恭议奏曰夫隂阳之气相扶而行发动用事各有时节若不当其时则物随而伤王者虽质文不同而兹道无变四时之政行之若一月令周世所造而所据皆夏之时也【谓气候及星辰昬旦皆夏时也】其变者唯正朔服色牺牲徽号器械而已【夏以建寅为正服色牺牲徽号器械皆尚黑殷以建丑为正尚白周以建子为正尚赤周以夜半为朔殷以鷄鸣为朔夏以平旦为朔祭天地宗庙曰牺卜得吉曰牲徽号旌旗之名也器械礼乐之器及以甲兵也】故曰殷因於夏礼周因於殷礼所损益可知也易曰潜龙勿用【龙以喻阳气】言十一月十二月阳气潜藏未得用事虽煦嘘万物养其根荄【荄草根也荄音该】而犹盛隂在上地冻水氷阳气否隔闭而成冬故曰履霜坚氷隂始凝也驯致其道至坚氷也【驯顺也言隂以卑顺为道渐至显着犹自履霜而至坚氷】言五月微隂始起至十一月坚氷至也夫王者之作因时为法孝章皇帝深惟古人之道助三正之微定律着令【三正三微也前书音义曰言阳气始施万物微而未着故曰微一曰天统谓周十一月建子为正天始施之端也二曰地统谓殷十二月建丑为正地始化之端也三曰人统谓夏十三月建寅为正人始成之端也】冀承天心顺物性命以致时雍然从变改以来年岁不熟谷价常贵人不宁安小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道为亏况於衆乎易十一月君子以议狱缓死可令疑罪使详其法大辟之科尽冬月乃断其立春在十二月中者勿以报囚如故事【报囚谓奏请报决也】後卒施行顺帝永和四年中常侍张逵矫诏收缚腾贲於省中帝闻震怒勅宦者李歙急呼腾贲释之收逵等悉伏诛辞所连染及在位大臣梁商惧多侵枉乃上疏曰春秋之义功在元帅罪止首恶故赏不僭溢刑不淫滥五帝三王所以致康乂也窃闻考中常待张逵等辞语多所牵及大狱一起无辜者衆死囚久系纎微成大非所以顺迎和气平政成化也宜早讫竟以止逮捕之烦帝乃纳之罪止坐者

献帝时论者多欲复肉刑少府孔融建议曰古者敦龎善否不别吏端刑清政无过失百姓有罪皆自取之末世陵迟风化坏乱政挠其俗法害其人故曰上失其道民散久矣而欲绳之以古刑投之以残弃非所谓与时消息者也纣斮朝涉之胫天下谓为无道夫九牧之地千八百君若各刖一人是下常有千八百纣也求俗休和弗可得已且被刑之人虑不念生志在思死类多趋恶莫复归正夙沙乱齐伊戾祸宋赵高英布为世大患不能止人遂为非也适足絶人还为善耳虽忠如鬻拳信如卞和智如孙膑寃如巷伯才如史迁达如子政一离刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所施也汉开改恶之路凡为此也故明德之君远度深惟弃短就长不苟革其政也朝廷善之卒不改焉

魏武帝时高柔为尚书郎转拜丞相理曹掾令曰夫治定之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识平当明于宪典勉恤之哉鼓吹宋金等在合肥亡逃旧法军征士亡者竟其妻子武帝患犹不息更重其刑金有母妻及二弟皆给官主者奏尽杀之柔启曰士卒亡军诚在可疾然窃闻其中时有悔者愚谓乃宜贷其妻子一可使贼中不信二可使诱其还心正如前科固已絶其意望而猥复重之柔恐自今在军之士见一人亡逃诛将及已亦且相随而走不可复得杀也此重刑非所以止亡乃所以益走耳武帝曰善即止不杀金母弟

魏国既建陈羣迁为御史中丞时武帝议复肉刑令曰安得通理君子达於古今者使平斯事乎昔陈鸿胪以为死刑有可加於仁恩者正谓此也御史中丞能申其父之论乎羣对曰臣父纪以为汉除肉刑而增加笞本兴仁恻而死者更衆所谓名轻而实重者也名轻则易犯实重则伤民书曰惟敬五刑以成三德易着劓刖灭趾之法所以辅政助教惩恶息杀也且杀人偿死合於古制至於伤人或残毁其体而裁翦毛髪非其理也若用古刑使淫者下蚕室盗者刖其足则永无淫放穿踰之奸矣夫三千之属虽未可悉复若斯数者时之所患宜先施用汉律所杀殊死之罪仁所不及也其余逮死者可以刑杀如此则所刑之与所生足以相贸矣今以笞死之法易不杀之刑是重人支体而轻人躯命也和洽为侍中後有白毛玠谤毁武帝武帝见近臣怒甚洽陈玠素行有本求案实其事罢朝武帝令曰今言事者白玠不但谤吾也乃复为崔琰觖望此损君臣恩义妄为死友怨叹殆不可忍也昔萧曹与高祖并起微贱致功立勲高祖每在屈笮二相恭顺臣道益彰所以祚及後世也和侍中比求实之所以不听欲重参之耳洽对曰如言事者言玠罪过深重非天地所覆载臣非敢曲理玠以枉大伦也以玠出羣吏之中特见拔擢显在首职历年荷宠刚直忠公为衆所惮不宜有此然人情难保要宜考核两验其实今圣恩垂含垢之仁不忍致之于理更使曲直之分不明疑自近始武帝曰所以不考欲两全玠及言事者耳洽对曰玠信有谤主之言当肆之市朝若玠无此言事者加诬大臣以误主听二者不加检核臣窃不安武帝曰方有军事安可受人言便考之邪狐射姑刺阳处父於朝此为君之诚也

文帝为五官将召卢毓署门下贼曹崔琰举为冀州主簿时天下草创多逋逃故重士亡法罪及妻子亡士妻白等始适夫家数日未与夫相见大理奏弃市毓駮之曰夫女子之情以接见而恩生成妇而义重故诗云未见君子我心伤悲亦既见止我心则夷又礼未庙见之妇而死归葬女氏之党以未成妇也今白等生有未见之悲死有非妇之痛而吏议欲肆之大辟则若同牢合卺之後罪何所加且记曰附从轻言附人之罪以轻者为比也又书云与其杀不辜宁失不经恐过重也苟以白等皆受礼聘已入门庭刑之为可杀之为重武帝曰毓执之是也

明帝初公孙渊兄晃为叔父恭任内侍先渊未反数陈其变及渊谋逆帝不忍市斩欲就狱杀之廷尉高柔上疏曰书称用罪伐厥死用德彰厥善此王制之明典也晃及妻子叛逆之类诚应枭县勿使遗育而臣窃闻晃先数自归且陈渊祸萌虽为凶族原心可恕夫仲尼亮司马牛之忧祁奚明叔向之过在昔之美义也臣以为晃信有言宜贷其死苟自无言便当市斩今进不赦其命退不彰其罪闭着囹圄使自引分四方观国或疑此举也帝不听

太和中太子太傅锺繇上疏曰大魏受命继踪虞夏孝文革法不合古道先帝圣德固天所纵坟典之业一以贯之是以继世仍发明诏思复古刑为一代法连有军事遂未施行陛下远追二祖遗意惜斩趾可以禁恶恨入死之无辜使明习律令与羣臣共议出本当右趾而入大辟者复行此刑书云皇帝清问下民鳏寡有辞于苗此言尧当除蚩尤有苗之刑先审问於下民之有辞者也若今蔽狱之时讯问三槐九棘羣吏万民使如孝景之令其当弃市欲斩右趾者许之其黥劓左趾宫刑者自如孝文易以髠笞能有奸者率年二十至四五十虽斩其足犹任生育今天下人少於孝文之世下计所全岁三千人张苍除肉刑所杀岁以万计臣欲复肉刑岁生三千人子贡问能济民不谓仁乎孔子曰何事於仁必也圣乎尧舜其犹病诸又曰仁远乎哉我欲仁斯仁至矣若诚行之斯民永济书奏诏曰太傅学优才高留心政事又於刑理深远此大事公卿羣察善共平议司徒王朗议以为繇欲轻减大辟之条以增益刖刑之数此即起偃为竖化屍为人矣然臣之愚犹有未合微异之意夫五刑之属着在科律科律自有减死一等之法不死即为减施行已久不待远假斧凿於彼肉刑然後有罪次也前世仁者不忍肉刑之惨酷是以废而不用不用已来历年数百今复行之恐所减之文未彰於万民之目而肉刑之问已宣於寇雠之耳非所以来远人也今可按繇所欲轻之死罪使减死之髠刖嫌其轻者可倍其居作之岁数内有以生易死不訾之恩外无以刖易?骇耳之声议者百余人与朗同者多帝以吴蜀未平旦寝

吴大帝时中书吕壹典校文书多所纠举步隲上疏曰伏闻诸典校摘抉细微吹毛求疵重案深诬趋欲陷人以成威福无罪无辜横受大刑是以使民局天蹐地谁不战栗昔之狱官惟贤是任故臯陶作士吕侯赎刑张于廷尉民无寃枉休泰之祚实由此兴今之小臣动与古异狱以贿成轻忽人命归咎于上为国速怨夫一人吁嗟王道为亏甚可仇疾明德慎罚哲人惟刑书传所美自今蔽狱都下则宜谘顾雍武昌则陆逊潘濬平心专意务在得情隲党神明受罪何恨

乌程侯建衡二年陆抗加拜都护闻武昌左都督薛莹徵下狱抗上疏曰夫俊乂者国家之良宝社稷之贵资庶政所以伦叙四门所以穆清也故大司农楼玄散骑中常侍王蕃少府李勖皆当世秀頴一时显器既蒙初宠从容列位而并旋受诛殛或圯族替祀或投弃荒裔盖周礼有赦贤之辟春秋有宥善之义书曰与其杀不辜宁失不经而蕃等罪名未定大辟以加心经忠义身被极刑岂不痛哉且已死之刑固无所识至乃焚烁流漂弃之水滨惧非先王之正典或甫侯之所戒也是以百姓哀耸士民同感蕃勖永已悔亦靡及诚望陛下赦召玄出而顷闻薛莹卒见逮録莹父综纳言先帝傅弼文皇及莹承基内厉名行今之所坐罪在可宥臣惧有司未详其事如复诛戮益失民望乞垂天恩原赦莹罪哀矜庶狱清澄刑网则天下幸甚

西晋愍帝建兴中丞相府斩督运令史淳于伯而血逆流丞相司直刘隗奏曰古之为狱必察五听三槐九棘以求民情虽明庶政不敢折狱死者不可复生刑者不可复续是以明王哀矜用刑曹参去齐以市狱为寄自顷蒸荒杀戮无度罪同断异刑罚失宜谨按行督运令史淳于伯刑血着柱遂逆上终极柱末二丈三尺旋复下流四尺五寸百姓諠譁士女纵观咸曰其寃伯息忠诉辞称枉云伯督运讫去二月事毕代还无有稽乏受赇使役罪不及死军是戍军非为征军以乏军兴论於理为枉四年之中供给运漕凡诸徵发租调百役皆有稽停而不以军兴论至於伯也何独明之捶楚之下无求不得囚人畏痛饰辞应之理曹国之典刑而使忠等称寃明时谨按从事中郎周筵法曹参军刘胤属李匡幸荷殊宠并登列曹当思敦奉政道详法慎役使兆庶无枉人不称诉而令伯枉同周青寃魂哭於幽都诉灵恨於黄泉嗟叹甚於杞梁血妖过於崩城故有陨霜之人夜哭之鬼伯有昼见彭生为豕刑杀失中妖眚并见以古况今其揆一也皆由筵等不胜其任请皆免官於是右将军王导等上疏引咎请解职帝曰政刑失中皆吾闇塞所由寻示愧惧思闻忠告以补其阙而引过求退岂所望也

宋孝武帝时丞相南郡王义宣车骑将军臧质反义宣司马竺超民臧质长史陆展兄弟并应从诛尚书令何尚之上言曰刑罚得失治乱所由圣贤留心不可不慎竺超民为贼既遁走一夫可禽若反覆昧利即当取之非唯免愆亦可要不义之赏而超民曾无此意微足观过知仁且为官保全城府谨守库藏端坐待缚今戮及兄弟与向始末无论者复成何异陆展尽质复灼然便同之巨逆於事为重臣豫蒙顾待自殊凡隶苟有所怀不敢自默超民坐者由此得原

齐高帝建元二年王僧?授左光禄大夫兼丹阳尹时郡县狱相承有上汤杀囚僧?上疏言之曰汤本以救疾而实行冤暴或以肆忿若罪必入重自有正刑若去恶宜疾则应先启岂有死生大命而潜制下邑愚谓治下囚病必先刺郡求职司与医对共诊验远县家人省视然後处理可使死者不恨生者无怨上纳其言後魏文成帝时断狱多滥给事中源贺上书曰案律谋反之家其子孙虽养他族追还就戮所以絶罪人之类彰大逆之辜其为刼贼应诛者兄弟子侄在远道隔关津皆不坐窃惟先朝制律之意以不同谋非絶类之罪故特垂不死之诏若年十三已下家人首恶计谋所不及愚以为可原其命没入县官帝纳之

贺为征南将军冀州刺史复上书曰臣闻人之所宝莫宝於生全德之厚者莫厚於宥死然犯死之罪难以尽恕权其轻重有可矜恤今勍寇游魂於北狡贼负险於南其在疆场犹须防戍臣愚以为自非大逆赤手杀人之罪其坐赃及盗与过误之愆应入死者皆可原命谪守边境是则已断之体更受全生之恩徭役之家渐蒙休息之惠刑措之化庶几在兹虞书曰流宥五刑此其义也臣受恩深重无以仰答将违阙庭豫增系恋敢上瞽言唯加裁察帝从其言已後入死者皆恕死徙边久之帝乃谓羣臣曰源贺劝朕宥诸死刑徙充北番诸戍自尔至今一岁所活殊为不少生济之理既多边戍之兵有益卿等事朕致何善意也苟人人如贺朕治天下复何忧哉顾忆诚言利实广矣羣臣咸曰非忠臣不能进此计非圣明不能纳此言

孝文帝太和初怀州民伊祁荀初三十余人谋反将杀刺史文明太后欲尽诛一城之民雍州刺史张白泽谏曰臣闻上天爱物之生明王重民之命故杀一人而取天下仁者不为且周书父子兄弟罪不相及今羣凶肆虐轘裂诛尽合城无辜奈何极辟不诬十室而况一州或有忠焉或有仁者若淫刑滥及杀忠与仁斯乃西伯所以叹息於九侯孔子所以回轮於河上伏惟圣德昭明殷鉴水镜前礼止迅烈之怒抑雷霆之威则溥天知幸矣昔厉防民口卒灭宗姬文听舆颂终摧强楚愿不以人废言留神省察太后从之

孝明帝时灵太后临朝任城王澄奏曰臣闻赏必以道用防淫人之奸罚不滥及以戒良士之困刑者侀也每垂三宥秉律执请不得已而用之是故小大之狱察之以情一人吁嗟或亏王道刑罚得失乃兴废之所由也窃闻司州牧高阳王臣雍拷杀奉朝请韩元昭前门下録事姚敬贤虽因公事理实未尽何者太平之世草不横伐行苇之感事验隆周若昭等状彰死罪以定应刑於都市与衆弃之如其疑似不分情理未究不宣以三清九流之官杖下便死轻絶民命伤理败法往年司州於大市鞭杀五人及检?状全无寸尺今复酷害一至於此朝野云云咸怀惊愕若杀生在下虐专於臣人君之权安所复用自开古以来明明之世未闻斯比也武王曰吾不以一人之命而易天下盖重民命也请以见事付廷尉推究验其为刼之状察其栲杀之理使是非分明幽魂获雪诏从之

宣武帝永平元年秋七月诏尚书检枷杖大小违制之由科其罪失尚书令高肇尚书仆射清河王怿尚书邢峦尚书李平尚书江阳王继等奏曰臣等闻王者继天子物为民父母导之以德化齐之以刑法小大必以情哀矜而勿喜务於三讯五听不以木石定狱伏惟陛下子爱苍生恩侔天地疏网改祝仁过商后以枷杖之非度愍民命之或伤爰降慈旨广垂昭恤虽有虞慎狱之深汉文恻隐之至亦未可共日而言矣谨案狱官令诸察狱先备五听之理尽求情之意又验诸证信事多疑似犹不首实者然後加以拷掠诸犯年刑已上枷锁流徙已上增以杻械迭用不俱非大逆外叛之罪皆不大枷高杻重械又无用石之文而法官州郡因缘增加遂为恒法进乖五听退违令文诚宜案劾依旨科处但踵行已久计不推坐检杖之小大鞭之长短令有定式但枷之轻重先无成制臣等参量造大枷长一丈三尺喉下长一丈通颊木各方五寸以拟大逆外叛杻械以掌流刑已上诸台寺州郡大枷请悉焚之枷本掌囚非拷讯所用从今断狱皆依令尽听讯之理量人强弱加之拷掠不听非法拷人兼以拷石自是枷杖之制颇有定准

时将刑元愉妾李氏羣官无敢言者勅中书令崔光为诏光逡廵不作奏曰伏闻当刑元愉妾李加之屠割妖惑扇乱诚合此罪但外人窃云李今怀姙例待分产且臣寻诸旧典兼推近事戮至刳胎谓之虐刑桀纣之主乃行斯事君举必书义无隐昧酷而乖法何以示後陛下春秋已长未有储体皇子襁褓至有天失臣之愚识知无不言乞停李狱以俟育孕宣武纳之

孝庄帝时御史中尉兼给事黄门侍郎高道穆上疏曰臣闻舜命臯陶奸宄是托禹泣辜人尧必为念所以举直错枉事切曩贤明德慎罚议存先典高祖太和之初置廷尉司直论刑辟是非虽事非古始交济时要所谓礼乐互兴不相沿袭者矣臣以无庸忝当今任所思报效未忘寝兴但识谢知今业慙稽古未能进一言以利国说一策以兴邦索米长安岂不知愧至於职司其忧犹望僶俛窃见御史出使悉受风闻虽时获罪人亦不无枉滥何者得尧之罚不能不怨守令为政容有爱憎奸猾之徒恒思报恶多有妄造无名共相诬谤御史一经检究耻於不成杖木之下以虚为实无罪不能自雪者岂可胜道哉臣虽愚短守不假器绣衣所指冀以清肃若仍踵前失或伤善人则尸禄之责无所逃罪所以夙夜为忧思有悛革如臣鄙见请依太和故事还置司直十人名隶廷尉秩以五品选历官有称心平性正者为之御史若出纠劾即移廷尉令知人数廷尉遣司直与御史俱发所到州郡分居别馆御史检了移付司直覆问事讫与御史俱还中尉弹闻廷尉科按一如旧式庶使狱成罪定无复稽寛为恶取败不得称枉若御史司直纠劾失实悉依所断狱罪之听以所检迭相纠发如二使阿曲有不尽理听罪家诣门下通诉别加按检如此则肺石之傍怨讼可息丛棘之下受罪吞声者矣诏从之

唐太宗即位诏长孙无忌房玄龄等复定旧令议绞刑之属五十皆免死而断右趾既而又哀其断毁支体谓侍臣曰肉刑前代除之久矣今复断人趾吾不忍也王珪萧瑀陈叔达对曰受刑者当死而获生岂但去一趾去趾所以使见者知惧今以死刑为断趾盖寛之也帝曰公等更思之其後蜀王法曹参军裴弘献駮律令四十余事乃诏房玄龄与弘献等重加删定玄龄等以谓古者五刑刖居其一及肉刑既废今以笞杖徒流死为五刑而又刖足是六刑也於是除断趾法为加役流三千里居作

贞观元年太宗谓侍臣曰死者不可再生用法须务存寛简古人云鬻棺者欲岁之疫非疾於人利於棺售故耳今法司核理一狱必求深劾欲成其考课今作何法得使平允谏议大夫王珪曰但选公良直善人断狱允当者增秩赐金即奸伪自息诏从之

河内人李好德坐妖言下狱大理丞张藴古以为好德病狂瞀法不当坐太宗许将寛宥藴古密报其旨仍引与博戏治书侍御史权万纪劾奏之太宗大怒令斩於东市既而悔之谓房玄龄曰公等食君之禄须忧人之忧事无巨细咸当留意今不问则不言见事都不谏争何所辅弼如藴古身为法官与囚博戏漏泄朕言此亦罪状甚重若据常律未至极刑朕当时盛怒即令处置公等竟无一言所司又不覆奏遂即决之岂是道理因诏曰凡有死刑虽令即决皆须五覆五奏自藴古始也久之复谓羣臣曰死者不可复生昔王世充杀郑頲犹能悔近有府史取赇不多朕杀之是思之不审也决囚虽云五覆一日即了都未暇思审五奏何益纵有追悔又无所及自今在京诸司奏决死囚宜三日中五覆奏决日尚食勿进酒肉教坊太常辍教习天下诸州三覆奏其日亦蔬食务合礼减膳撤乐之意又手诏勅曰比来有司断狱多据律文虽情在可矜而不敢违法守文定罪或恐有寃自今门下省复有据法合死而情在可矜者宜録状上奏羣臣皆贺曰陛下钦恤刑狱非前代可及也

太宗时刘德威为大理卿太宗问曰比刑网寖密咎安在德威曰在君不在臣下之寛猛视主之好律失入者减三失出者减五今坐入者无辜坐出者有罪所以吏务深文为自营计非有教使然也帝然其言

太宗论隋日禁囚魏徵对曰臣昔在隋时闻有盗发炀帝令士澄捕之但有疑即苦加拷掠枉承贼者二千余人并令同日斩决大理丞张元济怪之试寻其状乃有六七人盗发之日先禁他所才被放出亦遭推劾不胜苦痛虚以自诬元济因此更事寻究二千人内唯有九人不明又按验九人四人非贼有司不敢执奏遂并杀之太宗曰非唯炀帝无道之君臣下亦不尽忠须相匡谏不避诛戮岂得苟行谄佞求悦誉乎君臣如此何能不败赖公等共相辅弼遂得囹圄空虚欲公等善始令终常如今日

戴州刺史贾崇以所部有犯十恶者被御史劾奏太宗谓侍臣曰昔陶唐大圣柳下惠大贤其子丹朱甚不肖其弟盗跖为巨恶夫以圣人之训父子兄弟之亲尚不能使陶染变革去恶从善今刺史化被下人咸归善道岂可得也若令缘此皆被贬责或恐逓相掩蔽罪刑斯失今後诸州有犯十恶者刺史不须坐罪明加纠访科罪庶使刑罚适中肃清奸恶乃谓大理卿孙伏伽曰夫作甲者欲其坚恐人之伤作箭者欲其锐恐人不伤何则各有司存利在称职故也朕问法官刑罚轻重每称法网寛於往代仍恐主狱之司利在杀人危人自达以钓声价今之所忧正在此耳深宜禁止务在寛平伏伽对曰此陛下之至仁也安敢不从

太宗又尝曰古者断狱必讯於三槐九棘之官今三公九卿即其职也自令以後大辟罪皆令中书门下四品以上及尚书九卿议之如此庶免冤滥羣臣皆称善由是至四年断死刑天下二十九人几致刑措时有告刑部尚书张亮谋反帝命百官议其狱皆言亮反当诛独将作少监李道裕上言亮反形未具不当诛帝不听斩之後悔之谓曰往者李道裕议张亮狱朕不从而杀之至今悔恨乃命为刑部侍郎

太宗以英武定天下然其天资仁恕初即位有劝以威刑肃天下者魏徵以为不可因为上言王政本於仁恩所以爱民厚俗之意太宗欣然纳之遂以寛仁治天下而於刑法尤慎

太宗有一骏马特爱之恒於宫中养饲无病而暴死帝怒养马宫人将杀之皇后谏曰昔齐景公以马死杀人晏子请数其罪云尔养马而死尔罪一也使公以马杀人百姓闻之必怨吾君尔罪二也诸侯闻之必轻吾国尔罪三也公乃释罪陛下尝读书见此事岂忘之耶太宗意乃解又谓房玄龄曰皇后庶事相启沃极有利益尔

池阳令崔文康坐事栎阳尉魏礼臣劾治狱成御史言其枉礼臣诉御史阿党乞下有司杂讯不如所言请死鞠报礼臣不实太宗诏如请谏议大夫弘文馆学士朱子奢谏曰在律上书不实有定罪今抵以死死者不可复生虽欲自新弗可得且天下惟知上书获罪欲自言者皆惧而不敢申矣诏可

高宗时左威卫大将军权善才右监门中郎将范怀义坐误斧昭陵栢罪当死高宗诏诛之大理丞狄仁杰奏不应死帝怒曰是使我为不孝子必杀之仁杰曰汉有盗高庙玉环文帝欲当之族张释之廷诤曰假令取长陵一抔土何以加其法於是罪止弃市陛下之法在象魏固有差等犯不至死而致之死何哉今误伐一栢杀二臣後世谓陛下为何如主帝意解遂免死

广州都督萧龄之受赇当死诏羣臣议请论如法诏戮于朝堂御史大夫唐临建言羣臣不知天子所以议之之意在律有八王族戮于隐议亲也刑不上大夫议贵也今龄之贪赃狼扈死有余咎陛下以异於他囚故议之有司又令入死非尧舜所以用刑者不可为後世法帝然之龄之齐高帝五世孙由是免死

武后时后称制惧天下不服欲制以威乃修後周告密之法诏官司受讯有言密事者驰驿奏之自徐敬业越王贞琅琊王冲等起兵讨乱武氏益恐乃引酷吏周兴来俊臣辈典大狱与侯思止王弘义郭弘霸李敬仁康暐卫遂忠等集告事数百人共为罗织构陷无辜自唐之宗室与朝廷之士日被告捕不可胜数天下之人为之仄足如狄仁杰魏元忠等皆几不免左台御史周矩上疏曰比奸憸告许习以为常推劾之吏以深劾为功凿空争能相矜以虐泥耳囊头摺胁籖爪县髪燻耳卧隣秽溺刻害支体糜烂狱中号曰狱持闭絶食饮昼夜使不得眠号曰宿囚残贼威暴取快目前被诬者苟求得死何所不至为国者以仁为宗以刑为助周用仁而昌秦用刑而亡愿陛下缓刑天下幸甚武后不纳崔仁师请不改反逆缘坐刑名疏曰自昔羲农以降爰及唐虞或设言而人不犯或画像而下知禁三代之盛泣辜解网父子兄弟罪不相及咸臻至理俱为称首及其叔代乱狱滋烦周之季年不胜其弊烈火原於子产峭涧起於安于韩季申商争持急刻参夷相坐始於此也秦用其法遂至土崩汉高之务寛大未为尽善文帝之存仁厚仍多凉德遂使新垣族灭信越葅醢见嗤良史谓之过刑晋魏至隋虽有损益凝脂犹密秋荼尚烦皇上爰发至仁念兹刑宪酌先王之令典采往昔之嘉猷革弊蠲苛可大可久仍降纶綍颁之九区故得断狱数简手足有措刑清化洽未有不安忽以暴秦酷法为隆周中典乖恻隐之情反惟行之令进退参详未见其可且父子天属昆季同气诛其父子足累其心此而不顾何爱兄弟既欲改法请更审量

守右卫胄曹参军陈子昂上奏曰臣闻昔者圣人理天下者美在太平太平之美者在於刑措臣伏见陛下务太平之理而未美太平之功贱臣顽微窃惑下列臣前蒙天恩召见恩制赐臣曰既遇非常之主何不进非常之策臣草木微品天恩降休伏刻肌骨不敢忘舍今陛下创三皇之业务三皇之理大统已集神化光明虽伏羲神农昔有天下诚未足比臣敢不竭节以効愚忠臣闻自古圣王谓之大圣者皆云尚德崇礼贵仁贱刑刑措不用谓之圣德不称严刑猛制用狱为理者也故周有天下八百余岁而唯颂成康汉有天下四百余岁而独称文景皆由几致刑措者也何者刑者政之末节非太平之资臣窃考之於天天贵生成验之於人人爱生育旁稽於圣圣务胜残皆不云以刑为德者然则圣王养天下者固当上务顺天下务顺人不天不人不可谓理故曰唯天为大唯尧则之又曰天地万物父母唯人万物之灵亶聪朙作元后元后作人父母然则为人父母固当贵於德养不可务於刑杀臣伏惟陛下圣德至大矣应天受命有三皇之功顺人正位有三皇之业拜图廵洛有三皇之符尊名显号有三皇之册明堂神构万象寅威风雨顺时百谷昌熟可谓足为万代之规也今天下百姓抱孙弄子鼓腹以望太平之政矣陛下为天地父母固将务德以顺养之登于太和以协皇极今陛下之政虽尽善矣然太平之理犹屈於狱官何以言之太平之朝务上下乐化不宜乱臣贼子日犯天诛比者大狱增多逆徒滋广愚臣顽昧切谓皆实乃去月十五日陛下特察诏囚李珎等无罪明魏真宰有功又召见高正臣又重推元万顷百寮庆悦皆荷圣明臣乃知亦有无罪之人挂於疎网者陛下务在寛典狱官务在急刑以伤陛下之仁以诬太平之政臣窃私恨之赖陛下独决天断寛荡羣刑死囚张楚金郭正一王彭祖王令基等以凶恶之罪特蒙全活朽骨更肉万死再生天地神祗实用同庆何以知之臣伏见去年八月已来天苦霖雨自陛下赦李珎等罪天朗气清又九月十八日明堂享会庆云抱日五彩纷郁龙章竟天万品咸观宇宙同庆又其月廿一日恩勅免楚金等死初有风雨变为景云司刑官属皆所共见臣闻隂惨者刑也阳舒者德也庆云者佳气也臣伏考之洪范验之六经圣人法天天亦助圣休咎之应必不虚来陛下法天垂仁天助陛下仁化狱吏急法则惨而隂雨陛下赦罪则舒而阳和君臣欢娱则喜而见庆云天意如此陛下岂可不承顺之夫刑者怒也不可以承嘉气今又隂雨臣恐过在狱官况陛下明堂之理本以崇德配天之业不以务刑今垂拱法宫且犹议杀布政衢室而未措刑贱臣顽愚尚疑未可况巍巍大圣光宅天下哉今者系狱囚徒多极法者道路之议或是或非陛下何不悉见召之自诘其罪罪真实者显示明刑罪有滥者严诛狱吏使天下咸服人知政刑以清太平之阶用登仁夀之域岂非至德克明哉昔邓太后以天降旱亲决洛阳囚徒良史书之而以为德况陛下大圣亿万超於邓后者矣夫狱吏不可信多弄国权自古败之圣王所诫陛下万代之业千载之名故不可使竹帛书之有亏於此也伏愿熟察以美太平之风贱臣不胜愚恳忠愤之至辄投谏匦昧死上闻

子昂为守麟台正字又上谏刑书曰臣本蜀之匹夫宦不望达陛下过意擢臣草莽之下昇在麟台之阁光宠自天卓若日月微臣固陋将何克负然臣闻忠臣事君有死无二怀佞不谏罪莫大焉况在明圣之朝不讳之日方复钳口下列俛仰偷荣非臣之始愿也不胜愚惑辄奏狂昧之说伏惟陛下少加察焉臣闻古之御天下者其政有三王者化之用仁义也霸者威之任权智也强国胁之务刑罚也是以化之不足然後威之威之不变然後刑之故至於刑则非王者之所贵矣况欲光宅天下追功上皇专任刑杀以为威断可谓策之失者也伏观陛下圣德聪明游心太古将制静宇宙保乂黎人发号施令出於诚慊天下苍生莫不想望圣风冀见神化道德为政将特待於陛下矣且臣闻之圣人出治必有驱除盖天人之符应休命也日者东南微孽敢谋乱常陛下顺天行诛罪恶咸伏岂非天意欲彰陛下神武之功哉而执事者不察天心以为人意恶其首乱唱祸法令诛屠将息奸源穷其党与遂使陛下大开诏狱重设严刑冀以惩创劝于天下逆党亲属及其交游有迹涉嫌疑乱相逮引莫不穷捕考劾枝叶蟠挐大或流血小御魑魅至有奸人荧惑乘险相诬糺告疑似冀图爵赏叫于阙下者日有数矣于时朝廷惶惶莫有自固海内倾听以相惊恐赖陛下仁慈悯斯危惧赐以恩诏许其大功已上一切勿论时人获泰谓生再造愚臣窃亦欣然贺陛下圣明得天下之机也不谓议者异见又执前图比者刑狱纷纷复起陛下不深思天意以顺休期尚以督察为理威刑为务使前者之诏不信於人愚臣昧焉窃恐非三皇五帝伐罪吊人之意也臣窃观当今天下百姓思安久矣曩属北人侵塞西戎寇边兵革相图向历十载关河自北转输幽燕秦蜀之西驰骛湟海当时天下疲极矣重以大兵之後屡遭凶年流离饥饿死丧略半幸愿陛下以至圣之德抚宁兆人边境获安中国无事隂阳大顺年谷累登天下父子始得相养矣故扬州构祸殆有五旬而海内晏然纎尘不动岂非天下蒸庶厌乱哉臣以此卜之知百姓思安久矣今陛下不务玄默以救疲人而专任威刑以失其望欲察察为政肃理寰区愚臣暗昧窃有大惑且臣闻刑者政之末节也先王以禁暴整乱不得已而用之今天下幸安万物思泰陛下乃以末节之法察理平人臣愚以为非适变随时之义也顷年已来伏见诸方告密囚累百千辈大抵所告皆以扬州为名及其穷竟百无一实陛下仁恕又屈法容之傍诉他事亦为推劾遂使奸恶之党快意相雠睚眦之嫌即称有密一人被讼百人满狱使者推捕冠盖如市或谓陛下爱一人而害百人天下喁喁莫知宁所臣闻自古圣人不有外患必有内忧物理之然也臣不敢以远古言之请借隋而说臣闻长老言隋之末代天下犹平炀帝不龚穷毒威武厌居皇极自緫元戎以百万之师观兵辽海天下始骚然矣遂使杨玄感挟不臣之势有犬盗之心欲因人谋以窃皇业乃称兵中夏将据洛阳哮阚之势倾宇宙矣然乱未踰月而首足异处何者天下之弊未有土崩蒸人之心犹望乐业炀帝不寤暗忽人机自以为元恶既诛天下无巨猾也皇极之任可以刑罚理之遂使兵部尚书樊子盖专行屠戮大穷党与海内豪士无不罹殃遂至杀人如麻流血成泽天下靡然始思为乱矣於是萧铣朱粲起於荆南李密窦建德乱於河北四海云揺遂并起而隋族亡矣岂不哀哉长老至今谈之委曲如是臣窃以此上观三代夏殷周兴亡下及秦汉魏晋理乱莫不皆以毒刑致败坏也夫大狱一起不能无滥何者刀笔之吏罕识大方断狱能者名在急劾文深网密则共称至公爰及人主亦谓其奉法於是利在杀人罕能平恕故狱吏相诫以杀为词非憎於人也而利在已故上希人主之旨以图荣身之利徇利既多则不能无滥滥及良善则淫刑逞矣夫人情莫不自爱其身陛下以此察之岂能无滥也寃人吁嗟感伤和气和气悖乱羣生厉疫水旱随之则有凶年人既失业则祸乱之心怵然而生矣顷来亢阳????候云而不雨农夫释耒瞻望嗷嗷岂不由陛下之有圣德而不降泽於天下人也傥旱遂过春废於时种今年稼穑必有损矣陛下何不敬承天意以泽恤人臣闻古者明王重慎刑罚盖惧此也书不云乎与其杀不辜宁失不经陛下柰何以堂堂之圣犹务强霸之威哉愚臣窃为陛下不取也且愚人安则乐生危则思变故事有招祸而法有起奸傥大狱未休支党日广天下疑惑相恐无辜人情之变不可不察昔汉武帝时巫蛊狱起江充行诈惑乱京师致使太子奔走兵交宫阙无辜被害者以千万数当此之时刘氏宗庙几倾覆矣赖武帝得壶关三老上书廓然感悟夷江充三族余狱不论天下以安耳臣每读汉书至此未尝不为戾太子流涕也古人云前事之不忘後事之师伏愿陛下念之今臣不避汤镬之罪以蝼蚁之命轻触宸严臣非不恶死而贪生也诚恐负陛下恩愚臣不敢以微命蔽塞聦明亦非敢欲陛下顿息刑罚望在恤刑耳乞与三事大夫图其可否往者不可谏来者犹可追无以臣微而忽其奏天下幸甚

凤阁舍人韦嗣立上疏曰臣窃尝闻之在尧舜之日画其衣冠当文景之时几致刑措历兹千载以为美谈臣伏惟陛下睿?饮明穷神知化自轩昊以降莫之与京独有往之论法或未尽善皆由主司奸凶惑乱视听寻而陛下圣察具详之矣然竟未能明其本源察其前事令天下万姓识陛下本心尚使四海多衔寃之人九泉有抱痛之鬼臣诚愚暗不识大纲请为陛下始末而言其事杨豫之後刑狱渐兴用法之伍务於穷竟连坐相牵数年不絶遂使巨奸大猾伺隙乘闲内包豺狼之心外示鹰鸇之迹隂图潜结共相影会构似是之言成不赦之罪皆深为巧诬恣行楚毒人不胜痛便乞自诬公卿士庶连颈受戮道路籍籍虽知非辜而鍜链已成辨占皆合纵臯陶为理于公定刑则谓汚棺毁柩犹未塞责虽陛下仁慈哀念恤狱缓死及览辞状便已周密皆谓勘鞫得情是其实犯虽欲寛舍其如法何於是小乃身诛大则族灭相缘共坐者不可胜言此岂宿构雠嫌将申报复皆图苟成公効自求官赏当时称传谓为罗织其中?刑得罪者虽有敏识通才被告言者便遭枉抑心徒痛其寃酷口莫能以自明或受诛夷或遭殛窜并甘心引分赴之如归故知弄法侮文伤人实甚赖陛下特回圣察昭然详究周兴丘积之类弘义俊臣之徒皆相次伏诛事暴遐迩而朝野庆泰若再覩阳和且如仁杰元忠俱罹枉陷被勘鞫之际亦皆自诬向非陛下至明垂以省察则葅醢之戮已及其身欲望输忠圣代安可复得陛下擢而升之各为良辅国之栋干称此二人何乃前非而後是哉诚由枉陷与甄明耳臣但恐往之得罪者多并皆此流则向时之冤其数甚衆昔杀一孝妇尚或降灾而滥者盖多宁无怨气怨气上达则水旱所兴欲望岁登不可得也陛下傥弘天地之大德施雷雨之深仁归罪於削刻之徒降恩於枉滥之伍自垂拱已来大辟罪已下常赦所不原者罪无轻重一皆原洗被以昭苏伏法之辈追还官爵缘累之徒普沾恩造如此则天下皆知比所陷罪元非陛下之意咸是虐吏之辜幽明欢欣则感通和气和气下降则风雨以时风雨以时则五谷丰稔岁既稔矣人亦安矣太平之美亦何远哉伏愿陛下深察

万年主簿徐坚上言曰书有五听令有三覆虑失情也比犯大逆诏使者勘当得实辄决人命至重万有一不实欲诉无由以就赤族岂不痛哉此不足捡下之奸乱适长使人威福耳臣请如令覆奏则死者无恨又古者罚不逮嗣故郤芮乱国而缺升诸朝嵇康蒙戮而绍死于难则於他亲不复致疑今选部广责逆人亲属至无服者尚数十条且诏书与逆同堂亲不任京畿缌麻亲不得侍卫臣请如诏书外一切不禁以申旷荡

时有告胜州都督王安仁谋反太后敕殿中侍御史王弘义按其事弘义素酷无行安仁不服弘义即枷上刎其首朝士人人自危每朝辄与家人诀曰未知复相见否御史中丞李嗣真乃上疏曰古者狱成公卿参听王必三宥然後行刑比日狱官单车奉使临时专决不复闻奏倘有寃滥何由可知况以九品之官专命推覆操杀生之柄窃人主之威案覆既不在秋官省审复不由门下国之利器轻以假人恐为社稷之祸太后不听姚崇拜侍郎后尝语左右曰往周兴来俊臣等数治诏狱朝臣相逮引一切承反朕意其枉更畀近臣临问皆得其手牒不冤朕无所疑即可其奏自俊臣等诛遂无反者然则向论死得无冤邪崇对曰自垂拱後被告者类自诬当是时以告言为功故天下号曰罗织甚於汉之钩党虽陛下使近臣覆讯彼尚不自保敢一揺手以悖酷吏意哉且被问不承则重罹其惨如张?勖李安静等皆是也今赖天之灵发寤陛下凶竖殱夷朝廷乂安臣以一门百口保内外官无复反者陛下以告牒置弗推後若反有端臣请坐知而不告后悦曰前宰相务顺可陷我为淫刑主闻公之言乃得朕心赐银千两玄宗时夷州刺史杨濬以赃抵死有诏杖六十流古州尚书左丞相裴耀卿上言曰刺史县令异诸吏为人父母风化所瞻今使裸躬受笞事太逼辱法至死则天下共之然一朝下吏屈挫牵顿民且哀怜是忘免死之恩而有伤心之痛恐非崇守长劝风俗意又杂犯抵死无杖刑必三覆後决今非时不覆或天其命非所以寛宥之也凡大暑决囚多死秋冬乃有全者请今贷死决杖会盛夏生长时并停则有再生之实

陈州刺史李邕素轻张说与相恶会仇人告邕赃贷枉法下狱当死许昌孔璋上书曰明主举能而舍过取才而弃行烈士抗节勇者不避死故晋用林父不以过汉任陈平不以行禽息陨身不祈生北郭碎首不受死向若林父诛陈平死百里不用晏婴见逐是晋无赤狄之土汉无天子之尊秦不强齐不霸矣伏见陈州刺史邕刚毅忠烈难不苟免往者折二张之角挫韦氏之锋虽身受谪屈而奸谋沮解即邕有功於国且邕所能者拯孤恤穷救乏賙惠家无私聚今闻坐赃下吏死在旦夕臣闻生无益於国书不若杀身以明贤臣愿以六尺之躯膏鈇钺以代邕死臣与邕生平不款曲臣知有邕邕不知有臣臣不逮邕明矣夫知贤而举仁也任人之患义也获二善以死臣又何求伏惟陛下寛邕之死使率德改行兴林父曲逆之功臣得瞑目附禽息北郭之迹大愿毕矣若以阳和方始重行大戮则臣请伏劒不敢烦有司皇天后土实闻臣言昔吴楚反汉得剧孟则不忧天以一贤而敌七国之衆伏惟敷含垢之道弃瑕之义远思剧孟近取於邕况告成岱宗天地更新赦而复论人谁无罪惟明主图之臣闻士为知己者死臣不为死者所知而甘之死者非特惜邕贤亦以成陛下矜能之慈疏奏邕得减死

代宗时东京平陈希烈等数百人待罪议者将悉抵死帝意亦欲惩天下故崔器等附致深文李岘时为三司独上奏曰法有首有从情有重有轻若一切论死非陛下与天下惟新意且逆臣乱常谁不凌污衣冠奔亡各顾其生可尽责耶陛下之亲戚勲旧子若孙一日皆血鈇砧尚为仁恕哉书称殱厥渠魁胁从罔治况河北残孽刼服官吏其人尚多今不开自新之路而尽诛之是坚叛者使为贼致死困兽犹鬬况数万人乎於时器与吕諲皆龊龊文吏操常议不及大体尚腾頬固争数日乃见听衣冠蒙更生贼亦不能使人归怨天子岘之力也

德宗时中书侍郎同中书门下平章事陆贽奏商量处置窦参状曰右希顔奉宣进止朝来共卿等商量窦参事卿等所奏虽於大体甚好然此人交结中外意在不测朕试根寻灼然审知情状所以有此商量又闻窦参在彼处亦共诸处交通不絶社稷事重卿等只合与朕同忧宜即作文书进来此事非小不可更迟者臣面承深旨又奉密宣皆以社稷为言又知根寻已审敢不上同忧愤内絶狐疑岂愿迟回更贻念虑但以尝经重任斯谓大臣进退之间犹宜有礼诛戮之际不可无名刘晏久掌货财当时亦招怨讟及加罪责事不分明叛者既得以为辞衆人为之怀愍用刑暧昧损累不轻事例未遥所宜重慎窦参顷司钧轴颇怙恩私贪饕货财引纵亲党此则朝廷同议天下共传至於僭怀异图将起大恶迹既未露人皆莫知臣等亲奉威顔议加刑辟但闻凶险之意尚昧结构之由况在衆流何由察悉忽行峻罚必谓冤诬羣情震惊事亦非细若不付外推鞫则恐难定罪名乞留睿聦更少详度窦参於臣素分陛下固所明知有何顾怀辄欲营救良以事关国体义絶私嫌所冀典刑不滥於清时君道免亏於圣德特希天鉴俯亮愚诚

贽又上奏曰右希顔奉宣进止窦参结朕左右兼有隂谋皆有凭据事不暧昧只缘连及处多不可推按卿等宜更商量若絶恐事体不稳即且流贬向絶远恶处窦申窦荣李则之首末同恶无所不至又并细微不比窦参宜便商量处置其窦参等所有朋党亲密并不可容在侧近宜便条疏尽发遣向僻远无兵马处先虽已经流贬更移向远恶处者伏以窦参罪犯诚合诛夷圣德含弘务全事体特寛严宪俯贷余生始终之恩实足感於庶品仁育之惠不独幸於斯人所议贬官谨具别状且窦荣窦申李则之等既皆同恶固亦难容然以得罪相因法有首从首当居重从合差轻参既蒙恩矜全申等亦宜减降又於党与之内亦有淑慝之殊稍示区分足彰劝励窦荣与参虽是近属亦甚相亲然於欵密之中都无邪僻之事仍闻激愤屡有直言因此渐构猜嫌晚年颇见疏忌若论今者隂事则尚未究端由如据比来所行必应不至凶险恐须差异以表详明臣等商量窦荣更贬远官窦申则之并除名配流谨具别状进拟庶允从轻之典以洽好生之恩夫趋势附权时俗常态苟无高节出衆何能特立不羣窦参久秉钧衡特承宠渥君之所任孰敢不从或游於门庭或结以申外或偏被接引或骤与荐延如此之徒十恒七八若听流议皆谓党私自非甚与交亲安可悉从贬累况窦参罢黜迨欲周星应是私党近亲当时并以连坐人心久定不可复揺今者再责窦参特缘别有结构陛下亲自寻究审得事情所与连谋固知定数今若普加谴斥则恐飜类沦胥罪无指名谁不疑惧中外汹汹殊非令猷臣等商量除同谋隂邪事状分明者其余一切更无所问将为稳便未审可否

贽又上奏曰右希顔奉宣进止凡是官吏贪浊取受钱物犹并徵?窦参负朕至深广纳贿货又更交结谋行恶事其庄宅钱物奴婢之类岂不合收纳入官窦参身既远贬亦恐被人破除隐没今欲使人勾当收拾卿等商量可否者谨按国家典法没入官产唯有两科一谓奸赃一谓叛逆皆须先鞫犯状审得实情宪司察寃法寺论罪会府覆奏掖垣参详如是悉无异词然後谓之狱成而闻於天子其有抵于深辟者制可既下所司犹三五覆奏庶或宥之圣王爱人恤刑乃至如此精慎罪法既定方合徵收叛逆则尽没其家奸赃则止徵所犯盖示惩戒匪贪货财何尝有罪未断有法未详而可以纳其资产者也伏惟圣德广大如天包含惩忿於彛宪之中念终於常情之外已存惠贷不寘严刑今若簿録其家窃恐以财伤义猥蒙下问实荷皇明辄罄愚诚所祈天鉴谨奏

宪宗尝问政之寛猛孰先礼部侍郎同中书门下平章事权德舆对曰唐家承隋苛虐以仁厚为先太宗皇帝见明堂图始禁鞭背列圣所循皆尚德教故天宝大盗窃发俄而夷灭盖本朝之化感人心之深也帝曰诚如公言

昭宗时韩全诲诛宫人多坐死帝欲尽去余党学士韩偓曰礼人臣无将将必诛宫婢负恩不可赦然不三十年不能成人尽诛则伤仁愿去尤者自内安外以静羣心帝善之

後晋出帝开运中诸镇?用酷刑左拾遗窦俨上疏曰案名例律死刑二绞斩之谓也绞者筋骨相连斩者头颈异处大辟之目不出两端淫刑之兴近闻数等盖缘外地不守通规或以长钉贯人手足或以短刀脔人肌肤迁延信宿不令就死冤声上达和气有伤望加禁止帝从之

历代名臣奏议卷二百十五








【复作诗】

逍遥云雾（《搜神记》作汉。）间。呼吸（《类聚》作嗟。）发九嶷。游女（《类聚》作流汝。《搜神记》同。）不稽路。弱水何不之。（○同上○《诗纪》云。曹毗传曰：桂阳张硕。为神女杜兰香所降。毗因以一篇诗嘲之。并续杜兰香歌诗十篇。甚有文彩。○逯案。此传及诗出《类聚》。不著作者。《诗纪》直题曹毗杜兰香别传。必有所据。今查《书钞》、《类聚》、《御览》等所引。或作曹毗神女杜兰香传。或作曹毗杜兰香传。或只作杜兰香别传。或只作杜兰香传。以各佚文校之。知皆为曹毗所传也。又《搜神记》所引与《类聚》略同。惟起首曰汉时杜兰香者。自称南康人。以建业四年春数诣张传云云。殊为可怪。盖此事既出於晋代。古今亦无建业之年号。《搜神记》此条当是後人羼入妄改者。又《书钞》、《类聚》、《御览》等引此传佚文不下十馀则。所言饮食男女、悲欢离合甚繁。与陶宏景之真诰极为类似。所载仙诗灵唱。实当时师巫道士受符书章以眩惑士庶之故技也。）


○赈诸道遭水人户制

朕为人君，期致丰宁，夙夜永思，未尝怠息。而庶政犹阙，恒雨为灾，至今远近，或有垫溺，浸败庐舍，漂浸田苗，言念疲黎，重罹斯弊。览兹奏报，嗟悼良深，将俾获安，岂忘赈救。其诸道应遭水州府，河南、泽潞、河东、幽州、江陵府等管内，及郑、滑、沧、景、易、定、陈、许、晋、隰、苏、襄、复、台、越、唐、随、邓等州人户，宜令本州，厚加优恤。仍各以当处义仓斛斗，据所损多少，量事赈给讫，具数奏闻。


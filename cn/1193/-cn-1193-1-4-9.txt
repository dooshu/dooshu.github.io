思第九

洪范曰：“思曰睿，睿作圣。”睿，通也。无思，本也；思通，用也。几动于彼，诚动于此。无思而无不通，为圣人。无思，诚也；思通，神也。所谓“诚、衶、几，曰圣人”也。不思，则不能通微；不睿，则不能无不通。是则无不通，生于通微，通微，生于思。通微，睿也；无不通，圣也。故思者，圣功之本，而吉凶之几也。思之至，可以作圣而无不通；其次，亦可以见几通微，而不陷于凶咎。易曰：“君子见几而作，不俟终日。”睿也。又曰：“知几其神乎！”圣也。


◇悔高慢文

弟子萧纲，又重至心，归依三宝。窃闻《礼》称弗傲，表洙、泗之遗文，《经》云不慢，验逾暗之妙典。故一遇恒神，陵伽尚生馀习；上宾天帝，淮南犹有误辞。亦有才曰隐沦，调惟高俗，犹足座Φ晋君，立前齐主。况复道隆三学，法兼五众，如过前殿，似出北门，而不密室致恭，遗弓接足。敢藉胜缘，愿起弘誓，从今日始，乃至菩提，於诸出家，悉表虔敬，方欲削除七慢，折制六根，宾头下步，庶无厥咎。耆达弃车，方思景慕；幽显大众，咸为证明。（《广弘明集》二十八下）


【阳春歌】

百里望咸阳。知是帝京域。（广《文选》作邑。《诗纪》同。文苑云。一作国。）绿树摇云光。春城起风色。佳人爱华景。（玉台作景华。广《文选》同。）流靡园塘侧。妍姿艳月映。罗衣飘蝉翼。宋玉歌阳春。巴人长叹息。雅郑不同赏。那令君怆恻。

生平重爱惠。（《类聚》作生重爱惠轻。文苑同。又注。爱一作受。乐府作生重受惠轻。）私自怜何极。（○玉台新咏四作阳春曲。文苑英华百九十三。《乐府诗集》五十一。广《文选》十四。《诗纪》五十三。又《类聚》四十二作阳春曲。引色、侧、息、极四韵。）


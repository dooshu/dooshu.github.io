章云心　古意十四首

龙马图犹在，麒麟使亦传。

羲皇心不死，孔子梦难圆。

章云心

章云心　古意十四首

折柳击离船，船行柳条短。

赖有枝上花，飘泊随君远。

章云心

章云心　古意十四首

采莲莫采花，采花损空房。

留房结青子，种作明年香。

章云心

章云心　古意十四首

匆匆采桑女，花雨湿襜袖。

春风十二弦，生世未触手。

章云心

章云心　古意十四首

浣衣轻浣布，布缕不如丝。

□坚犹易穿，布弱从可知。

章云心

章云心　古意十四首

佳人买明镜，意重轻千金。

结以双罗带，欲照荡子心。

荡子渺不归，镜影春云深。

章云心

章云心　古意十四首

贱妾燕子身，衔泥巢君屋。

游子黄鹄志，辞家独南翔。

采花为谁容，袭兰为谁香。

安得小心风，寄子双明珰。

章云心

章云心　古意十四首

难与时流道，忧心常悄悄。

古道贵平阳，今人□机巧。

好古而居今，每饭不能饱。

来往无嫌猜，□知爱沙鸟。

章云心

章云心　古意十四首

百川毕东注，两丸尽西颓。

二物常汲汲，未尝少徘徊。

短生亦如斯，逝者良可哀。

自昔青云士，皆为黄土堆。

何如大觉仙，无去亦无来。

章云心

章云心　古意十四首

吉凶本由人，往事皆可覆。

祸人还自祸，福人还自福。

于公果传世，李斯竟夷族。

豺狼不知寤，纷纷方择肉。

达者识几微，为之先痛哭。

章云心

章云心　古意十四首

福祸递隐伏，荣辱相因依。

贤达素如此，不肯如脂韦。

青门工种瓜，首阳甘采薇。

清风弥万世，斯人谅堪晞。

章云心

章云心　古意十四首

谷风扇春和，卉木皆敷芬。

贞松但如故，高标在烟云。

君子守常性，时荣非所欣。

亦有孤凤皇，不与众鸟群。

章云心

章云心　古意十四首

逝川常东流，白日易西没。

悠悠天地间，二物何飘忽。

促迫于生人，绿鬓成华发。

昧者不自知，终朝常汩汩。

利欲沈厥身，其本已先躡。

孰若缮真性，以自固灵骨。

章云心

章云心　古意十四首

老梅何偃蹇，雪时方始花。

自守岁寒性，不肯随春花。

隐人适然见，移植溪水涯。

瘦影无阳艳，清香绝淫邪。

间静如隐人，隐人心所嘉。

樵牧无见侵，以诒隐人嗟。

章云心


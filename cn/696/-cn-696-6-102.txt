九日昆山道中


平皋霁杪秋，行迈臻令节。
霭霭衰林明，泯泯寒流澈。
阳鸟纷已来，阴虫声逾切。
碧草随风变，朱实凌霜结。
迅商宿莽疏，凄景远峰洁。
水涉顿回飙，陆行鲜安辙。
山城展游眺，孤客心如惙。
紫萸烂盈把，丛桂芳可襭。
彼美日夕迟，兰卮空在列。
逐物易生哀，暌群自辞悦。
赏心贵昭旷，遐瞩忘违别。
会寻丘园秀，持贞慎缁涅。





自金陵溯流过白壁山玩月，达天门，寄句容王主簿





《江南通志》：白壁山，在太平府城北三十里。有三峰，中峰最峻，赤壁在其北。《一统志》无白壁山，而有白壁水，盖字误也。《太平府志》：白壁山，一名石壁，在郡治北二十五里化洽乡。滨江三峰，中拔起如垩。有石似龟状，俗名龟山。传言上有白玉，采之者众，遂绝。李白与崔宗之乘舟，月夜自金陵溯流过白壁山玩月。白衣宫锦袍，坐舟中，两岸观者如堵，白笑傲自若，旁若无人。今按白诗“秋月照白壁，皓如山阴雪”十字，殆不可方，真兴会所到也。《一统志》：天门山，在太平府城西南三十里。二山夹大江，东曰博望，西曰梁山，对峙如门，亦名蛾眉山，又曰东梁山、西梁山。《唐书·地理志》，江南东道升州江宁郡有句容县。唐制，每县设主簿一人，九品官。京县则二人，八品官。



沧江溯流归，[一]白壁见秋月。秋月照白壁，皓如山阴雪。[二]幽人停宵征，[三]贾客忘早发。进帆天门山，回首牛渚没。[四]川长信风来，日出宿雾歇。[五]故人在咫尺，新赏成胡、越。[六]寄君青兰花，惠好庶不绝。

[一]《广韵》：“溯，逆流而上也。”



[二]《世说》：王子猷居山阴，夜大雪，眠觉，开室命酌酒，四望皎然。



[三]《诗·国风》：“肃肃宵征。”



[四]《一统志》：牛渚山，在太平府城北二十五里，下有矶，曰牛渚矶，去采石矶近一里。旧为险要备御之地，亦名燃犀浦。



[五]鲍照诗：“洲回风正悲，江寒雾未歇。”陶弘景《答谢中书书》：“晓雾将歇，猿鸟乱鸣。”



[六]胡地在北，越地在南，成胡、越，盖言其隔远而不能相见之意。《后汉纪》：“形神不接，虽兄弟亲戚，可同之于吴、越。”






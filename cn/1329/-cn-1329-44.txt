一文钱


川人某甲，贩白蜡至汉口求售，值蜡价大贬，不得脱。阴雨兼旬，益无聊赖，枯坐逆旅一小楼中，无可消遣。倚阑闲眺，见阶下一文钱，下楼拟拾取之，无所见，疑为人捡去矣。后登楼，及下视，则钱仍在阶下如故，窃以为异。下取之，又无所睹；登楼望之，钱固俨然在也。不觉大疑。凭阑注视，则“乾隆通宝”文，且历历在目。欲穷其变，伫立不去。俄，一挑水者来，拾以去。甲呼止，索而观之，固俨然钱也。默自计念：“我于此间，一文钱之福且无有；蜡价日贱，苟守而不去，正不知作何亏折。不如其行。”乃即日买舟，尽载所有，将赴沙市。上溯不及百里，汉口大火，延烧数千户。镇内白蜡，均付一炬，价顿昂。甲乃返，获利倍蓰于曩昔也。

趼人氏曰：自竞争之说起，黄老之学，久矣夫被斥无遗矣。然有时竞争之术既穷，虽有智力者，亦惟有束手待尽，此真无可如何之时也。苟无以调停之，则必沦于倾轧，一倾轧，则两败俱伤矣。右说为川中老贾所言，在今日闻之，鲜不嗤为妄者。余谓此或前人之寓言，亦未可知。要其为此寓言之用心，不过戒勿倾轧耳，初非借以灰竞争者之心也。读者倘不以辞害意乎？






第二十九衰微卦〔弱阳下升震雷正东〕：二上四中一下复兴之象

象曰：圣贤相承，微而复兴，瓜瓞绵绵，渐而上升。

颜曰：事皆乖而复合，求者必得，百事从心。又曰：阳虽微弱，志在于正，自下升高，犹瓜瓞之蔓，绵绵而上，真心从事，乃得兴微继绝也。此卦主仕宦升迁，祈恩福、求嗣息皆吉。

何曰：学问有成，行人即至，田蚕有获，市易者有利。娶妻贤美，仕宦升进，所求遂心。病者沈睡，求神得吉。失物不获。

陈曰：四阴在中，衰弱之象；一阳在下，善根尚存。二阴在上，与一阳相应，天佑善人之象也，故曰云云。

刘曰：阴盛于中，极必衰也。瓜瓞绵绵，阳来复也。渐而上升，正道回也。

此课以少阳居群阴之下，孤危甚矣。然少阴在上，老阴居中，志不相合，小人盛极必自乖违，而少阳方兴于下，彼日衰而此日进，如瓜瓞之绵绵而升，兴衰拨乱之兆也。占事吉。

诗曰：梦入天台路，登山月朗明。异哉春色别，重见旧花荣。


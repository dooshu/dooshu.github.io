○奏土魯番疏 【 土魯番情形】

土魯番父子、世濟兇惡、往年戕殺哈密國王、侵害赤斤等衛、故西域諸夷、惟土魯番為黠、自速壇滿剌兒病故、長子沙速壇襲主本國、次子為黑麻速壇、乃復陰據哈密、近年兄弟爭忿仇殺。今為黑麻速壇結婚瓦剌以為援潛種沙州田以為資。敘土魯番侵擄始事惟此為詳意在西抗彼兄東侵我土幸而神發其奸。馬黑麻失等逃來告變。乃率眾叩關納款求貢復遞番文求討地方。據其迹似有歸順之情。原其心實皆展轉之計。且彼占據哈密。葢亦有年。復欲求討住坐地方。正欲為窺伺甘凉之謀決無容彼耕牧之理。今雖聽撫還國。與兄同住。抵恐逼脇叩關。再求避難。或照牙木蘭事例安插。此徒戎內地方。終遺養虎之患。宜設官軍整理糧餉。以備復至。或陰懷異謀。鞠兇犯順。則殺伐之威。斷乎難免。宜行督撫等官。再加譯審。果出輸誠納款。給帖省諭。使知華夷自有界限。不得侵越。毋再妄求地方。毋再盜種沙田。毋殘害哈密。毋苛取貢夷。如或仍前執迷。陽順陰逆。則調兵征討。閉關絕貢。


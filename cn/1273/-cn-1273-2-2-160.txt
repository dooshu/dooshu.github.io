读南史杂咏　十首


龙种荒唐祖沛丰，又因神剑说神弓。石床冷抱金创死，灵药何曾解活公？

妖梦沉沉宝帐开，小龙啄尽御香灰。到头金翅诸天鸟，十卵谁怜九毈来。

禅台玺绶尽提携，易代功名梦易迷。富贵逼人通体热，世间不独狗儿妻。

何曾寒士敢相欺，史赞成时障面迟。莫怪山阴公主笑，丈夫如戟愧鬚眉。

坐享封侯册帝勋，果然青骨竟神君。六朝气运相终始，只有钟山蒋子文。

饮马长江虏志雄，佛狸来处燕巢空。围棋坐夺投鞭气，莫怪苍生念谢公。

三舍皇身赎已回，仓皇下殿避星灾。安知白马青丝客，专向金瓯缺处来。

百官戎服听元虚，又拨秦灰到石渠。父误涅槃儿道德，反将遗劫怨图书。

琼花璧月唱宫僚，天堑长江王气消。谁信官奴桃叶曲，早留遗谶送南朝。

狐媚翻贻石勒诮，到头总作舜囚尧。如何魏晋葫芦样，画了南朝画北朝。






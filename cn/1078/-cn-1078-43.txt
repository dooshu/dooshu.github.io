续集卷十五

<集部,别集类,明洪武至崇祯,东里集>

钦定四库全书

东里续集卷十五　　　　明　杨士奇　撰序

虞氏家范序

夫所重乎故家者谓世有德善其一家之间父子兄弟夫妇长幼戚疏各敦其道雍雍乎和也肃肃乎敬也秩秩乎无相踰也上历高曾下暨曾玄暨十数世传续不已此可为故家而岂徒富贵之谓哉若是者世虽有之然亦尠矣盖祖父之贤者固愿其子若孙皆惇夫孝友睦婣之行子孙之贤者固思勉於孝友睦婣以光其宗然知之而未能行或行之而未能久者盖人品不齐且躬行感化之道有未至训励防范之具有未备也二百年来世推浦江郑氏雍睦之行无异辞者盖其感化之有自防范之有作不然何以其能行之久而不隳欤今观乐平虞氏家范其有闻郑氏之风而兴者欤虞氏始居会稽与唐永兴公同出日南太守国後至饶州太守少微留家余干子孙繁夥分徙乐平子孙益繁至世杰甫惓惓水木原本之念而愿其後之人合族同处而不分然迫於衰老临没授其意於子彦佐彦佐敬承唯谨此家范所为作也彦佐之子讷谦续有增益通百五十事於凡尊祖睦族治身齐家处乡所当然者训谕详而防范周一出乎天理人心之正既明且备矣盖世杰之贻谋为虞氏之义开先也彦佐之继述为虞氏承先而启後也其弟侄一闻善训既析而遽合又以见性善之同而感化之速也感化兴於前防范行於後虞氏合宗之义其必徵於恒久者欤嗟夫合宗仁道也必有至公不私之德乃能久於其道此又系於学焉学则天理明而心德固外诱不能间之虞氏之後世必皆务乎学哉盖何幸有高明祖父作於前则勉勉祗率於後而勿替有不与浦江之郑俪芳匹休而号故家於永远者乎家范成谦以来北京介翰林侍讲刘球工部郎中周礼求余序故敬为序之

东山燕游诗序

自古天下可乐之日常少而可忧之日常多何者上无善政赋敛不经弗乐也五谷不成冻馁无措弗乐也四夷不格师旅数兴弗乐也隂阳失和灾厉洊臻弗乐也数者有其一而民病有其二而民危有其三而民不可胜其忧矣数者无一有焉斯之谓平康之世平康之世盖有旷数百载而不一见者今圣天子在位诞敷恩德以洽于万方登贤拔材咸列有位贷逋负宥过眚百政修举乖沴和顺万物条畅岛夷峒獠悉驯悉归斯非所谓平康之世者乎故贵者遂乐於上贱者遂乐於下士农工贾无小大富贫各以类而乐於其所时云中张君从善寓武昌久矣兹岁秋九月之日合四方士侨处於是者及是邦之彦凡七人游于城东十里所之东山所以乐其获际乎平康之世而无所忧也既用苏李五言体各赋诗又取杜牧之齐山登高首句为韵次序而书南阳邓君存诚又写为图系於诗之下所以昭其乐也明年春奇从江右来张君出以示之且命为之序夫诗以言志也士君子立身行道俯仰无所怍随时随处固无非可乐者然所以重乎士者固谓其能以民之忧乐为己之忧乐虽或其居位有所不逮而其心必曰民者在我所当忧必不嫌於出位而有一息之自寜今观诸君子所赋凡其所当忧者既未有以为言而其言之有所未慊者不过虑会合之不常与进修之不继而已岂其志不知忧乎民者哉非也凡今在我所当忧者则固已不待乎我而无用夫我之忧我固可以从而乐之矣夫我之所当忧者既已不待乎我之忧又俾我可以从而乐之则信乎民之无所可忧而在我者有可以乐也此其志虽不言而固已显然有见乎言之外者然则是诗也其於世之平康与诸君子以民而乐之志皆可推见无隐余安得不序以发之哉

绍祖録序

上虞张九臯先生尝名其游息之轩曰听鹤缙绅大夫为之文若诗富矣其孙居杰偕弟居彦稡为一卷题曰绍祖録夫鹤羽族之至清者也其鸣也着於易咏於诗圣人之所取也先生乐闻之且以名轩非其志之相契者深乎夫作於其志必形於其行推是好也先生其抱素履洁超然离伦皦然不滓於流俗者欤先生没久矣读听鹤之文与诗先生志与行固不没也此居杰兄弟之所必稡而不敢忽欤盖世之为贤子孙者虽其祖若父未尝有善犹将蓄学励行以图立身显扬其祖父矧有之而可以泯乎礼先祖有善而不知不明知而不传不仁居杰兄弟岂惟明且仁也其题之曰绍祖録固将嗣其清以图不忝乎书曰率乃祖攸行诗曰无念尔祖聿修厥德孝哉乎居杰兄弟之用心也夫观其言必考其行其兄弟皆起家科目居杰自给事中再陞江西布政司参政公正有为居彦由教官擢福建按察司佥事恭慎和平清白之操皆有闻於时非其得於家者有素乎而岂徒见诸空言者哉其兄弟皆於余往还居杰同朝尤久故属余序绍祖録而敬为之书

蓝溪钓隐诗序

古之君子其志皆贵有用乎世也虽一时闲居山林泉石之间托耕钓以自乐其乐也非在乎闲旷静逸无世虑之扰顾其有所畜於已可乐也有所畜於已将无往而不济隐显皆可乐矣昔齐太公诸葛武侯尝乐乎渭滨隆中及其出也皆功建於当时泽流於後人然则向之所乐岂果於耕钓而已蓝溪距泰和西百里山高而水清车轮马蹄往来者不至也吾外姊夫刘务耕居之务耕负气豪迈临事吐论率常惊骇其坐人其子彦伟乃能折节读书持谨厚之行为乡闾所敬重雅好鼓琴赋诗他一切世务无所好也遇暇则持竿坐小舟沿洄溪上下恣意所适或竟日忘返因自名蓝溪钓者大夫士闻者皆为作钓隐之诗彦伟特求余序之余谓彦伟英年令质上遭圣明之时宜力学育德以求有用驰令名扬伟绩顾乃足乎一丘一壑慊然若将终身不易其乐夫以闲旷静逸无世虑之扰为乐者果於忘世者之所为君子无贵也君子之所贵在有其具於已有其具则处也可以利其身出也可以利於人随其所寓无不可乐岂得溺彼而忘此也诸作诗者之意或见於奨誉或形於祝愿指归各殊而彦伟吾甥也故以古君子之事道焉彦伟其将愿学乎

白鹤山房诗後序

建寜之郊有山曰白鹤冈峦奇秀回抱起伏磵水湛然萦带其下豫樟桧栢之生出云干霄蔚然弥望今翰林学士杨公勉仁其大父某先生之没也葬於其中而公家食时作室其侧名曰白鹤山房以便展省且日与其昆弟读书讲道于中公既擢高科有禄位於朝其心未尝一日忘山房也於是使善绘者为图公退之暇时复披阅以自慰而词林诸君子相继为诗歌以道公之意大学士胡公既序诸简首夫恒人之情於山水之胜亭榭之幽游焉息焉有以自适则虽去之久其心恒不忘也而况吾亲体魄之所藏吾尝旦夕致敬於此讲学於此其能无情乎宜学士公之惓惓而图所繇作也然公以文学才行遭逢圣明居宥密之地为斯文之冠则夙夜摅忠效诚以仰答恩遇务显扬以为孝此宜今日所汲汲焉者岂必於山房之思而图之为乎然因是图有以见君子仁厚之心矣吾又闻某先生葬处本真如寺地寺之僧以杨氏世有厚德於其乡而赠焉者也夫天下名山水未有不为仙宫释刹所据民之慕福田利益者有奇胜之地犹以奉仙释恐不及况望有得於彼者乎繇是观之杨氏之仁厚其来远矣故书以为白鹤山房诗後序

新正宴集诗序

朋友之交久其於会遇乐也会而相契於心相忘於物我又乐也如又有文焉乐之至也永乐壬寅王正之始故事有赐假乃六日甲子天宇澄明风日融丽邹君汝舟金君用诚暨余三人却骑而步避嚣閧道旷寂过姚君友直时张君伯原舍南邻闻而来会列坐小斋焚香清谭继以奕嬉姚张二君命酒觞客主献宾酬爵行无算兴至懽洽旷焉写心於是邹君顾谓衆曰昔人宴会咸有咏歌兹焉弗继曷彰雅集遂举杜少陵迟日江山丽之句各钩探一字为韵赋诗既皆醉而余尤甚最後廼出明日诸君谓余序诗惟兹会其乐至矣推厥所自寮寀之交岂一朝夕哉邹君钱唐人永乐十年自广东参政再迁为左春坊左庶子前岁陞詹事府少詹事姚君会稽人二年自中书舍人陞司经局洗马金君三衢人七年自翰林典籍陞左春坊司直郎张君蕲阳人四年自靖江王府教授陞左春坊司谏余出庐陵二年自翰林侍讲兼左春坊左中允陞兼左谕德前岁自翰林学士迁左春坊大学士列诸卷端观者有考焉

赐游西苑诗序

宣德八年四月二十有六日上以在廷文武之臣日勤职事不遑暇逸特勑公侯伯师傅六卿文学侍从游观西苑以息劳畅倦於是成国公臣勇丰城侯臣贤新建伯臣玉少师臣义少傅臣士奇臣荣尚书臣璡臣濙臣中侍郎臣骥少詹事臣英臣直侍读学士臣时勉臣习礼拜命以行时少保臣淮来自退休承命偕行凡十有五人又勑中官导自西安门入听乘舆马及太液池而步太监臣诚奉宣圣旨令徧历周览从容勿亟於是诚导之循太液之东而南行观新作之圆殿返而观改作之清暑殿臣诚为臣勇等言二殿皆皇上奉侍皇太后宴游之所也臣勇等仰瞻殿庭周庑规制高明缮作精密凡所以供奉之具洁清鲜好靡不悉备俯而思惟皇上之圣孝皇太后之盛福皆古今鲜有遂拜稽懽呼万岁乃降而登万岁山至广寒殿而仁智介福延和三殿及瀛洲方壶玉虹金露之亭咸得徧造是日天宇澄明纎尘不作引而四望山川之壮丽卉木之芳华飞走潜跃之各适其性万象毕陈胸次豁然心旷神怡百虑皆浄信天造之佳境而人生之甚适也已而中官传奉上命赐黄封之酒御厨之珍令咸醉而归又拜受命方爵数行时久未雨忽云隂东来微雨沾席仓庚如簧和鸣不已衆益以喜相与引满劝酬尽醉而出臣闻一张一弛文武之道皇上统四海之广抚兆姓之衆一日二日万几则以闲暇游焉息焉且奉天伦之乐於兹诚宜又俯矜左右执事之勤亦俾之预有今日之适恩甚盛也於是羣臣欣幸遭遇赋诗者若干人诗总若干首臣士奇预侍宴闲於兹屡矣是以谨序於卷端云

归田趣序

士奇窃禄于朝三十有三年祗事三圣皆在翰林春坊论思赞辅之地顾学术迂陋才智卑浅不能效分寸禆益仰荷三圣天地之仁包容保全不加谴斥而屡有升进然内窃自省惭愧兢惕惟日不足盖位高禄厚而能薄才鲜一也当精力强固之时不克少自见顾今老病困惫视听步履不复可自勉强而一借助於人此岂能复有所自效二也且固陋椎钝愚戅之资不能淟涊取容於衆三也固上之大德寝食不敢忽忘而其如三者何哉朝廷有七十致事之典士奇犬马之齿来岁实维其期圣恩必垂悯而曲成之则其乡之山水原田可稼可渔可樵可牧又幸有三男子长者几壮次者将十五幼者十一二颇胜使令而小孙亦遶膝可娱乐虽四时景候不同而衰残之躯既无所用其思虑则几杖逍遥於其间亦庶几可自适矣因暇豫作满江红词四首俟承恩归休与渔翁田叟歌之以乐太平以荣上之厚赐以优游其余年间出示素所厚者於是朱孔易分绘为图沈民则作隶古题其首曰归田趣云

庆黄先生夀诗序

岁四月五日是为永嘉黄先生初度之辰先生今年八十有七聪明康健时其子淮为少保户部尚书兼武英殿大学士侍上左右虽未得退奉朝夕而乐其父之夀且康也属朝之钜卿及词林大夫君子名能赋者为庆夀之诗寓归俾少者歌以侑觞又属余为之序先生字思恭永乐十年以淮贵封奉议大夫右春坊太学士十有三年为洪熙元年又以淮贵封荣禄大夫少保户部尚书兼武英殿大学士盛哉先生之夀且荣也凡物之夀以其才亦必得夫所托之地松栢其才最夀亦必产夫长山大谷静深之域然後有以历千数百岁而凌切云汉先生生於天下无事之日承诗书之世惇静贞之德所居山水文物之区僻在一隅叔季之世兵戈战争所不及其禀也清而完其养也端而厚及老又累荷天宠以有乐于心而佚于躬宜其益夀而荣也欤而计今中外之臣有父而生受封者多矣若九十之年荣兼数职崇跻一品且其行不忝如先生者岂直浙东西一人哉上夀百岁中夀八十吾闻至夀恒见於盛治之世盖道德慈爱被于下也观於先生盖可以徵国家至仁之应又岂直黄氏之庆也欤

欧阳先生庆夀诗序

吉泰和欧阳子白先生生疆圉作噩之岁孟秋之初今年初度之旦盖历四百五十六甲子矣女兄之子少詹事兼翰林侍读学士王君直属朝之名卿显臣赋诗寓归俾其子孙歌以为夀以余知先生者又属序之欧阳之先出唐吉州刺史琮与宋文忠公同祖洪武初以文学治行为临淄令蔚然有贤称者先生之考也先生蚤孤力学勇自树立当国家好贤急治之时同侪材俊盛年锐气者皆起而列清华崇誉望先生独引恬乐澹居贞守道于于然褒衣博带坐里塾讲论诗书推明周孔为州闾後进所师法为郡守县令所敬礼今苍顔白颠聪明强固岿然如鲁灵光之特存非其有所充乎中无所骛乎外心安体舒而合乎仁者静夀之道欤楩楠豫章产乎长山大谷幽闲旷远之地雨露之泽深牛羊斧斤之不相及其夀也固宜而其材固足以柱明堂栋清庙也虽先生不志於用世而詹事君尝受学焉今在天子左右掌纶綍职论思恭慎亷介之节表然缙绅君子之望其道之行盖先生之道行矣此名卿显臣所为赋诗而交庆之者也赋诗者少傅工部尚书兼谨身殿大学士建安杨公吏部侍郎丰城黄君礼部侍郎会稽章君少詹事兼翰林侍讲学士临川王君翰林侍读学士安城李君吉水钱君右春坊谕德清江黎君及先生之甥詹事君凡八人序诗者先生之友而少八岁少师兵部尚书兼华盖殿大学士同邑杨士奇云

陈母伊安人夀序

永乐二十一年三月五日翰林侍讲慈溪陈敬宗之母安人始生之日也安人至是春秋八十有三矣敬宗虽縻於官守不获侍温清朝夕而喜其亲之夀且康也厥明夙兴洁醪牲崇豆笾祝告祖考以荅敷佑之休退而与其朋友相聚宴乐於是敬宗欣欣然如躬在侍下捧觞趋拜以承懽然者而宾客亦皆乐敬宗有母之乐也相与分题为庆夀之诗洪范五福夀为之首礼八十九十曰耄盖上夀百岁中夀八十而君子论夀之本必其道德仁义慈孝恭俭有诸已也古之公卿大夫备德与夀而有闻者多矣而妃夫人妻备德与夀之有闻者鲜也太安人姓伊氏德兴令陈公孟藻之配吾闻其为妇笃於孝德兴之仕也独留家居养姑尽爱敬终姑之身其为母笃於慈德兴之没也教其三子务学或养或仕皆卓卓有立盖妇道母仪闻於族婣乡党焯焯如此谓非其夀之所本乎敬宗自登高科而今在论思亲切之地被沐宠光岁时致其禄养於太安人诚无忝而有荣也又当泰和丰豫之世四方无事太安人日坐堂中子孙绕膝朝恬而夕嬉有以适其志无违其意则夀而康康而乐自然之理也然则太安人之福敬宗之燕喜宾客之咏歌皆岂偶然者哉客之为诗者十序诗者一於是敬宗寓其简以归将使其子弟日歌诗侑觞以祝夀嘏又使读诗者因序以知夫夀之有本也

挽陈御史诗序

余外兄陈君仲述既没之十有五年其子赏领乡荐来京师未几下第将归士大夫知君者见赏之有成而思君之不可见也皆慨然有作於歌诗赏持告余求序焉夫人之处世未必无一行一艺之可称至其没也亦未必不忽然为飘风之过而能系於人之思者尠矣惟贤人君子之没也不然贤人君子其行其艺有非一之可称其於人如菽粟布帛不可一日无者人无布帛菽粟则困於冻馁而不得以遂其生无贤人君子则无所取正於为善而无以臻乎平治之乐故世有贤人君子则人资之其没也则思之思之至於歌咏之不忘则其修於已而感於人者又深且厚矣若君者非世之贤人君子者乎君之为人其学必在於圣贤之道其行必依於仁义其言必本於忠信恒自诵曰人不能以古人自待其身者耻也故其教於乡也必以德行礼义为说其为御史十年也必孜孜以遏恶扬善匡主庇民为务其居官虽贫薄不殊家食时而其所施及於人者实多也又况其文章之懿有非人之所能及者乎此盖君之所谓行艺者若此则其没也夫人皆思之矧大夫士尝知君者则其情之所至作为歌诗固有不能自己者矣然而读思君之诗者必在知君之为人则序之作又岂可以已也是以摭君之行之槩而书之简端

萍翁先生挽诗序

萍翁先生姓陈氏字焕章吉之西昌人既卒大夫士知先生而思之不忘者作为诗若辞以寓其意其子翰林庶吉士上启稡以属余序余陈氏之甥尤知先生而思之不能忘者夫士君子其身既没其所树立踔絶魁伟可以为人之表是以其系人之思深也思之至於咏歌悲叹不能自己盖又深者矣陈萍翁先生所以得此於大夫士岂偶然之故哉先生孝友行於家恩义惇於宗族忠信重於乡人朋友而操节不间於夷险先生之学无所不究而尤工於医以为神农轩岐之书可以济人夭死又研精覃思以造其奥其教子必以明经笃行不辱其先为务其济人或以医药或以赀货脱人於厄者不可数计然当国家熙明之时未获沾一命以发施其所藴既老注误仆仆戍万里外卒之汨汨以没此大夫士所为咏歌悲叹而不忘者欤陈氏自五季迁太和以来文学德义衣冠之盛世不乏絶至吾舅氏之行声明文物犹彬彬也而十余年之间物故殆尽幸独有萍翁先生而又不起於是外氏老成尽矣吾徒小子其安所取正乎此吾所为尤思之而不能忘者也夫尤不能忘而无一言岂情也哉谨书於简首如此

宋若璟挽诗序

永乐三年二月庐陵宋若璟卒於是其子子环已登第为庶吉士奉诏进学于翰林将奔讣而归矣子环年甚少质淳气和敦厚谨慎与人言恂恂时下笔为文词义粲然荐绅大夫皆爱重之曰是其必有贤父师者乎既而与之往来皆知若璟为之父也而今因令子之言旋伤贤父之永迈各为挽诗以系其嗟叹悼惜之情子环同年友周恂如集为一卷持求余序其端余三复之为之序曰夫人生而有称於世者未必可重也惟既没而有称者可重也出於庸衆人所共夸誉矜说犹未必可信惟儒生君子有所称道之而然後可信也儒生君子其见道明也其辨物审也其宅心正也其发言公而无私也而恒不肯寻常苟有毁誉如有所誉者必其人德义实有诸身远之有以淑于人近之有以善于其家也呜呼若璟之没而得夫荐绅大夫者如此岂不可以为重且信哉若璟虽没犹不没矣予家距其所居不百里前六年因今翰林学士解公始识之虽一胥晤即别去然闻其平生善行亦多而余不及书者以载於解公所作墓表及庶子胡公所作墓志悉矣故特序夫作诗者之意序盖为诗作也即序以求行亦可推而见矣

王询谟挽诗序

翰林庶吉士王询谟既卒在朝贤士君子与询谟交者相与哭吊以为其人不可多得而遽已矣可以为世道惜又相率为诗哀悼之皆至公之言也询谟所禀粹而厚所存和而夷所学博而正其文雅则其行仁义於事亲可以为孝子於事君可以为良臣於交处可以为益友於治民可以为循吏而登一第不及施其所畜遂卒则从而哀悼之者岂非为世道惜乎盖天下之士膺禄位享夀考者非皆有询谟之所能有其一或遗其二然率此失而彼得则夫哀悼询谟之诗岂以为私者哉读其诗以知询谟之为人其可惜也夫其可慨也夫

故处士吴贤翁挽诗序

吾友梓橦教谕吴寜存渊告於予曰伯父贤翁平生行义才智表然乡闾不幸少壮之时崎岖兵革无所於用迨遇皇明天下寜谧之时则衰老不任卒之穷居以殁夫士有所负挟生未尝显於时殁又无闻於後将泯泯与草木同腐矣此寜所为伯父深悲而永慨焉者今将求诸贤士大夫之名能文者取古蒿里之意作为诗歌称扬之庶几不朽然伯父处於山林未尝自衒一世交游又皆物故世之知者鲜矣幸与子同邑子宜知我伯父愿为叙其平生大概于简首庶乎作者之有据也贤翁所居澄江之南三顾山之麓与清节先生萧子荆读书之台数十步而距吾家不五十里吾实知贤翁然古之为诗序者皆以着明作诗之意未有先诗而序者也夫後诗而序读者以明先诗而序作者以徵於义亦无所不可焉贤翁讳庭富其为人天资温裕濶达有气节喜学问通诗经明其大义不拘拘於章句乡先生刘云章德安府同知罗子理先生皆博学峻行於人慎许可刘先生尝称其学有用罗先生亦称其诗有过人者负才识忖度事情数奇中安庆吴侯去疾守吾州数引致与论理道居家不为疾言遽色乐淡泊虽与物无忤然於交际未尝苟也处族婣笃恩义寡姊妹贫资给之终其身及其孤甥益久不厌教族人子弟必在於忠信族人子弟有志乎学者加厚之汲汲奨掖之惟恐不及盖自乡大夫下至田里之氓皆知贤翁为善士年八十有六以殁吴氏世业诗书宋理宗时有大学生季平从子叔友从文丞相举义兵者贤翁大父也父均玉亦读书好礼所以为贤翁固自有本矣而享年亦称所行又天之报施善类者不爽也夫世之人或一善可采士君子往往称述之以资不朽焉贤翁非止乎一善则托诸士君子之称述用光远而有耀者岂不可乎岂不可乎

张光弼诗序

庐陵张光弼先生少事虞文靖公集得诗法文靖才高识广其诗浩博而不肆变而不穷而一宿於正先生之诗气宇闳壮节制老成而从容雅则称其博焉张潞公翥最先知之而一时学者皆倾慕之其平生之作散亡多矣予近从给事中夏时得其五七言古近体一帙以授其外孙浮梁县丞时昌俾刻之邹孟氏有言诵其诗读其书不知其人可乎先生名昱仕元至浙行省员外郎尝赞忠谟於戎幕元末政坏遂弃官不仕张士诚据有浙西礼致之不屈而与周伯温杨亷夫交游相得号一笑居士我太祖皇帝混一天下访求前元故臣之贤者尝被命至京深见温接已而悯其老曰可闲矣厚赐遣归遂采天语更号可闲老人徜徉浙西湖山之间诗酒自适春秋八十有三而终噫观其诗而考其出处可以知其为人焉

题东里诗集序

族孙挺来京师録余新旧诗为三卷且求引诸其首噫余何足以言诗也古之善诗者粹然一出於正故用之乡闾邦国皆有禆於世道夫诗志之所发也三代公卿大夫下至闺门女子皆有作以言其志而其言皆有可传三百十一篇吾夫子所録是已余蚤不闻道既溺於俗好又往往不得已而应人之求即其志之所存者无几也观水者必于溟渤观山者必于泰华央渎附娄奚取哉国风雅颂诗之源也下此为楚辞为汉魏晋为盛唐如李杜及高岑孟韦诸家皆诗正派可以泝流而探源焉亦余有志而未能者也挺勉之哉

息庵禅师语録序

息庵禅师吾庐陵胡忠简公铨之後名慧观息庵其别号也幼祝髪於七祖思禅师青原兰若师虚白镜公自童子而学儒释并进时乡先生陈宗舜春秋八十时来山中居一再月息庵师事之甚谨旦暮受教於儒籍博究既壮出游诸大方谒名师钜老以求进於释之道久而沛然有所悟入力修诸已而深造焉尝游湖南及两浙所至善信归礼如云遂泝岷江登峨眉居蜀二十年蜀献王嘉礼之甚厚曰此实真道人也时府中官僚多老成名士皆折辈行与之交返而入闽以观於南海自藩宪大夫而下皆相敬之正统初至北京敬礼者加衆遂合力建一刹於城之东北隅居之息庵止其中参谒问道者中贵人及士庶常满户外息庵端坐不轻出虽城中大刹未尝涉迹然岁中尝三四过余余以乡里故亦尝一造之因睹其庭函香施供者相继踵戱之曰象教所云日中一食树下一宿与衣坏色者彼非耶荅曰学人假是致其诚吾圣人不云自行束修未尝无诲吾亦惟其诚耳公何用观其外哉然顾眎其所贮萧然无长物惟忠简公及杨忠襄杨文节胡刚简四贤遗像余戏之曰不犹滞於相乎荅曰之数公名德相高皆山川之毓灵国家之元气斯文之命脉也且胡杨世好是四纸吾先人所宝吾敢忽忘哉余叹曰好贤重德如此岂寻常离伦絶义自诡欺世以为高者之伦哉无几闻其化去为之怊怅累日中贵人既相与塔藏其遗蜕而建刹以祀之其徒圆震尝辑师平素与求道者问荅之言为语録独清居士刘寛源将刻梓以传且求余序余故书吾素相知者於其卷首使观者知息庵平生所历之槩与其实行决非苟焉如世之虚冒谈佛者所可同日语也

赠韩道纪序

今天下内自天子都城外及府州县皆置僧道官官有吏有印署文书上率而下承使各治其教之人各敬承其师之训而毋务乎外而又申明之令无岁不下所以重其教而仁其徒者恩至隆也洪武二十九年汉阳府玄妙观道士韩鸣善受命为道纪人皆以为荣鸣善独澹然如无所得惕然如有所不能胜人且以为惑余解之曰夫所为道之教守其真定其神不营营其私虑而富贵贫贱荣利一无所与乎已故澹道之教也今天子既命之官矣跻之九品之秩矣凡一郡之为道家者流皆俾我率而治之有不循于教不戒於律者皆我之责上之所以宠我命我如此吾一身犹惧弗治为辱矧一郡哉得不惕然有所不能胜矣乎吾闻鸣善常自然高弟常公能以其教之法祷雨阳已疾疠而尤以敬事寡欲称则有得乎其师固如是者又闻汉阳一郡二邑唯玄妙一观居是观者唯其徒数人耳称其澹而无其所不能胜其足以敬承其师之训与圣天子之宠命永终不隳矣客有蒋立恭闻余言喜曰若是者不亦重可荣乎请书以为赠

杏园雅集序

古之君子其闲居未尝一日而忘天下国家也矧承禄儋爵以事乎君而有自逸者乎诗曰夙夜匪懈以事一人古之贤臣所以事其君也今之居承明延阁者职在文学论思然率寅而入酉而出恭勤左右犹?欿然虑毫分之或阙矧敢自逸者乎固其分之当然也若劳息张弛之宜则虽古人有所不废焉乃正统丁巳三月之朔当休暇南郡杨公及余八人相与游於建安杨公之杏园而永嘉谢君庭循来会园有林木泉石之胜时卉竞芳香气芬茀建安公喜嘉客之集也凡所以资娱乐者悉具客亦欣然如释覊策濯清爽而游於物之外者宾主交适清谈不穷觞豆肆陈歌韵并作於是谢君写而为图嗟夫一日之乐也情与境会而于于衣冠之聚皆羔羊之大夫备菁莪之仪洽台莱之意又皆不忘乎卫武自警之心可谓庶几古之人者题曰雅集不其然哉故遂序於图之次而诗又次焉

东里续集卷十五








○隙尘赋（以“不依光末，难见微质”为韵）

日入空隙，尘生夜光。嘉的的以初引，见冥冥而自彰。乍拂圆辉，积纤形而散乱；时摇轻吹，翻弱质以悠扬。洎夫托彼曜灵，起兹虚室。恒纷空而色碎，每烛幽而景密。仰孤光之未及，犹在暗而效质。由是亭亭旁照，幂幂斜飞。必炯尔以赋象，终飘然而相依。故所以临素壁，隐清辉。若下歌梁，方凝姿而漠漠；如惊陈榻，几引耀以霏霏。是故当皎以自飞，引虚光而将扇。振遗芳而交集，流细影而倏遍。散乎幽处，非厚地而不扬；透彼无间，庶高天而可见。尔其晶明下射，杳霭中攒。景熠熠以将尽，势规规而尚残。及辉之馀，斜分稍易；当冥之际，仰望诚难。至若窈窕孤悬，荧煌相蹂。静对幽闼，闲临虚牖。穷隐见而不让，随方圆而可久。若然者，则混而同贯，自得审於浮沈；浩以相鲜，孰可辨於妍不。是以杳如有待，纷若无机。穿栋宇以光小，拂帘栊而色微。片影方呈，似凿幽人之室；轻文靡定，如缁游子之衣。故其馀照乍沈，纤埃旁达。既在阴而不昧，将耀质而难夺。亦何必越茫洋，散空阔。愿依大厦之内，永寄流光之末。


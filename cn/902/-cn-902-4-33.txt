南越行送人入闽

古南越，武夷太姥神灵穴。
苍茫八柱倒江河（一作湖），沆漭三桑扶日月。
况值中兴定鼎还，龙趋虎跃参差间。
谁人奇遇君臣际，不愿追随供奉班。
知公意气一世无，当时寄兴真龙雏。
圣意九重方玉汝，天恩一命执金吾。
五侯争逐真人意，白璧黄金富门（一作民）第。
万岁蓬莱旧羽林，五云骠骑新司隶。
此去长风度沧澥，天吴海若朝宗会。
为送鄂君青翰舫，翻思汉帝金根盖。
浮云何事尽南征，濛濛行在不胜情。
第一楼为龙虎阙，内三山作凤凰城。
五年客邸曾游所，别来风景殊今古。
春城烟雾入楼台，晓日云霞动旗（一作金）鼓。
此日东风送客尘，车如流水水鳞鳞（一作粼粼）。
点君两袖霜华泪，倘忆羁迟异国人。


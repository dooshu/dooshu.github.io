施烈妇传

施烈妇姓徐氏小字领姑宣城东乡人父子仁与诸生施大德善烈妇出腹即许字其子之濬两家皆酷贫交礼疎简烈妇年十四里豪汤一泰艶之强委聘焉子仁麾却而心慑汤横趣施娶女归一泰恚怒连速之讼大言我必得妇一泰者汤翰林某再从父也相倚借张甚郡县诸生数十百人争发愤白郡汤集衆郡门要撃施媒氏宗长至碎身又捽诸生伤体髪者数辈汹汹莫能禁是时烈妇候讯次城东旅舍闻之惧不克免夜伺人熟寐濳出自沉死盖万历二十七年五月朔也出其尸经日如生衣上下缝纫不见寸体观者皆叹息泣下其地曰青鱼塘距张睢阳庙近衆愍其槀殡暴露舁入庙庑时盛夏郁蒸尸水迸流无体气无一蝇敢近者郡守张公德明临视惊悼加礼远近吊客骈阗日无算初舁入庙时庙祝坚拒不可衆请筳卜之神三卜皆报可于是万口雷呼皆曰睢阳忠臣节妇烈女故当相见无惭也督学御史陈公子贞操江都御史耿公定力并极嗟异诸生三老请立祠城东迎春巷左曰烈女祠後为仇有力者所毁崇祯改元巡按御史田公惟嘉以闻于朝又新之额曰不冺香名祠後即烈女墓去雎阳庙才数百步

玉溪外史曰烈妇之死智矣哉汤方睥睨长吏夺撃诸生数十百人于公门何有一女子先事早决而从一之义毕矣当时仇诋乃谓死非烈妇意於乎彼缝裳周体潜出而夜沉者谁使之邪邑故有纪胡二妇为元兵所获纪啮兵断指见杀胡自触垣脑裂死今郡前双烈祠岁祀不絶施氏子非吾族余悲其事为之传以附纪胡两烈妇之後


○论语笔解序

昌黎文公著《笔解论语》一十卷，其间“翱曰”者，盖李习之同与切磨，世所传率多讹舛。始愈笔大义则示翱，翱从而交相明辨，非独韩制此书也。噫！齐鲁之门人，所记善言，既有同异，汉魏学者，注集繁阔，罕造其精。今观韩李二学，勤拳渊微，可谓窥圣人之堂奥矣，岂章句之技所可究极其旨哉。予缮校旧本数家，得其纯粹，欲以广传，故序以发之。

李冉

冉，德宗时官右司郎中。


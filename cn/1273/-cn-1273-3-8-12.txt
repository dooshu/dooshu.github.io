眉仙为作独立图三年尚未成作此速之


三年变态无不有，世界非新亦非旧。前颠后仆人几何？新不能维旧难守。

此时独立苍茫人，诗且罢吟合呼酒。可怜磊块浇难消，谁能写向丹青手。

荷君诺我颊添毫，如何阁笔三年久。幸不障面羞彦回，更不函头哀侂胄。

还我堂堂地做人，所贵完身成不朽。平生儒冠久自厌，长剑横腰衣短后。

不妨图我作老兵，天下于今武方右。乞君速践息壤言，勿使神龙空见首。






○为赵宣城与杨右相书

某启：辞违积年，伏恋轩屏。首冬初寒，伏惟相公尊体起居万福。某蒙恩，才朽齿迈，徒延圣日。少忝末吏，本乏远图。中年废阙，分归园壑。昔相公秉国宪之日，一拔九霄，拂刷前耻，腾晚官。恩贷稠叠，实载邱山。落羽再振，枯鳞旋跃，运以大风之举，假以摩天之翔。衣绣霜台，含香华省，宰剧惭强项之名，酌贪砺清心之节。三典列郡，寂无成功，但宣布王泽，式酬天奖。伏惟相公开张徽猷，寅亮天地，入夔龙之室，持造化之权。安石高枕，苍生是仰，某鸣跃无已，翦拂因人。银章朱绂，坐荣宦达，身荷宸眷，目识龙颜。既齐飞於鹭，复寄迹於门馆，皆相公大造之力也。而钟鸣漏尽，夜行不息，止足之分，实鬼古人。犬马恋主，迫於西汜。所冀枯松晚岁，无改节於风霜；老骥馀年，期尽力於蹄足。以答明主，下报相公，之诚，屏息於此。伏惟相公收遗簪於少昊，念亡弓於楚泽。衰当益壮，结草知归。瞻望恩光，无忘景刻。


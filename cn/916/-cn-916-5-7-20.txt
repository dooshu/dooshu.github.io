【代朗月行】

朗月出东山。照我绮窗前。窗中多佳人。被服妖且妍。靓妆坐帐（乐府作帷。《诗纪》云。一作帷。）里。当户弄清弦。鬓夺卫女迅。体绝飞燕先。为君歌一曲。当作朗月篇。（乐府云。一作堂上朗月篇。）酒至颜自解。声和心亦宣。千金何足重。所存意气间。（○本集三。《乐府诗集》六十五作朗月行。广《文选》十四作朗月行。《诗纪》五十。）


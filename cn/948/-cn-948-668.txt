陆游　村翁

不入城门三岁余，亦无车马过吾庐。

食常羹芋已忘肉，年迫盖棺犹爱书。

处处叩门寻醉叟，时时临水看游鱼。

半生名宦终何得？作个村翁计未疏。

陆游

陆游　村翁

放翁真个是村翁，钓渭耕莘事不同。

蹴蹋烟云两芒屩，凭陵风雪一篷笼。

屡经骇浪身终免，遍阅浮沤寿未穷。

幸有春衣堪换酒，道边醉卧示神通。

陆游


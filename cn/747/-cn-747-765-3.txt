○日中为市赋（以“日中而市，易志所明”为韵）

曜灵正中，交易必萃。谅农皇之善制，著噬嗑之明志。盖取诸酌中以画一，用取夫定准於列肆。遂得贩缯之子，候当午以员来；抱布之徒，恐移廛以忽至。於是旗亭灭影，贾旅协时。睹稠人之并凑，测端景以交期。杂错相酬，而岂畏日之将夕；贸迁以退，宁夏其室信远而。是前王之所则，实後代之攸资。当夫相高以夸，美言为市。竞驾肩以求进，争掉舌而明旨。货聚於未央之标，州处於已逾之纪。咸寸阴而时惜，望兼赢以画履。众宝至，族蚁同风。当大明之方盛，求善价以不穷。葵藿未倾而靡僭其候，有无交鬻而久执厥中。物各以时，货迁乃日。瞻阳乌之未旰，索青蚨以竞出。质剂由是与行，权於焉积实。则知日以中为政，市以利为名。不求端以取表，奚立法而作程。俾居物致富之流，心之有待；方不盈不缩之际，时即可明。景既惟恒，人得其叙。何远珍之不至，曷近利之为阻。贾用不售者当此之归，求之不得者於焉获所。此乃时不差，利同射。亘五都之所共，历百王而不易。是以知日中为市之义，岂空书於往籍。


赠张篑山侍读（公促我刻讲学语录，故答及之。）

我来扬子驿，逢君灌婴城。
东山不得卧，北辕将载征。
邸寓修主客，颠倒欢合并。
同游淹永日，坐语殚中诚。
谓我有记述，盍悬如日星。
闻言我踖踧，短喙敢长鸣。
往岁备藩牧，凋耗悯遗氓。
洒泪抚疮痏，忧心如宿酲。
礼乐犹未暇，争先食与兵。
姚江遗泽在，俎豆垂风声。
渐摩遍耆宿，往往存典型。
努力补颓缺，同心求友生。
实维循旧轨，匪曰抗前旌。
周孔路芜塞，反唇訾六经。
亡羊多岐路，穴鼠纷斗争。
感此闲决裂，要欲守章程。
所说皆恒言，未足千人惊。
质疑每前席，感激亦沾缨。
良田馀美种，一溉吐菁英。
赖公及司马（谓李梅公先生。），辅翼揭群盲。
青原白鹭间，接坐或班荆。
盘馔费供亿，冠舄填郊坰。
问答既反覆，语若流泉倾。
执笔虽在旁，端绪难分明。
藏之置箧笥，编校愁眩睛。
鹿洞与鹅湖，大指本平平。
至今若在耳，丘壑生光荣。
诸贤不我弃，书院重经营。
苦辞几敝舌，华构已飞甍。
先生助木石，往视无废停。
城南见轮奂，洲阁同峥嵘。
公私皆悬磬，此力岂馀赢。
我至弥駴汗，伫立久屏营。
既成不可毁，仍旧祠文成。
长吏肯修缮（卢陵令于君藻翼以长垣。），朋旧寖零丁。
数子虽墨守，空阶已草青。
忍使弦诵地，榛莽穴鼯鼪。
鄙人信薄劣，拊心羞啖名。
以此长太息，吾衰谁见听。
猗惟曲江裔，奋采为国桢。
校书穷二酉，论才罗八纮（君以内翰曲试浙江，又官司业。）。
读礼久家食，履迹罕公庭。
拳拳念绝学，执手数丁宁。
持此起顽懦，足以重公卿。
愧无钧天奏，鸿响破飞虻。
所钦行复远，驱车之帝京。
愿公弘教育，先觉非独醒。



○金刚般若经疏论纂要序

镜心未净，像色元空，梦识无初，物境成有。由是惑业袭习，报应纶轮，尘沙劫波，莫之遏绝。故我满净觉者，现相人中。先说生灭因缘，今悟苦集灭道，既除我执，未达法空，欲尽病根，方谈般若。心境齐泯，即是真心，垢净双亡，一切清净。三千瑞焕，十六会彰，今之所传，即第九分。句偈隐略，旨趣深微，慧彻三空，檀含万行。住一十八处，密示阶差；断二十七疑，潜通血脉。不先遣遣，曷契如如？故虽策修，始终无相。由斯教理皆密，行果俱元，致使口讽牛毛，心通麟角。或配入名相，著事乖宗，或但云一真，望源迷派，其馀胸谈臆注，不足论矣。河沙珍宝，三时身命，喻所不及，岂徒然哉！且天亲无著，师补处尊，後学何疑，或添或弃。故今所述，不攻异端，疏是论文，乳非城内，纂要名意，及经题目，次下即释，无烦豫云。


陵寝纪赞


臣闻炎帝葬于长沙，虞舜葬于九嶷，今皆在楚之封域。夫南国山川之胜，自古记之矣。

按《舆志》，郢、荆之山，发自终南、太华，而桐柏总其要会。折而北，为厉山，神农之所育也；折而东，为白水诸山，汉光武之所兴也；又折而东南，为大洪山，结秀于纯德，则我献皇帝之剑履藏于斯焉。扶舆清淑之气，钟于斯焉。左瞻聊屈，右眺三山，章山表其南，花岭踞其北。又有沔汉之水，方数千里，际天而来，萦绕前后。山趋水会，凤翥龙翔。信乾坤之隩区，阴阳之福地。盖天作高山，以为我二圣栖神之幽宅，以荫我皇上福祚于无疆者也。

往者，龙飞之始，天下窃见圣衷远慕，有陟屺之思。于是浮言胥动，为迁陵之请者，盖纷纷矣。及后慈圣上仙，礼宜合祔。则虽二三辅弼亲信之臣，亦靡不瞻顾惶惑，而莫之敢主。惟我皇上，睿谟神断，孝思天启，始折群淆，决策南祔。又亲御六飞，时巡楚服。周览山川形胜，躬定二圣兆域。然后王气完而先灵妥，典礼协而群情安。盖南北纷纷之议，至是始决焉。

于是作新宫，备规制，置官署守卫，增封表邑，胜概与孝陵、天寿并峙矣。夫灵山濬源，宝藏所出。根深柢固，枝叶乃繁。我皇上圣德中兴，恢弘大业，虽昊穹之所笃佑，而荫发于地灵者，亦不可诬也。

臣谨以山川形胜，陵宫规制，各为一图。用备九重瞻览，少慰风木之思。

又岳怀王，常宁、善化二公主园墓，置守冢，命辅臣撰志。皆皇上广因心之孝，爱其所亲者，亦并录之云。

赞曰：先儒谓：“养生者，不足以当大事；惟送终可以当大事。”若我皇上之事亲也，可谓致敬致慤矣。显扬大典，既极其尊崇，山陵又极其毖慎。即如迁陵一事，谋之十有余年而其议乃定。至于庀工襄事，营兆卜吉，虽一树一器，无非圣衷之所区画，圣孝之所流通。是以灵祇昭格，山川毓秀。

昔为睿考卜兆之时，居民感梦，其事固已异矣。及慈宫南祔，则山陵托物以告异石之处，川后安流而增久涸之涨，甘露再降于陵树。昭哉！天之笃我明祜也。

昔汉明帝夜梦其先，悲不能寐。明旦上陵，遂获瑞露之应。夫一念之诚，犹感通如是，况大孝永慕，历万年而无替者乎？然则天亲之眷佑我皇上，盖方兴而未艾也。






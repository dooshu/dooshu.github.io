反乞食诗和徐野公

一饭甘叩门，得官辄弃置。
万钱送酒家，稍就取一醉。
邈哉百世后，谁复识此意。
客游日以竞，乞食义无愧。
柴桑亦偶然，下士侈高致。
举世罕原尝，作客多憔悴。
不逢幸舍欢，或下穷途泪。
何如徐孺子，贫贱能肆志。
寻山契白云，把卷薄世事。
我亦倦游人，汎览穷天地。
兴尽归田庐，幽岩搴薜荔。
躬耕诚未能，灌园聊可试。



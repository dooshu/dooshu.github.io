○沈宣词

仁和沈宣，字明德，明诸生。尝赋除夕元旦二词，调寄蝶恋花。一云：“锣鼓儿童声聒耳。傍早关门，挂起新帘子。爆仗满街惊耗鬼。松柴烧在乌盆里。写就神荼并郁垒。细马送神，多著同兴纸。分岁酒阑扶醉起。阖门一夜齐欢喜。”一云：“接得灶神天未晓。爆仗声喧，催要开门早。新画钟馗先挂了。大红春帖销金好。苍术堆炉香气绕。黄纸神牌，上写天尊号。烧过纸灰都不扫。日斜人醉和衣倒。”民风俗尚，描写如绘。明词综未收，想因词俚故。然不妨存之，藉见当时民俗，如同兴纸画钟馗，正可作掌故用。郁垒“垒”字，应读如律，乃入声，与里起同叶，误。


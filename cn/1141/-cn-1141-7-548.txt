南华山房歌赠张登子

时在坐者储亦士、祁奕远、俞纪方、陈得之、范裒生、茹仔苍、张雏隐、陆山子、梅圣从、饶景玉。题注据《越游草》补。

越中山水秀天下，君家山水越中无。
结庐已占卧龙麓，别业重开贺监湖。
湖边系艇即园子，百年三径未荒芜。
草堂位置随丘壑，闭门空翠生肌肤。
新荷绿浦凫鹥乱，古木层岩麋鹿趋。
主人交尽天卜士，坐客半是高阳徒。
袒裼竹林浮大白，茶烹兰雪炊雕胡。
我饮既醉不能去，欲眠不眠倚桐树。
击钵催诗酒政严，墨痕满壁纷无数。
槛外鱼龙风浪生，杳霭藤萝鬼神聚。
自是君家多异书，禹穴金庭何足慕。
明朝更作天镜游，扶筇踏尽山阴路。



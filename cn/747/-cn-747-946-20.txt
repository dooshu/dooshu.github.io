○棋赋

奇谋入妙，巧思参元，虽一枰之可美，起三隅而邈然，似将军之出塞，若猛士之临边。及其进也，则鸟集云布，阵合兵连，或参差而易决，或龃龉而难便。开马眼以防後，张虎口而遮前，磊磊似玉石之相饰，粲粲若众星之丽天。尔其深思远虑，知白守黑，以仁义为反道，用诡谲为明德。或意在东南，而伪击西北，类行藏之通变，同阴阳之不测。於是且侵且战，不恃不平，雁行络绎，鱼阵纵横。宁扶危以救死，不贪败以丧生。或偏攻於略地，或专命於用兵，或辘轳以成劫，或宛转而入征。虽劳形而竭思，固难得以言名。及夫雌雄有决，疑多胜寡，思悠扬而不定，气沈吟而未下。名不可窃，智不可假。千虑万计，复何为者？行必量力，动则相时，其措意也屡巧，其变也多姿。既得之者荣，失之者辱，此馀而未已，彼怀而讵足。驰神不竭，应运无穷，势出心外，命悬手中。围初开而复闭，路欲塞而还通，伊仁智之可玩，岂造化之为功。使夫离娄丧睛，隶首迷术，公子罢宴而惊视，樵客入山而忘出。

苏宁


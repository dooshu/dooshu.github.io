○谢许迁并令子弟营护诏表

臣德舆言：“伏奉今月十五日手诏，许臣迁，并令子弟专往营护者。”捧承诏书，曲遂私志，感泣呜咽，激於肝心。臣德舆诚惶诚荷顿首顿首。臣以童龀之年，遭家不造，壤树所寄，权在江南，累经追崇，常异徽数。今龟筮叶吉，月日有时，伏蒙圣慈，伏赐鉴察。恩诏下降，特允恳诚；孝理所覃，幽明知感。松楸改卜，永异事於九原；蒲柳馀年，冀酬思於万死。无任感戴悚惕之至！谨遣押衙朝议郎前兴元府金牛县主簿张儇奉表陈谢以闻。臣某诚惶诚荷顿首顿首。谨言。


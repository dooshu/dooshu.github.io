闻李太尉大举秦兵百万出征东南，懦夫请缨，冀申一割之用，半道病还，留别金陵崔侍御十九韵





《通鉴》：上元二年五月，以李光弼为河南副元帅、太尉兼侍中，都统河南、淮南东西、山南东、荆南、江南西、浙江东西八道行营节度，出镇临淮。《汉书》：遣终军使南越，说其王，欲令入朝，比内诸侯。军自请，愿受长缨，必羁南越王而致之阙下。军遂往说越王，越王听许，请举国内属。《后汉书》：班超曰：“昔魏绛，列国大夫，尚能和辑诸戎，况臣奉大汉之威，而无铅刀一割之用乎?”



秦出天下兵，蹴踏燕、赵倾。黄河饮马竭，赤羽连天明。[一]太尉杖旄钺，[二]云骑绕彭城。[三]三军受号令，千里肃雷霆。[四]函谷绝飞鸟，[五]武关拥连营。[六]意在斩巨鳌，何论鲙长鲸。恨无左车略，[七]多愧鲁连生。[八]拂剑照严霜，雕戈鬘胡缨。[九]愿雪会稽耻，[十]将期报恩荣。半道谢病还，无因东南征。亚夫未见顾，剧孟阻先行。[十一]天夺壮士心，长吁别吴京。[十二]金陵遇太守，倒屣欣逢迎。[十三]群公咸祖饯，[十四]四座罗朝英。初发临沧观，[十五]醉栖征虏亭。[十六]旧国见秋月，长江流寒声。帝车信掉头，[十七]河汉复纵横。[十八]孤凤向西海，飞鸿辞北溟。因之出寥廓，[十九]挥手谢公卿。

[一]《家语》：由愿得白羽若月，赤羽若日。



[二]《史记》：“师尚父左杖黄钺，右把白旄，以誓。”



[三]谢灵运诗：“云骑乱汉南。”吕向注：“云骑，言多如云也。”唐之彭城郡，即徐州也，隶河南道。



[四]《旧唐书》：李光弼拜太尉，充河南、淮南、山南东道、荆南等副元帅，侍中如故，出镇临淮。史朝义乘邙山之胜，寇申、光等十三州。自领精骑围李岑于宋州。将士皆惧，请南保扬州。光弼径赴徐州以镇之，遣田神功击败之。浙东贼首袁晁攻剽郡县，浙东大乱，光弼分兵除讨，克定江左，人心乃安。光弼未至河南也，田神功平刘展后，逗遛于扬府。尚衡、殷仲卿相攻于兖、郓，来瑱旅距于襄阳，朝廷患之。及光弼轻骑至徐州，史朝义退走，功遽归河南，尚衡、殷仲卿、来瑱皆惧其威名，相继赴阙。又云：光弼御军严肃，天下服其威名。每申号令，诸将不敢仰视。



[五]《元和郡县志》：函谷故城在陕州灵宝县南十里，秦函关城，汉弘农县也。《西征记》曰：函谷关城，路在谷中，深险如函，故以为名。其中劣通行路，东西四十里，绝岸壁立，岩上柏林，阴映谷中，殆不见日。关去长安四百里，日入则闭，鸡鸣则开，秦法也。东自殽山，西至潼津，通名函谷，号曰天险，所谓秦得百二也。



[六]《史记集解》：应劭曰：武关，秦南关，通南阳。文颖曰：武关在析西百七十里，弘农界。《太平寰宇记》：武关在商州商洛县东南九十里，春秋时少习也。《左氏传》曰：“将通于少习以听命。”注：“少习，商县武关是也。”《三国志》：树栅连营七百余里。



[七]《史记》：赵王成安君陈余，闻汉且袭之也，聚兵井陉口，号称二十万。广武君李左车说成安君曰：“愿足下假臣奇兵三万人，从间路绝其辎重，足下深沟高垒，坚营勿与战，不至十日，而两将之头可致于戏下。”成安君不听。韩信引兵出井陉口。斩成安君泜水上，禽赵王歇。信乃令军中毋杀广武君，有能生得者，购千金。于是有缚广武君而致戏下者，信乃解其缚，东乡坐，西乡对，师事之。



[八]鲁连事，见二卷注。



[九]《国语》：“穆公横雕戈出见使者。”韦昭注：“雕，镂也。戈，戟也。”《庄子·说剑篇》：“垂冠缦胡之缨。”司马彪曰：“缦胡之缨，谓粗缨无文理也。”



[十]会稽耻，见十卷注。



[十一]亚夫、剧孟事，见三卷注。



[十二]杨齐贤曰：吴京，建康也。



[十三]《十六国春秋》：宋繇每闻儒士在门，常倒屣出迎，停寝政事，引谈经籍。



[十四]《汉书》：“丞相为祖道。”颜师古注：“祖者，送行之祭，因宴饮焉。”《左传》：“郑六卿饯宣子于郊。”杜预注：“饯，送行饮酒也。”



[十五]《太平寰宇记》：临沧观，在劳劳山上，有亭七间，名曰新亭。吴所筑，宋改为临沧观。周与王导等当春日登之会宴，曰：“风景不殊，举目有江山之异。”即此处也。谓之劳劳亭，古送别之所。胡三省曰：临沧观，在江宁县南十五里。



[十六]《世说注》：《丹阳记》曰：征虏亭，太安中，征虏将军谢石立此亭，因以为名。胡三省《通鉴注》：征虏亭，在方山南。自玄武湖头大路北出至征虏亭。



[十七]《史记》：斗为帝车，运于中央，临置四方。《晋书》：斗为帝车，取乎运动之义也。



[十八]魏文帝诗：“天汉回西流，三五正纵横。”



[十九]《汉书》：“焦明已翔于寥廓。”颜师古注：“寥廓，天上宽广之处。”






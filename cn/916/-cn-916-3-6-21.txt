【当欲游南山行】

东海广且深。由卑下百川。五岳虽高大。不逆垢与尘。良木不十围。洪条无所因。长者能博爱。天下寄其身。大匠无弃材。船车用不均。锥刀各异能。何所独却前。嘉善而矜愚。大圣亦同然。仁者各（《类聚》作必。）寿考。四（《类聚》作八。）坐咸万年。（○《乐府诗集》六十一。本集六。《诗纪》十三。又《类聚》四十二作当欲游南山篇。引川、尘、然、年四韵。）


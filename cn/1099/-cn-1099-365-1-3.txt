○慎法紀以振戎機疏 【 諫釋罪帥】

石州失事甚大二將之罪不小一旦得釋此有內援故公急論之

昨初八日未時聞刑部尚書毛愷等接出聖諭、目今虜報緊急、見監將官劉寶田世威都饒死發邊衛充軍、著殺賊立功贖罪、如三年無功、還拏來殺了、法司知道、欽此、臣惟聖王制馭夷狄、要在紀綱、故賞罰功罪、非人主之所能私、臣固不暇復漫述古昔以凟天聽、即　皇上嗣登大寶三年、視　先帝時、兵車固不加多、儲蓄固不加富、然而一時諸將傾心、三軍生色、駸駸浡浡然若增于城萬旅之雄者何哉、惟以二年秋　皇上大奮乾綱。市曹斬將。自申維嶽畢高一朝就戮、頓將往時僨軍之將。恃奧援以誤國。賂權貴以全生諸凡舊套。一剗無餘於是沿邊將領。始曉然知不忠之臣。不法之謀。舉不能逃　皇上日月照臨。而其死市曹釁鼓之辱。與死封疆橫草之勛。又皆有以激切鼓動其良心。而熟察其得失。所以駸駸浡浡。有此今日景象者。其機固盡在于此也。臣固以我　皇上常保此無失、將克成一代洪烈、信易易無難、夫何握持未及、一朝盡解、忽諭虜報緊急、出二犯以立功贖罪、夫以今虜之遠寇雲中、勢猶未謂緊急、縱勢誠緊急、在馬芳趙岢謝朝恩李勇諸軍、方四面徵集、雲擁星列、時亦未為乏將、乃朝廷于此即釋繫囚、廢法紀張皇四顧、以為禦虜之策假設虜騎如曩時直薄都城、整居畿甸、將更舉何策以應之、且一事而生死異獄、一律而先後殊決、臣大恐無以服當時死者之心、而解方今任事之體、殊更不知廟堂為此、誠亦何心、或有謂秦穆公之于孟明。漢武帝之于李廣。皆以罪釋成功。何獨尼于二犯臣曾有以折之。謂臣之所以惜朝廷處二犯者。正以不能與孟明李廣同也。葢二君之於二子。相信誠不但腹心。相與又誠不但如家人父子手足爾也。其罪其釋。皆有以昭白人心。故史牒歆艷。使　皇上于二犯。果曾知見其人。又嘗面召本兵問其所以失律之故。召法司問其所以招罪之由。乃據其可矜情節一言。斷而釋之。則轟然雷霆誰敢不服。今數者無一于此。忽　旨從內降。其致人駭異。誠所宜然。臣又惟天下之患。莫大于使君父有言而人不見信前日兵部覆誠意伯劉世延之奏、忽命自中別出、人方嘖嘖相異、乃今又有此、若不明乞諭詔以袪羣疑、竊恐此機括一成。將漸為人臣假借市恩之利。而致于明作威福之權。且邊將巧于窺測者。將復姦欺百出。尤非細故。伏乞　皇上將二犯仍明正前法。用以激諸將有死之心。以嚴軍法無赦之律。固為至當。其不然、如以成命巳頒、不容更易、須乞敕旨昭示一時。謂二犯之所以得釋者。以有某項情節可矜。何項功能可議。用何臣之薦。何言之入。遂乃有此。以暢羣疑。再敕兵刑二部俾定議功格。更嚴期限。亦為至急。臣等仰體我　皇上好生之心、固亦知雖昆蟲草木、皆欲得所、乃敢惓惓以縱釋罪帥、為此凟陳者、良以朝無定法、人有蓄疑、誠不可為訓、故一念犬馬丹誠不敢容默、伏惟聖明裁正施行、幸甚幸甚、


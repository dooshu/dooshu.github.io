李巧玲


上海三十年来名妓，首推胡宝玉；胡宝玉之前，厥惟李巧玲。巧玲顾影弄姿，颇为时流所赏。艳声既起，乃惊一混世魔王。魔王，李长寿是也。李长寿出长发军，拥巨资，闻巧玲名，特走上海访之。丹桂戏园者，甬人刘维忠等所创也，颇有名。长寿至，据其中厅，令戏园侍者，毋许他人入座。曰：“为我招北里姝来。”侍者见李颓然一老翁，装束类乡曲，莫名其故，姑诺之。彼时北里姝声价甚高，所谓“长三”者，非有介绍人不得近。侍者乃商之于“幺二”。幺二者，其格次于长三者也。居小东门外，号曰堂子，门署某堂（小东门大火后，又迁棋盘街）。一堂中多数十人，妍媸不一，而问津者之多寡，亦与其貌之高下为比例。侍者择其最下者，招十许人至，侍坐于旁，李视之若无睹焉。戏将终，命仆人辇金至，人赏百金，灿然列案上。于是一夜之间，李长寿之名遂大震。

明夜又来，仍命招妓。则为长三者，为幺二者，妍者媸者，纷至沓来，亦不及辨若干人也。长寿左顾右盼，意殊不慊。诸妓之当其一盼者，即引以为荣，窃窃然谓其同侪曰：“李大人顾我。”同侪视李大人，则其仆方奉黄金水烟筒以进也。是故晚近奢习，有以黄金为烟筒者，实自李长寿始。剧将终，李长寿起，拂衣去。侍者请赏，则曰：“上海妓者，例以三元为一局；吾昨所发者，已溢今日之数矣。”侍者无如之何。是夕也，北里诸姬空巷而至，后来者坐无隙地。中独有一人岸然不顾者，则李巧玲是。

故事：戏园代客传妓，必录之于籍，以为明日收“传费”地。传费者，客使往传妓，妓以铜货六十有三为酬。此上海通例，俗谓之“叫差”。李长寿久探悉之，使人取其籍至，检无李巧玲名，笑曰：“婢子乃不为动耶？”乃夤缘以识李巧玲，狂恣豪奢。巧玲之婢请盥，长寿臂金脱条承其巾。微水溅脱条，婢曰：“脱条着水矣。”长寿遽解下曰：“既着水，无所用之，即以赏汝。”婢惊愕却顾，目视巧玲，巧玲曰：“此何物事，值得如许惊怪？”婢乃谢而受之。会新岁，长寿至，例赏而外，复以数百金掷庭际，俾奴辈争拾为戏。如是种种，皆所以媚巧玲也。乃巧玲而伪为不知也者，终不作留髠之举。至是长寿术无所施。

一日，怀五千金之券至，故置于案上，伪为遗忘也者而去之。明日匆匆来，曰：“昨误遗一纸于是，盍检以还我？”意盖以利动之也。抑知巧玲布置之诡，应对之捷，神色之整以暇，有出夫长寿意料之外者。闻长寿言，从容顾其婢曰：“奴辈不识字，可取出俟李大人自检之。”婢即以紫檀小匣进。发其匣，金珠之类，几充牣焉，余则契券之属。检之，则三四千者，五六千者，纵横错杂，不知其为数之几何也。长寿错愕不知所为，几不能复敛其手。良久，乃徐徐言曰：“吾亦不辨何者为吾物矣，姑置此可也。”婢乃捧匣以退。

盖至是而李长寿乃嗒然矣。揭竿起事之狂焰，至是无可施；攻城略地之诡谋，至是无可展；冲锋陷阵之勇气，至是无可用；反戈相向之狡诈，至是无可逞。惟太息而言曰：“婢子可恨哉！”取一世之枭雄，玩之于股掌之上，李巧玲不可谓非人杰也。

长寿既丧其气，使人间接以叩之曰：“李大人爱卿，卿何拒之甚也？”巧玲曰：“大人姓李，奴亦姓李，礼同姓且不为婚，而况其他？奴即不自爱，李大人亦岂不自爱耶？”长寿闻之，气益为之夺，自是始绝念于李巧玲。而巧玲之囊既充盈矣，以一弱女子而能使恣睢暴戾之徒无所施其技，此李巧玲之所以能独享盛名于胡宝玉之前也。

后巧玲结识某甲，尽出其资股开留春茶园，一败涂地。复构讼事，禁狱中。既释出，则憔悴无人状，竟不知所终。

当李巧玲盛时，其赏识伶人，与胡宝玉有同嗜：曾以争一黄月山之故，彼此据戏场而不归，竟达于旦，卒于两无所获而后已。迨巧玲堕落，宝玉乃无敌于侪辈矣。






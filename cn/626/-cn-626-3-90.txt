管长史讷一十五首

【墨窗为赵捴谦赋】

女娲立极断鳌足，羲画之先无刻木。

始观鸟迹制文字，夜鬼哭天天雨粟。

篆隶变化生八分，行草复作何纷纷。

六书古制既茫昧，载籍况遭秦火焚。

后之作者不可数，形声寥寥眇千古。

更论得法神妙间，自信临池心独苦。

君居于越文献邦，家藏金石书满窗。

磨穿青州老未已，万斛巨鼎畴能扛。

吴兴宗人已物故，浙河东西谁独步。

君今有志继绝学，砥柱中流见孤注。

剡溪百番冰雪光，玄霜一斗松煤香。

满堂宾客看挥洒，风雨飒飒龙鸾翔。

我嗜涂鸦手如棘，屡欲从君问奇画。

君还许我载酒来，我捧千钟劳君笔。

【晓起】

真馆晓晴初，官清远尘俗。

怡然对简编，庶矣忘荣辱。

遥峰拥归云，高城淡微旭。

落尽冬青花，江南雨新足。

【独坐】

独坐茅堂上，长吟不下床。

乱书堆几席，疏雨过陂塘。

野燕冲帘入，汀花度水香。

应须存晚计，次第学耕桑。

【发新河次韵】

自忝王门禄，频年此地过。

秋风回远道，暮雨宿新河。

白浪鸥边小，青山雁外多。

客杯相慰藉，一酌总恩波。

【晓发雷港】

月暗投寒港，天明发晓途。

鹭应寻宿侣，雁已误更奴。

霞映沿汀蓼，霜枯倚岸芦。

彭郎矶尚远，隐隐一山孤。

【哭先师樗隐先生】

先生姓刘，名俨，字敬思，钱塘人。

痛哭刘夫子，如今隔九泉。

感恩惟我在，卓行许谁宣。

汉向犹今系，梁訏复后贤。

家声俱溢耳，才望孰齐肩。

百氏遭渔猎，群经费讨研。

大镛知在序，巨笔信如椽。

美玉虽居璞，明珠必媚川。

荐章何恳恳，束帛竟戋戋。

东壁星辰表，西清雨露边。

班陪黄阁老，名厕玉堂仙。

礼乐皆新制，方舆有续编。

宣麻应内命，行李忽南迁。

汉节冲蛮雨，黎歌入瘴烟。

客庖鱼米贱，商舶象犀联。

省檄官将调，邮书讣遽传。

龙蛇虽起起，鸾鹤定翩翩。

有客书铭碣，何人给墓田。

禺山云若惨，谷水月空圆。

雨泣悲鹦鹉，风魂托杜鹃。

哲人其逝矣，小子独凄然。

膏馥多沾丐，愚蒙赖勉旃。

斯文因汩没，吾道亦迍邅。

踵接才虽劣，心丧礼自专。

每伤酾迍爵，况忍读哀篇。

感激千愁外，号呼百拜前。

不知双眼泪，何日断潺湲。

【尹母行】

云间尹母年十七，嫁夫三年夫病卒。

舅姑在堂儿在褓，自誓茕茕守空室。

家贫何以为生理，纫缝得钱奉甘旨。

门外春风自往来，寒心一寸如灰死。

【次韵答朱孟辨见寄】

十日春无一日晴，闭门听雨不胜情。

江华偏向愁边发，池草多从梦里生。

西北星摇天不动，东南潮落海如倾。

却怜臣甫忧时切，夜夜遥瞻北斗城。

【宴徐氏楼】

高宴徐家池上楼，座中宾客总风流。

东城美酒休辞醉，南国佳人自解愁。

晴日游丝当户落，暖风香篆近帘浮。

归时不用山公马，短棹春波正满洲。

【和内兄金士廉清明日答张应辰见过】

雨晴江路少尘沙，有客寻春到水涯。

风细游丝低著草，日斜归鸟乱穿花。

青山几处无新冢，乔木何人是故家。

倩得盘游春髻子，东风日日好将车。

【清明感怀】

十年宦学楚江滨，老景垂垂上此身。

插柳忽逢三月节，看花又过二分春。

青山风雨多新鬼，白发江湖少故人。

东忆墓田千阜下，可堪回首一沾巾。

【过皖城吊余忠宣公】

元戎百战守孤城，千里蚍蜉绝援兵。

堡鄣有方文且武，简编无愧死犹生。

神来遗庙乘云气，鬼哭空江杂雨声。

尚忆李侯并达帅，一时忠义属科名。

【北榭】

旧家行乐小亭台，珠箔青山罨画开。

花月当时人已散，柳风今日燕还来。

舞钿犹委宫墙草，步障曾过辇路苔。

一代繁华易销歇，白榆霜冷雁声哀。

【赠别】

草色青青汉水新，异乡听雨怕逢春。

客怀不似今年恶，频向东风送故人。

【纪梦】

小宴初阑罢玉笙，东风庭院好春情。

流莺啼过楼东去，一树梨花正晚晴。

【江行】

野色含江薄，沙痕带水长。

东风无白浪，容易下蕲阳。


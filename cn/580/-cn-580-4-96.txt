列传第九十六 铁哥　乞台普济〔也克吉儿〕　斡罗思〔博罗不花　庆童〕　爱薛　曲枢〔伯都　伯帖木儿〕　脱虎脱〔三宝奴〕　察罕


铁哥，伽乃氏，迦叶弥儿人。父斡脱赤，与叔父那摩俱学浮屠法，兄弟相谓曰：“吾国将亡，东北有天子气，盍往归之？”乃来降，太宗礼遇之。定宗师事那摩，以斡脱赤佩金符巡行各路。宪宗即位，尊那摩为国师，授玉印，总天下释教。斡脱赤亦贵用事，领迦叶弥儿万户奏曰：“迦叶弥儿，西陲小国，今尚未诚服，请往谕之。”诏偕近侍以往，其部酋不从，怒而杀之。帝发兵讨平迦叶弥儿。元贞元年追封斡脱赤代国公，谥忠遂。

铁哥少孤，从那摩入见宪宗。帝方食鸡辍，赐铁哥，铁哥奉而不食，问之，对曰：“将以遗母。”帝奇之，加赐一鸡。世祖即位，幸香山永安寺，见书畏兀字于壁，问之。僧对曰：“国师兄子铁哥书也。”帝召见，伟其容止，命直宿卫。宪宗晚年以谗言稍疏世祖，那摩密白世祖，宜加敬慎，遂友爱如初。至是，帝将用铁哥，谓左右曰：“吾以酬国师也。”

时铁哥年十七，诏择贵家女妻之。辞曰：“臣母汉人，欲得汉人女为妇，臣不敢伤母心。”乃为娶冉氏女。久之，命掌御膳汤药，日亲密。至元十六年，铁哥奏：“武臣佩符，古制也。今长民者亦佩符，请省之。”从之。十七年，进正议大夫尚膳监。帝谕之曰：“朕闻父饮药，子先尝之。君饮药，臣先尝之。今卿典朕膳，凡饮食汤药，卿宜先尝。”诏赐第于大明宫之左。留守段圭言：“赐第逼木局，不便。”帝曰：“铁哥第近禁闼，便于宣召。木局稍隘，曷害？”高州人言州多野兽害稼，愿捕以充贡。铁哥白其扰民，不可听，从之。

十九年，迁同知宣徽院事，领尚膳监。内府食用圆米，铁哥奏粳米一石，仅获圆米四斗，请非御用，止给常米。帝韪之，进司农寺达鲁花赤。从猎巴雅尔之地，猎者亦不剌金射兔，误中名驼，驼死。帝怒，命诛之。铁哥曰：“杀人偿畜，刑太重。”帝亟命释之。庾人盗凿粳米者罪死，铁哥谏曰：“臣鞫庾人，其母病，盗粳米，食母耳。请贷之。”诏免死。

二十二年，司农寺升为大司农司，秩二品，进资善大夫。大司农时，有司供膳多扰民。铁哥奏曰：“屯田则诸物立供。”从之。二十四年从征乃颜，至苏尔图之地，叛王塔布岱率兵奄至。铁哥请设疑兵以退敌，于是帝张曲盖，据胡床，铁哥从容进酒。塔布岱觇之，惧有伏，遂引去。帝以金章宗玉带赐之。二十九年进荣禄大夫、中书平章政事。以病足，听舆轿入殿门。初诏遣新附民种蒲萄于野马川鸿和尔布拉克之地，铁哥以北地苦寒，奏岁赐衣服，从之。

成宗即位，以先朝旧臣赐银千两、钞十万贯，他日又赐以玛瑙碗。诏曰：“此器先帝所用，朕今赐卿，以卿久侍先帝故也。”大德元年，加光禄大夫。三年，乞解机务，从之。仍授平章政事、议中书省事。时诸王朝见，未有知故事者。帝曰：“惟铁哥知之。”使专司其事。凡廪饩金帛之数，皆遵世祖旧制。八年，复拜中书平章政事。平滦大水，铁哥奏加赈恤。十年，丁母忧，诏夺情起复。辽王托托入朝，从者执兵入大明宫，铁哥劾止之，王惧谢。从幸晋山，饥民相望，铁哥辄发廪赈之，已而自劾专擅，帝称善不已。

武宗即位，赐金一百两，加金紫光禄大夫，遥授中书右丞相。有告宁远王阔阔出谋反者，铁哥知其诬，廷辩之，由是阔阔出得释，徙高丽。二年，领度支院，寻赐江州稻田五千亩。

仁宗即位，授开府仪同三司、太傅、录军国重事。奏：“世祖诸子惟宁远王在，宜赐还。”从之。二年，奉命诣万安寺，祀世祖神御殿，感疾归。皇太后令内臣问疾，铁哥附奏曰：“臣死无日，愿太后辅陛下布惟新之政，社稷之福也。”未几卒。赠太师、开府仪同三司、上柱国，追封秦国公，谥忠穆，加赠推诚守正佐理翊戴功臣。进封延安王，改谥忠献。

六子：忽察，淮东宣慰使；平安奴，大平路达鲁花赤；也识哥，同知山东宣慰司事；虎里台，同知真定总管府事；亦可麻，同知都护府事；重喜，隆禧院副使。孙八人，伯颜，中书平章政事。

乞台普济，河西人，本姓史氏。祖拉吉尔威，宿卫太祖。父考算尔威，材勇绝人，事世祖于潜邸，从平云南，又从渡江攻鄂州。世祖即位，从讨阿里不哥，授蒙古唐兀军民达鲁花赤。

乞台普济幼从父出入世祖帷幄，后选侍裕宗，以敬慎闻。武宗生，是为皇曾孙，诏乞台普济保育之。皇曾孙幼学，以其子也克吉儿侍读，或游戏废学，则挞也克吉儿以诫之。每大会宗王，读世祖大训，必谓皇曾孙曰：“此汝异日所应为者，其谨识之，勿忘。”裕圣皇后以乞台普济善于辅导，命四卫番直官事必谘之。

大德二年，武宗镇抚北庭，军事悉委于乞台普济。四年，以文移无印宝，入朝白其事，得裕宗信宝以归。五年，海都入寇，败之。令军士表红衣于甲以自别，自是贼望见红甲军辄退走。十一年，成宗崩，武宗欲弃大军奔丧。乞台普济曰：“使者但来告哀，须俟皇太后诏赴。”已而仁宗奉皇太后削平内难诏，武宗入继大统。即日假乞台普济平章政事。

武宗即位，拜荣禄大夫、中书平章政事，封庆国公。七月，进仪同三司、太子太保。九月，加开府、太子太傅。至大元年二月，拜中书左丞相，加上柱国。四月，拜太保。六月，进太子太师。七月，加录军国重事。十一月，进右丞相。又授其兄阿拉克普济荣禄大夫兼都元帅；弟昂吉荣禄大夫、司徒，遥授平章政事；日尔塞荣禄大夫、宣政院使。期年之内，贵震一时。二年八月，立尚书省，进太傅、尚书右丞相。是年十二月以病罢。皇庆二年进封安吉王。延祐五年四月卒。

子也克吉儿、纳里日、尔禄。纳里日，光禄大夫，遥授中书左丞相，兼将作院使。尔禄幼为沙门，后赐御服帽，不祝发，佥宣政院事。

也克吉儿，年二十二从武宗于北庭。海都逾金山至库布哩，也克吉儿将左卫射士为前锋，当贼骁将。既接战，搏贼将堕马，斩其首而还。武宗解御衣及马鞍勒赐之。贼夜袭他部辎重，又将数百骑追败之。四年败贼于昂吉尔图，获人畜无算。五年海都大举犯和林，战于哈喇台，以数十骑出入敌阵。武宗乘之，贼始却。十年，从武宗逾金山，斩获万余。十一年，第诸将功，以也克吉儿为冠。

武宗即位，授资德大夫、同知枢密院事，六月赐虎符大府院使、唐兀亲军都指挥使，七月加特进，遥授中书左丞，又进知枢密院事兼典瑞院使。至大元年五月，兼仁虞院使，十一月拜御史大夫。仁宗即位，改知枢密院事，卒。

斡罗思，康里氏。曾祖哈失伯，国初款附，为庄圣太后牧官。祖海都，从宪宗伐宋，战殁于钓鱼山。父明里帖木儿，世祖时为必阇赤，累迁太府少监，追封益国公。

斡罗思初为内府必都赤。二十一年，拜监察御史，出为云南行省理问，领云南王府事。忤桑哥，被谮，籍其家，惟金玉带各一、黄金五十，皆上所赐者，乃以公用系官孳畜罪之，帝寝而不问。二十六年，置八番罗甸宣慰司，以斡罗思为宣慰使，诸蛮悉平，立安抚等司以守之。晋中奉大夫，赐虎符，迁八番顺元等处宣慰司都元帅，赐三珠虎符。大德六年，授通奉大夫，兼管万户，晋正奉大夫。

武宗立，召为中书左丞，领武卫亲军都指挥使、大都屯田府事。寻晋荣禄大夫、中书右丞兼翰林学士承旨，仍领武卫屯田。屡赐赀产第宅，皆固辞。迁四川行省平章政事。至大二年召还，以病乞归。皇庆二年卒，赠光禄大夫、益国公。子：博罗不花、庆童。

博罗不花，初直宿卫，为速古儿赤。至大元年累迁翰林侍讲学士，以父疾乞养归。延祐四年，起为速古儿赤札撒孙，迁速古儿赤五十人之长，兼领皇后宫宝儿赤。出为河南府同知。子察罕不花领其所掌宿卫见文宗于汴，入为温都赤，拜监察御史，累迁御史台经历、中书右司郎中，授中宪大夫、隆禧总管府副达鲁花赤，卒。

庆童，字明德，早以勋臣子孙受知仁宗，给事内廷，掌宿卫。累迁判大宗正府兼上都留守、江西河南二行省平章政事，入为太府卿，复为上都留守，又为辽阳行省平章政事。至正十年，迁江浙行省平章政事。十二年，蕲黄贼攻陷杭州，庆童与行省丞相达实特穆尔遁走。城既复，省都事以下皆罢黜不叙，而庆童等释不问。庆童大治官廨，募民为工役，偿之以钱，杭民赖以存活。

十四年，脱脱以大兵围张士诚于高邮，军资取给于江浙，庆童规措有方，转输相属，军中赖之。十六年，平江湖州俱陷，义兵元帅方家奴屯杭州北关，所部白昼杀人，日肆劫掠，民患之。庆童白丞相达识帖睦尔曰：“师无纪律，何以克敌？必斩方家奴，乃可出师。”与达实帖睦尔入其军，数而斩之，民大悦。

既而苗军元帅杨完者求娶庆童女，时达识帖睦尔方倚杨完者御张士诚，强为主婚。庆童不得已与之。后杨完者益骄，达实帖睦尔不能堪，又使张士诚袭杀之，士诚遂据杭州。俄召庆童为翰林学士承旨，改淮南行省平章政事。未行，仍留江浙。十八年，迁福建行省平章政事，又拜江南行台御史大夫。二十年，召还，由海道至京师，拜中书平章政事。有谮其子刚僧与宫人乱，帝怒，杀之。庆童遂移疾家居。二十五年，起为陕西行省左丞相。

庆童在江南逼于张士诚、方国珍，在陕西逼于李思齐，不能有所表见，但拥台省虚位而已。二十八年，召还京师。七月，明师至通州，帝出奔，使淮王帖木儿不花监国，庆童为中书左丞相以辅之。或问：“何以捍御？”庆童曰：“吾知死所，尚何言哉！”城陷，庆童与帖木儿不花、平章政事迭儿必失朴赛因不花、中书右丞张康伯、御史中丞满川等均不屈，死之。

史臣曰：元季群盗蜂起，受抚于官则号为义军，然大者据郡县，小亦贼良民以恣搏噬，而朝廷又以官爵宠之，故凭籍王命，益无忌惮。此奖乱之道也。使元之君相能如庆童之待方家奴，则降贼慑于威令，虽张士诚、方国珍可使之驯服，况其余之小丑。惜乎，其不知出此也！

爱薛，拂菻人。祖不阿里，父不鲁麻失。爱薛通拂菻语及星历医学。有列边阿答者，以本俗教法事定宗，荐爱薛贤。召侍左右，直言敢谏，世祖在潜邸深重之。中统三年春，诏二月八日作佛事，集教坊伎乐及銮舆法驾迎之。爱薛谏曰：“今高丽新附，李璮复叛，天下疲弊，糜此无益之费，非所以为社稷计也。”帝嘉纳之。是月帝幸长春宫，欲驻跸。爱薛趣入，复力谏，帝愕然，拊其背曰：“非卿不闻此言。”促驾还，自是日见亲近。五年春，帝猎于保定之新安，日且久，乃从容于帝前问供给之民曰：“得勿妨尔耕乎？”帝为罢猎。从幸上都凉亭，大宴诸王，群臣竞起行酒。爱薛进曰：“此可饮乎？”上悟，抱爱薛置膝上，啐其顶，左手挽其须，以酒饮之。顾谓皇太子曰：“有臣如此，朕复何忧！”

八年，以爱薛副孛罗使于西北诸王，还为贼所邀截。与孛罗相失二年，始达京师。召见，以阿鲁浑王所赠宝装束带进，帝大悦，谓左右曰：“孛罗生吾土，食吾禄，而安于彼。爱薛生于彼，家于彼，而忠于我。何相去之远耶！”孛罗为阿鲁浑所留，遂用事。后合赞与贝杜争国，贝杜遣孛罗使于贝杜，事具《诸王传》，故世祖斥其安于彼云。爱薛拜平章政事，固辞。十二年，拜秘书监。十三年，伯颜平江南还，阿合马以飞语构之，爱薛叩头谏，事得释。十四年领崇福院使。十九年，进翰林学士承旨，兼修国史。大德元年，遥授平章政事。

七年，帝不豫。秋八月，地震。皇后召问：“卿知天象，灾异殆民所致。”爱薛曰：“此天示警诫，民何与？愿熟思之。”皇后曰：“卿何不早言。”曰：“臣事世祖及皇帝，虽寝食未尝不见臣。今累月不入侍，言何由达？”皇后默然。十一年成宗崩，内旨索星历秘文，爱薛厉色拒之。

武宗即位，进金紫光禄大夫，封秦国公。至大元年六月卒于上都，年八十二。皇庆元年赠推诚协力赞治功臣、太师、开府仪同三司、上柱国，追封拂林王。谥忠献。

六子：也里牙，光禄大夫、秦国公、崇福院使，领司天台事。以与文宗逆谋，惠宗时诏暴其罪。腆哈，翰林学士承旨，兼修国史。黑厮，光禄卿。阔里吉思，同知泉府院事。鲁哈，广惠司提举。咬难，宿卫兴圣宫。

曲枢，西域人，性缜密，为徽仁裕圣皇后宫臣。仁宗幼，以曲枢可任保傅，命侍仁宗。曲枢入典饮膳，出则抱负之，昕夕无间。大德九年，仁宗侍皇太后居怀孟，未几复之云中，曲枢俱随扈。成宗崩，仁宗入靖内难，迎武宗即位，仁宗为皇太子，拜曲枢荣禄大夫、平章政事、行大司农。未几，进光禄大夫、领詹事院事，加特进，封应国公。至大元年，拜开府仪同三司、太子詹事、平章军国重事、上柱国，依前大司农，又加太子太保、领典医监事。明年，授太保、录军国重事、集贤大学士，领崇祥院司天台事。延祐四年，诏于京师健德门外构园亭以赐曲枢，名曰“贤乐堂”，且曰：“可为朕往来驻跸之地。”后卒于官，赠太师，追封祁连王，谥忠惠。

子二人：长伯都，大德十一年特授学士、嘉议大夫，迁中奉大夫、典宝监卿，加资德大夫、治书侍御史。至大元年，晋荣禄大夫，遥授中书平章政事，改侍御史。明年，拜中书参知政事。三年进右丞。年三十二卒。子咬住。

次伯帖木儿，大德十一年特授正议大夫、怀孟路总管府达鲁花赤，兼管诸军奥鲁管内劝农事，改府正。至大二年，迁中奉大夫、陕西等处行尚书省参知政事。三年，入为太子家令，迁正奉大夫。四年，迁资德大夫、大都留守兼少府监。拟擢侍御史，改除翰林学士承旨，知制诰，兼修国史。未几，复为大都留守兼少府监武卫亲军都指挥使，佩金虎符。皇庆元年加荣禄大夫。卒赠太傅，追封文安王，谥忠宪。子二人：桓泽、都蛮子。

脱虎脱，畏兀氏族。武宗即位，以潜藩之旧，授宣政院使。是年九月诏立尚书省，分理财用，以脱虎脱、教化、法忽鲁丁三人任省事，令其自举官属。御史台臣言：“至元中阿合马综理财用，立尚书省，三年并入中书。其后桑哥用事，复立尚书省。事败，又并入中书。自大德五年以来，四方地震水灾，岁仍不登，百姓重困。便民之政，正在今日。顷又闻立尚书省，必增置所司，滥设官吏，殆非益民之事也。且理财在人，若止命中书，整饬未见，不可。臣等隐而不言，惧将获罪。”帝曰：“卿言良是。脱虎脱等愿任其事，姑听之。”既而诏脱虎脱仍为宣政使，教化留京师，其余尚书省官各任以职事，遂中格。

至大二年，迁中书左丞。是年乐实言钞法大坏，请变法以维之，且图新钞式以进。又与保八议立尚书省，诏乞台普济、塔思不花、赤斤铁木儿、脱虎脱集议以闻。保八奏：“政事得失，皆前日省臣所为。彼惧为罪，孰愿更张？陛下若矜恤臣等所议，请立尚书省。旧事从中书，新政从尚书。请以乞台普济、脱虎脱为尚书丞相，三宝奴、乐实为平章，保八为右丞，王罴参知政事。”帝并从之。塔思不花言：“此大事，乞与老臣详议。”不听。八月癸酉，遂立尚书省，以脱虎脱为左丞相。是月，命脱虎脱兼领右卫率府事。脱虎脱等奏：“中书省有逋欠钱粮应追理者，宜存断事官十人，余皆并入尚书。”又言：“往者大辟狱具尚书省议定，令中书省裁酌以闻，宜依旧制。”从之。诏天下敢有沮挠尚书省事者罪之。改造至大宝钞，颁行天下。事具《食货志》。已而以大都建佛寺，立行工部，命脱虎脱领之。脱虎脱等又奏：“三宫内降之旨，中书省奏请勿行，臣等请仍旧行之。倘于大事有害，则奏闻可也。”又奏：“中书政务乞尽归臣等。至元二十四年，凡宣敕亦尚书省掌之。今臣等议，乞从尚书省任人，而以宣敕散官委之中书。”帝并韪其言。其揽权罔上，事多类此。三年，迁右丞相，定税课法及税课官等第，以历代铜钱与至大钱并用。六月，加太师，诏与三宝奴总理百司庶务。脱虎脱等奏：“宣徽院廪给日增，宜分减。”帝曰：“比见后宫饮膳与朕无异，有是理耶？其核实减之。”又敕：“尚书省事繁重，诸司有才识明达者，先从尚书省选任。”十一月加录军国重事，封义国公。是年，诬奏都指挥使郑阿思兰等十七人谋不轨，尽杀之，天下冤之。四年正月，武宗崩。越三日，仁宗罢尚书省，以脱虎脱等变乱旧章，与三宝奴、乐实、保八、王罴俱伏诛。

三宝奴者，至大元年封渤国公，六月加录军国重事。二年拜尚书平章政事。先是，三宝奴以罪谪武昌，与翟万户妻刘氏往来。及为执政，刘氏至京师上谒，不为所礼。见榻上有逃婢所窃鞍帕，即诣御史台诉三宝奴夺其所进亡宋玉玺一、金椅一、夜明珠二。鞫之亡实，杖刘氏，斩书状人乔瑜。三年，进尚书左丞相，加太保，又赐号答拉罕。奏省部官惰窳，请敕其晨集暮散，后至者便宜罢之，不必奏闻。其抵任一二月称病者杖免。”从之。

三宝奴等密劝废仁宗，立周王为皇太子。事具《亦纳脱脱传》。仁宗深恶之。及武宗崩，与脱虎脱等同日伏诛。

子哈剌拔都儿，累官知枢密院事。追封三宝奴郢城王，谥荣敏。

史臣曰：自世祖至武宗，凡三立尚书省。聚敛之臣，灾及其身，无足论者。然脱虎脱等视阿合马、桑哥罪宜未减，仁宗以私憾杀之，过矣。

察罕，西域板勒纥城人。父伯得那，太宗十年旭烈兀伐宋，围安丰。裨将伯要台薄城下，城人执长钩及之，悬以上。伯得那在后队，奋出助伯要台，引却人钩俱坠，戮于阵前，宋人为之夺气。旭烈兀壮之，赐名拔都。河东陕右诸路为旭烈兀分地，以重合剌为总管，治解州。至是命伯德那为副总管，伯德那因家焉。僧人诬道士置酒谋毒旭烈兀，有司逮捕数百人，治之。伯德那以事至和林，见旭烈兀白其诬，事得释。旭烈兀欲使代重合剌为总管，伯德那固辞，赐西锦名马以旌其让。重合剌者，旭烈兀之爱将。贤伯德那之让，以养女李氏妻之，生六子。

察罕，其长子也。幼颖悟，诵诸国字书。为行军府奥鲁千户湖广参知政事奥鲁赤辟为蒙古都万户府知事。奥鲁赤进平章，复辟为理问，政事悉委裁决，且令诸子受学。至元二十四年，从镇南王征安南，师次富良江，安南世子遣其叔父诣军门，自陈无罪。王命察罕数其罪而责之，使者辞屈，世子率众遁。二十八年，授枢密院经历。未几，从奥鲁赤移治江西宁都。民言：“某乡石上云气五色，视之，玉玺也。不以兵取，恐为居人所有。”众惑之。察罕曰：“妄也，是必构害仇家者。”核之，果然。前后从奥鲁赤出入湖广江西两省凡二十一年。

大德四年，御史台奏佥湖南按察司事，中书省奏为武昌路治中。丞相哈剌哈孙曰：“察罕廉洁，固宜居风宪。然武昌大郡，非斯人不可治。”竟除治中。广西妖贼高仙道，以左道惑众，平民诖误者以数千计。既败，湖广行省命察罕与宪司杂治之，议诛首恶数人，余悉纵遣，且焚其籍，众难之。察罕曰：“吾独当其责，诸君无累也。”以治最闻，擢河南省郎中。

武宗即位，河南平章囊家台荐之，驿召至上都，赐厩马二匹、钞一千贯、银五十两，曰：“卿少留，行用卿矣。”仁宗为皇太子，授察罕詹事院判，进佥詹事院事，赐银百两、锦二匹，遣先还大都，立詹事院。仁宗至，谓曰：“上以故安西王地赐我，置都总管府。卿其领之，勿以詹事位高，不屑此也。进卿秩资德大夫。”察罕辞，改正奉大夫，授以银印。至大元年，命阅户口江南。还，进太子府正，加昭文馆大学士，迁家令。

武宗崩，仁宗哭泣不已。察罕启曰：“天下重器悬于殿下，纵自苦，如宗庙太后何？”仁宗辍泣曰：“曩者大丧必命浮屠，何益？吾欲发府库以赈鳏寡孤独，若何？”曰：“发政施仁，文王所以为圣。殿下行之，幸甚！”东宫故有左右卫兵，命察罕与囊加台总右卫，且令慎择官属。

仁宗即位，拜中书参知政事，总持纲纪，识者谓得大臣体。帝尝赐枸杞酒，曰：“以益卿寿。”又语宰相曰：“察罕清素，可赐金束带钞万贯。”前后赏赉不可胜计。皇庆元年，进荣禄大夫、平章政事、商议中书省事。乞归解州，立碑先茔，许之。晚居德安白云山别墅，以白云自号。及入觐，帝望见曰：“白云先生来矣。”其宠遇如此。

帝尝问：“张良何如人？”对曰：“佐高帝兴汉，功成身退，贤者也。”又问狄仁杰，对曰：“当唐室中衰，能保社稷，亦贤相也。”因诵范仲淹所撰《狄仁杰碑》，帝叹息良久，曰：“察罕博学如此。”已而译《贞观政要》以献，帝大悦，诏缮写遍赐左右，且诏译《帝范》，又命译脱必赤颜名曰《圣武开天纪》及《纪年纂要》《太宗平金始末》等书，俱付史馆。

后以病请告。暨还朝，帝御万岁山圆殿，与平章李孟入谢，帝曰：“白云病愈邪？”顿首对曰：“老臣衰病，无补圣明，荷陛下哀矜，放归田里，幸甚。”命赐茵以坐。顾李孟曰：“知止不辱，今见其人。朕始以答剌罕、不怜吉台、囊加台等言，用之诚多裨益。有言察罕不善者，其人即非善人也。”又语及科举并前古帝王赐姓命氏之事，因赐察罕姓白氏。

初察罕生，其夜月白如昼，相者贺曰：“是儿必贵。”国人谓白为察罕，故名察罕。既致仕，优游八年，以寿卒。

子外家奴，太中大夫，武冈路总管。李家奴早卒。忽都笃，承直郎，高邮府判官。孙九人，知名者阔阔不花、哈撒。

察罕弟朵罗台，性至孝，高尚不仕，朝廷旌其闾为孝子。




晁公溯　杨承父与予同在别试所聊戏之奉简

近时文章衰，浅陋亦可怜。

走趋王公门，书记争翩翩。

开读令人惭，语吃意莫宣。

今晨忽惊喜，赠我手一编。

笔端吐虹霓，直上欲干天。

樊南甲乙中，乃有猗那篇。

如听正始音，复回元佑年。

借问安能尔，气刚得其全。

用为良有司，吾实无间然。

要知取士公，考阅外已传。

何由置汉朝，直柄遂当权。

伏阁日论事，不减阳城贤。

晁公溯


○翰林学士院新楼记

长庆二年春，翰林院学士缺，穆宗皇帝顾谓左右曰：“孰可充是任者？”皆曰：“恭恪可以奉密命，

通敏可以肆皇猷，有若内谒者蓝田季温可。”上曰：“俞。”洎四年夏，院使缺，敬宗皇帝顾谓近臣曰：“孰可补是职者？”皆曰：“博览以好古，清白以奉公，有若奚官局令卫元璨可。”上曰：“俞。”是以授金紫之赐，承侍从之荣，典司禁闱，参掌诏令。尝因暇相与议曰：“夫宫室台观，荩有宜称，苟失其制，人何法焉？内署与集贤、史馆、秘书省皆号图书府，而内署最为密近，故学士之登将相践崇显者，十有八九焉，彼三署不可同年而语矣。而庭宇逼仄，屋室卑陋，非圣朝待贤之意，岂群彦养德之所？於是梧桐高则可以栖灵凤，岩岭秀则可以韫美玉，是宜革作，以新其居。”乃同词上闻，诏命惟允，锡以材布，假其工徒。心匠始形於事先，物境潜运於度内，乃撤小屋，崇广厦，揭飞梁於层构，耸危楼於上楹，重檐翼舒，虚牖霞驳，甍栋丰丽，栏槛周固，三门并设，双阁对启，延清风於北户，候朗月於南荣。积其典坟，藏於扃钥，因讨阅之际，资登眺之娱。若乃前瞰云山，傍窥台观，仰丹霄於咫尺，纳颢气於襟抱，八表殊望，四时异境，触类生趣，随方散怀。其下廊庑对序，阶陛四匝，中创小亭，以候宴语。卉木骈植，松竹交荫，折高标於棼，散馀芳於户庭。信可久之宏规，不泯之盛迹也。经构之始，侍讲崔学士出拜小宗伯；楼成之月，学士韦公秉国钧；旬日，侍讲高学士拜夕郎；明年正月，学士路君迁小司马为承旨；表微洎王宋二舍人皆还秩，加职院使，复以成绩，并命迁内常侍；夏四月，中书郑舍人、驾部郎中皆以鸿文硕学为侍讲学士，有诏赐宴，始觞於斯，中外之知者，朝昏皆贺。岂兴作之会，契於阴阳之运乎？而土木之动，应於福庆之数乎？表微学愧镂冰，文惭画虎，秉笔视草，於兹六年，备历规度之谟，详观新旧之制，承命为记，实惭菲词。时太和元年某月日记。


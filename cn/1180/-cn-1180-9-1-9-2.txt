汾沮洳

三章，章六句


首章讲：此亦刺俭不中礼之诗。其言曰：





彼汾沮洳，言采其莫。

汾，水名。沮洳，下湿之地。莫，菜名。汾水沮洳之地，有莫生焉，则言采其莫矣。





彼其之子，美无度。

彼其之子，则仪容之修整，礼节之舒徐，其美不可以尺寸量矣。





美无度，殊异乎公路。

公路，是掌公路车之官。然虽美无度，而其俭啬褊急之态，每计较于毫忽之间，殊异乎公路之所为也。盖贵人者，自当持乎大体，岂宜若是之琐琐哉？

二章讲：





彼汾一方，言采其桑。

彼，一方也。汾水一方之地，有桑生焉，则言采其桑矣。





彼其之子，美如英。

英，草木之华。彼其之子，自其威仪言之，则轻逸俊雅之可爱，美如英矣。





美如英，殊异乎公行。

王兵车之行列曰公行。然虽美如英，而其俭啬褊急之态，每计较于分毫之际，殊异乎公行之所为也。盖贵人者，自当崇乎雅度，岂宜若是之屑屑哉？

末章讲：





彼汾一曲，言采其藚。

曲，水之曲流处。藚，水草。彼汾一曲之地，有藚生焉，则言采其藚矣。





彼其之子，美如玉。

彼其之子，自其威仪言之，则温润缜密之可贵，美如玉矣。





美如玉，殊异乎公族。

公族，是掌公宗族之官。虽其美如玉，而其俭啬褊急之态，每计较于锱铢之间，殊异乎公族之所为也。盖贵人者，自当恢乎雅量，岂宜若是之切切哉？盖俭可也，俭而不中礼则吝啬，迫隘之病其所必至者矣。此汾沮洳之所为刺也欤！






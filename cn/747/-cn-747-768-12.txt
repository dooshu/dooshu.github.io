○进海潮赋状

右。臣闻神农立极，先定乾坤；轩後统天，始宏历象。盖以大圣有作，而大法乃明。必自臣子之所为，克成君父之至德。只如陈韶奏夏，允谐圣帝之音；而伐鼓铿钟，元在工人之手。业虽成於微贱，事乃表於皇王。臣今所陈窃用此道。

伏惟睿文明圣孝德皇帝陛下德迈伊妫，道包覆徒。垂衣而九有无外，执契而万国来庭。日月贞明，天地交泰。珍图瑞物，允膺得一之符；伯益皋繇，共佐千年之圣。臣实陋贱，亦忝方州。而微臣始自知书，志在稽古。或观天地之道，得於经史之间。既察置圭，亦闻测管。究黄锺於玉律，窥碧落於枢。伏念司马迁则书载天官，张平子则仪钧地动。臣仰遵前哲，辄揆圆虚，偶识海潮，深符易象。理皆摭实，事尽揣摩。既当凤纪之朝，愿陈蠡测之见。臣肇诚惶诚恐顿首顿首！

臣又闻天垂象而六合成，道生一而三才具。皆由日月运乎阴阳，是谓神明分乎昼夜。伏知此道，尽在陛下睿鉴之中，故不俟微臣因此别白。然自古以来，莫不以地厚难测，日既入而人不见其行；海大无涯潮潜生而人不知其候，上古圣人则之於八卦，学者演之成六家。而有讲论未明，根本不图。天垂大法，假乎微臣。获在圣朝，彰此愚见。

臣门地衰薄，生长江湖。志在为儒，弱不好弄。研求近代寒苦，莫甚於斯。臣伏念为业之初，家空四壁。夜无脂烛，则薪苏；晓恨顽冥，亦尝悬剌。在名场则最为孤立，於多士则时负独知。累窃皇恩，遽变白屋。臣於会昌三年应进士举，故山南节度使同中书门下平章事王起擢臣为进士状头。筮仕之初，故鄂岳节度使卢商自中书出镇，辟臣为从事。自後故江陵节度使赠太尉裴休，故太原节度使赠左仆射卢简求，皆将相重臣，知臣苦心，谓臣有立。全无亲党，不能吹嘘。悉赏微才，奏署门吏。臣前年二月，蒙恩自潼关防御判官除秘书省著作郎。其年八月，又蒙恩除仓部员外郎充集贤院直学士。去年五月，又蒙恩除歙州剌史。臣谨行陛下法令，常惧愆违。理郡周星，未有政绩。潜被百姓诣阙，以臣粗能缉理，求欲留臣。奉七月二十二日敕，又蒙圣恩赐臣金紫。臣素无强近之援，不异草泽之人。忽荷宠光，及此叨忝。臣不以平生志业，上奏於宸慈，实惧犬马之微，忽先於沟壑。则臣积年无所阐扬，非唯自负片心，实亦上辜圣代。是敢窃以所撰前件《潮赋》并图进上。臣为此赋以二十馀年，前後详参，实符象数。愿潢污之水，辄赴溟渤之流。而雕虫所为，刻鹄难肖。尘冒天听，罪当鼎镬。今差军事押衙卢师洎随状奉进，上渎宸严，敢期睿览。臣肇无任惶惧战越屏营之至！谨录奏以闻，伏俟诛责。


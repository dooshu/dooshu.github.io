所思


苦忆荆州醉司马崔吏部漪，谪官一云居樽俎一云酒定常开。九江日落醒何处〔一〕，一柱观头眠几回〔二〕。可怜怀抱向人尽，欲问平安无使来。故凭锦水将双泪，好过瞿塘滟滪堆。

〔一〕九江：《禹贡》：过九江，至于东陵。《传》曰：江分为九道，在荆州。东陵，地名。《水经》：江水又南过江陵县南。注云：县江有洲，号曰枝回洲，江水自此两分，而为南北江也。

〔二〕一柱观：《渚宫故事》：宋临川王义庆在镇，于罗公洲立观甚大，而惟一柱。刘孝绰诗：经从一柱观，出入三休台。张说诗云：旧说江陵观。初疑神化来。






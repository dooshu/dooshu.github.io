○賀句君奉　詔提督四衛營事序 【 提督四衛】

國家制兵以府、自京師以達於天下、又達於四遐之邊、羈縻之域、凡赤籍者、皆伍以聯什、什以隸百、百以隸千、千有所。千以隸萬、萬有衞。合諸衛。則又有都帥以總之。以分隸于府。為府五。又皆制于兵部。乃兵部有綜理發召之專焉。府帥有握兵之重。無不制之兵也。然禁兵不與焉。禁兵則惟綜理於兵部。稽其盈耗。而乘除之。發召無所敢與錦衣亦禁兵也。其帥且與府帥抗。伺察其幾微。府帥且俯仰之。其下偏裨徹侯。有不相名者。錦衣次而為旗手府軍金吾羽林。又次而為虎賁騰驤武驤。其帥雖不敢視錦衣以抗府帥然皆同禁兵。非其屬也。禁兵宿衛　宮門。扈翊　警蹕。　天子御衙。執戈戟以侍陛戺。大　朝會。設　鹵簿以嚴　國容。出則夾　乘輿。以備非常。古者去其淫怠奇衺而教之道藝。周公以綴衣虎賁。次諸常伯常任。準人以立政。盖為王爪牙腹心之近。雖名為兵。豈真特一勇之夫而已哉。况同衛於京也。一為府隸其官也望軍門而戰慄。頤指氣使於戲下。如弄兒然。雖金紫不免也。禁兵固攘璧也。歲朝一入　大庭燎烟羃。顧瞻未周。巳放仗矣。禁兵固日以為家也。而又密聞祕見。盖山林耆宿之儒。得於殘編斷簡。有未敢以為的然者。其兵如此。居其上而為官可知已况居其官之上而為之節制者乎騰驤四衞。舊有提督事官。所謂節制者。會當代。　詔以代者句君集也、錦衣張君飬直。雅與善、而求予說為君贈、予亦不知君也、知禁兵之重。其官重。其節制尤重也今　天子明見萬里。耳目所及之重者。豈輕以?人。君慎勉哉。

皇明經世文編卷之一百二十五終








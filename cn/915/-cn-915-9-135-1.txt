◇八公山赋

峻极之山，蓄圣表仙，南参差而望越，北逦迤而怀燕。尔其盘桓基固，含阳藏雾，绝壁险，层岩回互。桂皎月而常团，云望空而自布，袖以华阆，带以潜淮，文星乱石，藻日流皆。若夫神基巨镇，而卓牵荆河；箕风毕雨，育岭生峨，高岑直兮蔽景，修坂出兮架天。以迎云而就日。若从汉而回山，露泫叶而原净，花照矶而岫鲜，促嶂万寻，平崖亿绝，上被紫而烟生，傍带花而来寻，维英王兮好仙。会八公兮小山。驾飞龙兮翩翩，高驰翔兮冲天。（《艺文类聚》七）


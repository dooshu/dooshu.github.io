○杨明府过访诗序

夫清风动驾，谒阮籍於山阳；素雪乘舟，访戴逵於江路。犹名高好事，迹标良史。未有莺临绮月，筵开许郭之谈；花聚繁星，门枉荀陈之驭。泛烟光於紫潋，翻露色於丹滋。亭皋一望，平芜千里。萋萋芳草，童儿牧马之场；朝川，野老休牛之塔。钓台隐隐，先生之桑梓可知；茨岭岩岩，隐士之风流尚在。岂使临邛樽酒，歌赋无声；彭泽琴书，田园寝咏。


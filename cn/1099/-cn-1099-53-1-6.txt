○再具自劾疏 【 再具自劾】

昨日臣等具奏自劾、奉　聖旨臣等切切為治之心　已知悉、所言事待斟酌行、其悉心輔導如故、臣等聞命驚愓、愈不自安、窃聞委質事君者、人臣之常職、託孤寄命者、天下之重任、必處常而不失其身、任重而不負其託、然後可以無愧、若徒曠官尸位、而假委質之名、不能扶顛持危、而冐託孤之寄、斷乎其不可、痛惟　孝宗皇帝大漸之時、召臣等至乾清宮御榻前、面賜顧命、諄諄數百言、臣等頓首拜受、不勝嗚咽、彼時司禮監太監陳寬等實共聞之、伏自　陛下嗣位之初、臣等輔導啟沃、多見施行、少伸報稱、近數月來、往、往旨從中出、略不預聞、有所議擬、徑行改易、詔書不信政令失中、臣等叨冐寵榮、憂慚無地、今不敢縷數、姑以其重者言之、商人譚景清等附託皇親奏討殘塩、而乃曲為庇護、寧使帑藏空虛、邊餉匱乏、此政令之失一也。大同隨征所開衝鋒破敵三次當先一項、舊制俱不該陞、而乃查近年弊政、欲陞數百冗員、以官職為人情、視爵祿如糞土、此政令之失二也。內府僉書守門、及各處添設分守守備等官、奉旨减革者、百無一二、而南海子凈身人又選八千餘、至于蟒龍玉帶、濫賞無筭、此政令之失三也。御用監書篆缺人、乃令革退人役、通送本監考校、凡匠官術士之查革者、皆將倣俲成風、以邪路為當行、視詔書為故紙、此政令之失四也。他如皇莊田土已令巡撫官查數、又復差官踏勘、帶領人役、騷擾地方、畿民困苦已極、何以堪之、此政令之失五也。皇親家人、妄奏畿民、侵占田土、徹為出給駕帖、提解來京、鎮撫司鞠問、俱與原奏不同、未免仍解本處官司問理、牽連負累、破家蕩產、冤苦之聲、致傷和氣、此政令之失六也、韋興齊玄蠱惑先朝、盜空府庫、罪大惡極、一則夤緣分守、累劾不退、一則奏請追究、止令取回、遷延至今、未正刑典、此政令之失七也。各營執事官軍、及內府軍匠各倉軍斗、俱經奏准、查赴團營、及各衙門乞留、仍復照舊、廢營伍之籍、供私門之用、此政令之失八也。內承運庫銀兩、支銷累數百萬、內府支用不給、印票該庫內官、自請查筭、竟爾不行、司鑰庫銅錢、該部累奏支用、展轉推延、至今不發、此政令之失九也。饒州滋器、奉詔蠲免二年、又令起運來用、此政令之失十也。似此之類、未易悉舉、臣等或傳聞坐視、無可奈何、或封還執奏、不能終止、其為失職、實所難辭、追思　先帝臨終顧命之言、仰念　陛下委任舊人之意若涓埃之力、少有所裨、犬馬有知、猶當報德、况主少國疑、四方多事、豈忍潔身去位、自求便安、但忠不足以格君、才不足以濟世、智窮力竭、日甚于前、向者臣等所陳、奉有　聖諭、朕便處治至今事有未行今所奉　聖諭云待斟酌行。是必言無可採乃使之照舊輔導。亦不過仍前失職而巳。　先帝赫赫之靈臨之在上。豈欲其冐輔導之虛名。而蹈曠廢之實咎如此哉。臣等再二籌度、夙夜靡寧、陳力就列、不能者止、聞之古人、亦有明訓、與其身自壞之不若讓之能者、用是備瀝愚衷、再伸前請伏望　聖明俯垂洞察、諒臣等為國之心、非由矯飾、正臣等失職之罪、特賜罷止?帚、亟選非常之才、俾任難為之事、庶可以上回天變、下慰民心、承　先帝付託之隆、保　宗社基業之重矣


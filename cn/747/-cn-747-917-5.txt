○诗式总序

夫诗者，众妙之华实，六经之菁英。虽非圣功，妙均於圣。彼天地日月，元化之渊奥，鬼神之微冥。精思一搜，万象不能藏其巧。其作用也，放意须险，定局须难。虽取繇我里，而得若神表。至如天真挺拔之句，与造化争衡，可以意会，难以言状，非作者不能知也。洎西汉以来，文体四变，将恐风雅浸泯，辄欲商较，以正其原。今从西汉已降，至於我唐，名篇丽句，凡若干人，命曰《诗式》。使无天机者坐致天机，若君子见知，庶有益於诗教矣！


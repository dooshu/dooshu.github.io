吴郡志卷第四十七


异闻三

吴王阖庐，得鱼肠、磐郢、湛卢三宝剑于越。传记纪剑事颇怪，《吴越春秋》云：阖庐失道，湛卢去而水行以如楚。楚昭王卧而寤，得剑于床，召风湖子问焉。风湖子曰：此谓湛卢之剑，吴王得越所献三宝剑：一曰鱼肠，二曰磐郢。三曰湛卢。鱼肠已用杀吴王僚，磐郢以送其死女，今湛卢则入楚也。昔越王元常，使欧冶子造剑五枚，以示薛烛。烛曰：鱼肠剑逆理不顺，不可服。故阖庐以杀王僚。磐郢亦豪曹不法之物，无益于人，故以送死。湛虑五金之英，太阳之精。寄气托灵，出之有神，伏之有威，可以折冲。然人君有逆理之谋，其剑则出。故去无道以就有道也。《越绝书》亦云：越王勾践，令欧冶子造剑五枚大形，一曰纯钩，二曰湛卢，三曰镆邪，四曰鱼肠，五日距阙。吴王阖庐得其镆邪、鱼肠、湛卢。阖闾无道，女死，杀生以送。湛卢乃如楚。《史记正义》亦引《越绝》所记。二说剑号不同，而俱记湛卢之如楚。宜编之异闻。（《吴越春秋》、《越绝书》、《史记正义》。）

＊

吴王夫差时，有双鹭飞出鼓中而去。（《古今乐录》）

＊

吴王夫差小女曰玉，年十八岁。童子韩重年十九，玉悦之，私交信问，许为之妻。重学于齐鲁，属其父母使求婚。王怒不与，玉结气死，葬闸门外。三年重归，问其父母。父母曰：“王怒，玉结气死，已葬矣。”重哭泣哀恸，具牲币，往吊玉于墓侧。形见，谓重曰：昔尔行之后，令二亲从王相求，谓必从愿。不图别后遭命奈何？”玉左顾延颈而歌曰：“南山有乌，北山张罗。乌既高飞，罗将奈何？志愿从君，谗言孔多。悲怨生疾，没命黄墟。命之不造，冤如之何？羽族之长，名为凤凰。一日失雄。三年感伤。虽有众鸟，不为匹双。故见鄙姿，逢君辉光。身远心近，何当暂忘。”歌毕献欷流涕，不能自胜。要重还冢，重曰：“死生异道，不敢承命。”玉曰：“死生异路，吾亦知之。然一别永无后期，子将畏我为鬼而祸子乎？款诚所奉，宁不相信。”重感其言，送之还冢。留三日三夜，临出，取径寸明珠遗重。曰：“既毁其名，又绝其愿，复何言哉。时节自爱，若至吾家，致敬大王。”重既出，遂诣王，自说其事。王大怒曰：“吾女既死，而重造讹言，玷秽亡灵。此不过发冢取物，托以鬼神。”趋收重，重脱走，至玉墓所诉玉。玉曰：“无忧，今归白王。”玉妆梳，忽见王，惊愕悲喜，问曰：“尔缘何生？”玉跪而言曰：“韩重来求玉，大王不许，令名毁义绝，自致身亡。重从远还，闻玉已死，故赍牲币，指冢吊唁。感其笃，终辄与相见，因以珠遗之。不为发冢，愿勿推治。”夫人闻之，出而抱之，正如烟然。（《绿异传》）又一说：此女名紫圭。魂出冢傍，见重流涕，遂邀重入冢三日三夜。重请还，紫以径寸珠并玉壶赠之。重裔二物诣夫差，夫差大怒。紫圭梦见于父，以明重之事。夫差异之，悲咽流涕。因赦重，以子婿之礼侍之。（《搜神记》）

＊

吴王夫差坐殿上，独见四人，向庭相背而倚。王怪问群臣，吾见四人相背而倚。闻人言，则四分走矣。伍子胥曰：“如王言，将失众矣。”吴王怒曰：“言不祥。”子胥曰：“非唯不祥，王亦亡矣。”后五日，王复坐殿上。望见两人相对，北向人杀南向人。王问群臣见乎？曰：“无所见。”子胥曰：“四人走，叛也。北向杀南向，臣杀君也。”王不应。（《吴越春秋》）

＊

后汉时，姑苏忽有男子，衣白冠，神峰瑰伟。从者六七人，遍扰居民。家人欲掩害，即有风雨。郡兵亦不能擒。术士赵晃闻之，泛舟遽来。登岸。步至姑苏台。即往谓郡守曰：“不欲见此妖乎？”乃净水焚香，长啸一声，大风应至，闻空中数十人应响。晃怒掷手中符如风，少顷，见此妖似有人持至者。晃曰：“何敢幻惑如此。”倏有旋风拥去。晃谓守曰：“可视之。”使者出，门人已报，云去此百步有大白蛇，长三丈，断首路傍。其六七从者，皆身首异处，亦鼋鼍之属。（《三页记》、《稽神异苑》。）

＊

晋元康中，吴郡娄县怀瑶家，忽闻地中有犬声。视声所自发，有小穿，大如蟥穴。瑶以杖刺之，入数尺，觉有物。掘视得犬子，雌雄各一，目犹未开，形大于常犬，哺之而食。长老或云：“此名犀犬，得之者富昌，当养之。”以目末开，还置穿中，覆以磨砻。宿昔发视，失所在矣，瑶家亦无他。太兴中，吴郡府舍中，又得二枚物如初。其后，太守张茂为吴兴兵所害。尸子曰：“地中有犬，名曰地狼。”《夏鼎志》曰：“掘地得狗名曰贾。”盖此类也。（《法苑珠林》、《搜神记》。）

＊

西晋永嘉元年，吴县万详婢生子，乌头、两足、马蹄，一手无毛，尾黄色，大如碗。（《晋书·五行志》、《历代神异感应录》。）

＊

永嘉中，吴郡赵文昭宅在清溪桥，与吏部尚书文叔卿宅相近。秋夜对月，临溪唱乌栖之词，音旨凄然。忽有一女子，从女婢来，姿态端丽，云是文尚书家人。比去，解金缨留赠，文昭答以琉璃杯。后游清溪庙，忽见琉璃杯在神女前。又顾其壁画侍女，并是偕来者。（《续博物志》）

＊

东晋太兴中，吴民华隆养一快犬，号的尾，常将自随。隆后至江边伐荻，为大蛇围绕周身。犬便咋蛇，蛇死。隆僵仆无知，犬彷徨涕泣。走还船，复反草中。徒伴怪随往，见隆闷绝，将归家，犬为不食。比隆复苏，始食。隆愈爱惜，同于亲戚。

＊

太兴二年，吴郡米廪〔廪〕无故自坏，是岁大饥。（《晋书·五行志》）

＊

成帝时，三吴女子簪白花，望之如素柰。传言天公织女死，为之著服。俄，太后杜氏崩。（《苑木录》）

＊

隆安初，吴郡治下，狗常夜吠聚高〔皋〕桥上，人家狗有限，而吠声甚众。或有夜觇，视之一狗，有两三头，皆前向乱吠。无几，孙恩乱。（《历代神异感应录》）

＊

谢邈之，为吴兴郡。帐下给使邹览，乘樵船至平望亭。夜风雨，露船无所庇宿。顾见塘下有灯火，往投之。得茅屋，中有一男子，年可五十，方织薄，别床有小儿，年十岁许。览求寄宿，欣然相许。小儿啼泣献欷，此人喻止之。不止，啼遂至晓。览问何意？曰：“是仆儿，以其母当嫁，悲恋故啼耳。”将晓览去，回视不见向屋。唯有两冢，榛莽甚深。行逢一女子乘船，谓览曰：“此间非人所行，君何故从中出。”览具以昨夜所见事告之。女子曰：“此是我儿，实欲改适，故来辞墓。”因哽噎，至冢号眺，不复嫁。（出《绿异记》）

＊

吴人费季，客游数年。时道路多寇，妻常忧之。季与同辈旅庐山下，各相问去家几时，季曰：“我去家数年，临来与妻别，就求金钗以行，欲观其志，当与吾否耳？得钗，仍以著户楣上。临发，忘道此钗，故当在户上也。”尔夕，妻梦季曰：“吾行遇盗，死已二年。若不信，向吾取汝钗，遂不以行。留在户楣上，可往取之。”妻觉，探钗得之，家遂发丧。后一年余，季来归还。（《搜神记》）

＊

王敬伯，年十八，仕为东宫扶侍。赴假还都，行至吴通波亭。维舟中流，月夜理琴：有一美人从二小女，披帷而人。施锦席于东床，设银铛杂果，命绾发者酌酒相献酬。令小婢取箜篌作宛转歌，婢甚羞，低回殊久。乃解裙中出黄带长二尺许，以挂箜篌。弹弦作歌，女脱金钗，扣琴和之。歌曰：“月既明，西轩琴复清。寸心斗酒事芳夜，千秋万岁同一情。歌宛转，妍以哀。愿为星与汉，光景共徘徊。”又曰：“悲且伤，参差泪成行。低红掩翠方无色，金徽玉轸为谁锵。歌宛转，清复悲。愿为烟与雾，氤氲共容姿。”天明分别，女留锦四端，卧具、绣枕、腕囊并佩各一双赠敬伯。生以牙火笼、玉琴爪答之。来日，闻吴令刘惠时妾船中失锦及卧具等，捡括诸同行，至敬伯船获之。敬伯具夜来事，及与从者女仪妆，并所赠答物。令使捡之，于帐后得牙火笼、巾箱内奁中得玉琴爪。令乃以婿礼敬伯，厚加赠遗而别。敬伯访部伍，人云：女郎年十六，字践华，去年遇病逝。未亡之前，有婢名春条，年二十许。一婢名桃枝，年十五，皆能弹箜篌。又善宛转歌，相继而死。

＊

虎丘山寺，立塔掘基，得一舍利。空中天乐，众皆闻之。井吼三日。（《法苑珠林》）

＊

宋刘元，字幼祖。少好云水，与刘裕善。而轻何无忌，遂不相得。乃去裕，游吴郡虎丘山，心欲留焉。夜临风长啸，望月鼓琴于剑池上。忽闻环佩音，一女子衣紫罗之衣，垂钿带，拜谓元曰：“吴王爱女，愿来相访。”元曰：“吴王爱女，岂非韩重妻紫圭耶？”少顷，紫圭至，便与元同行。恍惚间及一门，约去虎丘二三里。虽见宫阙，唯闻风声。女谓元曰：“闻君与刘裕相得。裕是王者，然与何无忌不美，此人恐为君患。若北还仕魏朝，官亦不减牧伯。”晓忽不见，乃在一大陵松柏下。元乃北归，后仕魏，累青州刺史。（《稽神异苑》）

＊

虎丘山寺，有月支僧支昙龠。特赋妙声，善呗弄。尝梦天神授其声法，觉，因裁制新梵，清响妙绝。宋孝武敕请至郡，从受五戒。（《法苑珠林》）

＊

楞迦山，有唐侍郎辉祖墓，凡十七世。绍兴问，产紫芝数本。未几，侍郎之子登进士第，至今衣冠不绝。








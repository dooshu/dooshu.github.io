孙冕：

孙冕字文中，江西德化人，岁贡，正德间任北通州训导。善诗画，尝和李西涯《春兴诗》八首。今录其二：「山馆悠悠依峻坡，别来应是两年过。鹿麋昔日游偏好，风雨他乡梦更多。松下小轩闲雨菊，月中荒径掩云萝。归来若待头颅白，其奈岩花笑客何？」(其一)「竹垣向里辟新池，径曲门迂去每迟。鸟弄落花人未到，鱼吹新荇月先知。天边客梦何时醒？江上归舟此日移。唤起巢由作宾主，不知身在昔尧时。」(其二)




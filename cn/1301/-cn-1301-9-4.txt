好及第恶登科



许孟容进士及第，学究登科，时号」锦褑子上着莎衣」。蔡京与孟容同。



论曰：古人举事之所难者，大则赴汤火，次则临深履薄；李少卿又曰」操空拳，冒白刃」，闻者靡不胆寒发竖，永为子孙之戒。噫，危矣！彼之得因我也；失亦因我也；殊不知三百年来，科第之设，草泽望之起家，簪绂望之继世；孤寒失之，其族馁矣；世禄失之，其族绝矣；愧彼为裘之义，腼乎析薪之喻，方之汤、火、深、薄，空拳、冒刃，危在彼矣。是知瓜李之嫌，薏苡之谤，斯不可忘。若邵、郑二子，单进求名之志先其类，虽顺坂之势可惜，而揠苗之戒难忘。名既靡扬，得之不求。崔公胁制，仁者所不为也。许，蔡二公所取者，道也；非为名也。莎锦之譬，谑浪而已。




◇陈留国立世子议

礼后大宗，以其不可乏祀，诸侯代及，《春秋》成义。处嗣承家传爵，身为国王，虽薨没无子，犹列昭穆。立後之日，便应即纂国统。於时既无承继，处秀以次袭绍。处嗣既列庙飨，故自与代数而迁，岂容尝无阙，横取他子为嗣。为人胤嗣，又应恭祀先父。案《礼》：公子不得祢诸侯。处嗣无缘降庙就寝，铣亦不得援祭先王。征礼考事，处嗣不应立後。铣本长息，宜还为处秀代子。（《通典》九十三，大明四年九月，有司奏陈留王曹处嗣薨，以弟处秀袭。後秀又薨，今依例应拜代子，未详应以秀长子铣为代子？为应立次子锴？大学博士王温之、江长议，并谓应以铣为王嗣。太常丞陆澄议为立锴。右丞徐爰谓云云，诏如爰议，《宋书·礼志》二有删节，诸「处」字皆作「虔」，「秀」作「季」。）


○为李林甫让男五品官状

右。臣今日曲蒙圣恩处分，仙客令与臣男岫五品，并授员外郎。愚诚恳辞，天鉴不察，仙客承旨，又已进官，忧惧失图，不知死所。臣幸承天荫，特荷殊荣，无补涓尘，常面目。至如边城克捷，狂寇肃清，皆睿略元通，圣谋独断。臣之遥统，但有空名，敢冒天功，而为已力？虚承厚委，深是旷官，况在顽童，何议延赏？假使天慈善诱，宸卷曲临，变其服章，已深荣幸，更尘清奖，何以自安？且郎官之任，朝廷俊选，无人则缺，不可虚授。臣男岫性资愚戆，无所能为，臣实知之，非为矫饰。傥谬践华省，深累圣朝，必负黄童之才，岂惮祁奚之举？知其不可，敢乞收恩，制命未行，犹祈便寝。无任恳款之至，谨冒死陈请以闻。


再寄胡剑西二首


昔我游京华，通籍金马门。
锵锵众英列，璀璨富瑶琨。
夫君起豫章，五色鸣朝暾。
流藻发春华，吐论泻洪源。
伊余信薄劣，攀云仰天阍。
如彼枋榆翮，翻飞附大鹍。
省己终日恧，偃卧返丘园。
朅来清江滨，三易凉与温。
谁言栖息异，契阔有成言。
流俗薄素交，久要古所敦。

埙箎不同器，和鸣发宫商。
方圭与圆璧，俱登君子堂。
民生各有性，迭用异柔刚。
羡君倜傥概，千里何昂昂。
而我荏弱姿，忍垢惧发铓。
偏智守一隅，语默互相妨。
通人贵兼畜，忘己归大方。
韦弦着炯戒，黑白耀文章。
所愿共追琢，德音长不忘。
翳彼他山石，可用莹精光。






○点检起居官奏（天福七年五月中书门下）

时属炎蒸，事宜简省。应五日百官起居，即令押班宰臣一员押百官班，其转对官两员封事付阁门使引进。本官起居後，随百寮退，不用别出谢恩。其文武内外官寮，乞假、宁亲、搬家，及婚葬、病损，并门见门辞。诸道进奉物等，不用殿前排列，引进使引至殿前，奏云：“某等进奉”，奏讫，其进奉物便出。其进奉专使朝见日，班首一人致词，都附起居。州刺史并行军副使、诸道马步军都指挥使以下差人到阙，并门见门辞。州县官谢恩日，甲头一人都致词，不用逐人告官。其供奉官、殿直等，如是当直，及於合殿前排列者，即入起居；如不当直排列者，不用每日起居。委宣徽院专切点检，常须整齐。


代侍讲邢侍郎陈乞状

右臣伏有恳诚贮於肝膈盖属禋燔之庆方覃涣汗之恩冒昧上陈怔忪自失窃念臣有亡兄某早承义训少习文儒肄业胶庠服勤简素颇有词藻见推辈流俯邻壮室之年未及命乡之荐忽婴疾疹遽至沦亡臣亡妻某氏是臣二亲在堂为臣聘娶亲执箕帚逮事舅姑躬调滑甘奉养晨夕而臣未升朝籍臣妻已揜泉涂靡及汤沐之封徒切糟糠之感今者郊丘布泽幽显怀仁臣不胜同气之亲痛深终鲜勉思齐体之义情极悼亡罔避鈇钺之诛辄干旒冕之聼伏望皇帝陛下俯矜恳悃特霈宠章俾臣兄沾赠典之徽光生吉第而臣妻蒙追封之命恩洽漏泉倘玄造之曲成乃微愿之永毕誓倾勤瘁以补遭逢


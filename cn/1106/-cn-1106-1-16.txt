○视民诗

（诗专以美房玄龄、杜如晦，意有仿于《大雅·崧高》、《民》等诗。一本，此诗在外集。）

帝视民情，（帝，上帝。）匪幽匪明。惨或在腹，已如色声。亦无动威，亦无止力。弗动弗止，惟民之极。帝怀民视，（《书》：天视自我民视。）乃降明德，（明德，谓明德之王。）乃生明翼。（《书》：庶明励翼。）明翼者何？乃房乃杜。惟房与杜，实为民路。乃定天子，乃开万国。万国既分，乃释蠹民。乃学与仕，乃播与食，（《书》：汝后稷播时百谷也。）乃器与用，乃货与通。有作有迁，无迁无作。士实荡荡，农实董董，工实蒙蒙，贾实融融。左右惟一，出入惟同。摄仪以引，以遵以肆。（音曳，一作肄。）其风既流，品物载休。惟天子守，乃二公之久；惟天子明，乃二公之成；惟百辟正，乃二公之令；惟百辟谷，（谷，善也。《书》：凡厥正人，既富方谷。）乃二公之禄。二公行矣，弗敢忧纵，是获忧共；二公居矣，弗敢泰止，是获泰已。既柔一德，四夷是则。四夷是则，永怀不忒。（忒，差忒也，《诗》：其仪不忒。）






◇德阳殿赋

曰若炎唐，稽古作先（《文选·鲁灵光殿赋》注）。开三阶而参会，错金银于两楹。入青阳而窥总章，历户牖之所经。连璧组之润漫，杂虬文之蜿蜒。尔乃周阁币，峻楼临门，朱阙岩岩，嵯峨概云。青琐禁门，廊庑翼翼，华虫诡异，密采珍缛。达蔺林以西通，中方池而特立。果竹郁茂以蓁蓁，鸿雁沛裔而来集。德阳之比，斯曰濯龙。葡萄安石，蔓延蒙笼，橘柚含桃，甘果成丛。文曜水，光映煌煌。（《艺文类聚》六十二，《初学记》二十八，《御览》九百七十）


康王之诰


这是康王初嗣位，君臣相与戒勉之辞。史臣叙其事，因以“康王之诰”名篇。





王出在应门之内。太保率西方诸侯入应门左，毕公率东方诸侯入应门右，皆布乘黄朱。宾称奉圭兼币，曰：“一二臣卫，敢执壤奠。”皆再拜稽首。王义嗣德，答拜。

应门，是周时内朝之处。太保，指召公。率，是领。布，是陈。马四匹为乘。布乘黄朱，是陈布四黄马而朱其鬣也。宾，是诸侯古以宾礼亲邦国，故谓之宾。称，是举。壤奠，是以壤地所出为奠贽也。义，是宜。义嗣德者，谓宜继前人之德，即嗣位的意思。

史臣记说：成王既崩，康王初立，群臣候见新君，王乃出立于应门之内。于是太保召公为西伯，则率西方诸侯入应门左；毕公为东伯，则率东方诸侯入应门右。分领所属，叙立已定，乃各陈布黄马四匹，朱其鬣以为庭实。诸侯又各举所奉圭，兼以币帛，致词说：“我一二臣子，在外为王藩卫者，敢献其壤地所出之马与币，以为贽见之仪。”致词已毕，乃相率再拜稽首，而致敬尽礼焉。是时康王已即大位，宜继前人之德者，故亦答拜。盖继统之新君，居忧之宗主，礼当如是也。





太保暨芮伯咸进，相揖，皆再拜稽首，曰：“敢敬告天子：皇天改大邦殷之命，惟周文、武诞受羑若，克恤西土。

推手向前为揖。诞，是大。羑若二字，疑有脱误。克恤，是能抚恤。西土，是西方岐丰，文、武初兴王业之地。

史臣记说：诸侯朝见康王，行礼既毕，太保召公及司徒芮伯，与群臣皆前进相揖，序定位次，又皆再拜稽首说：“王今已为天子，群臣敢致敬进言于王。昔商之成汤，以圣德克享天心，创造商家六百年大基业。至纣无道，皇天厌弃，遂一旦改革其命，使他尽丧了天下。惟我周家文王、武王，二圣相承，乃大受其命，以开一代的基业。所以然者，实由文王、武王能抚恤西土之众，使得其所，是以人心归于一，天命眷于上，信非偶然也。夫文、武相继恤民，始受天命，得天下如此其难也。王可不尽君道以保之乎！”康王身长富贵，不知创业艰难，故召公率诸臣进戒，首之以此，所以警悟者至矣。





“惟新陟王毕协赏罚，戡定厥功，用敷遗后人休。今王敬之哉！张皇六师。无坏我高祖寡命。”

陟，是升遐。成王初崩，故曰新陟王。毕，是尽。协，是合。戡，是克。敷遗，解做施及。张皇六师，是大修戎备。寡命，是不易得的基命。

召公又说：“我周自文、武艰难创业，惟我新升遐的成王，以兢业守之。凡一赏一罚，皆未尝徇一己的私情。惟理所可好则好之，而赏必当功；理所可恶则恶之，而罚必当罪。至公至明，绝无私曲。是以赏一人而天下以劝，罚一人而天下以惩。民志定，王业安，而文、武之大功不至于动摇。用以此施及于后世之子孙，亦有盈成熙洽之美，而享有今日之天下。今王嗣位，其敬以保守之哉！敬之何如？治安之久，易有陵迟之渐；践祚之初，当绝觊觎之萌。必振饬戎务，张大六师之制，使器械严整，士气精明，足以詟服人心，镇定天下。切不要姑息废弛，使我高祖文、武不易得的基命，坠坏而不终也。”

按：周家仁厚立国，规模已定，惟商民犹伺隙欲逞。况盈成之久，其弊易弱。成、康之时，病正坐此。故康王即位，元老大臣惓惓以赏罚六师告之。尝考《立政》一书，周公亦以“克诘戎兵”为言，可见老成谋国，计虑深远矣。





王若曰：“庶邦侯、甸、男、卫，惟予一人钊报诰。

钊，是康王名，嗣王在丧，故称名。报，是答。

康王因群臣相与进戒，乃呼而告之说：“尔等庶邦侯、甸、男、卫之诸侯，既有陈戒于我，惟我一人钊，将亦有诰词，以报答于尔。其明听之哉！”





“昔君文、武丕平富，不务咎，厎至齐信，用昭明于天下。则亦有熊罴之士、不二心之臣，保王家。用端命于上帝，皇天用训厥道，付畀四方。

丕，是大。平，是均平。富，是富足。务，是专力的意思。咎，是咎恶。厎，是致。至，是至极的去处。齐，是兼备。熊与罴，都是猛兽名。不二，是一心。乂，是治。端命，是正命。

康王告诸侯说：“昔为周文王、武王之为君，有溥博均平之德，减薄税敛，使天下都富足，无有困穷。人有罪恶，不得已而加刑，又轻省而不深刻，谨慎而不差误，不曾专意去寻人的罪恶。其务德而不务法如此。这个心推行到那至极的去处，兼尽而极其诚信，无有一些虚假，内外充实，自然光辉发越，明白在天下人耳目。文、武有此圣德，宜无赖于群臣之辅者。当时却也有如熊如罴一般的武士，与纯一忠实不二心的贤臣，同心协力，相与辅佐，以保护经理我周之邦国。故文王、武王用此承受正大之命于上天，天亦以此顺文、武之道，谓可以君主天下，而付畀以四方之大也。夫文、武以圣德而尚赖贤臣辅佐如此，况我今日，宁不赖尔等之助乎？”





“乃命建侯树屏，在我后之人。今予一二伯父，尚胥暨顾，绥尔先公之臣，服于先王。虽尔身在外，乃心罔不在王室，用奉恤厥若，无遗鞠子羞。”

伯父，指同姓诸侯。先公，是诸侯的祖父。顾，是念。绥，是安。鞠子，是稚子未离鞠养的意思，乃谦辞也。

康王又说：“我周文王、武王既得贤臣以创王业，犹虑后人无以守之，乃命封建侯国，树立藩屏。其意盖以后世子孙继体守成，要这等人辅佐于异日也。先王为后世虑如此。今我一二同姓的诸侯，继尔祖父为臣。尔祖父前日皆有臣服于我先王之道。庶几相与顾念而不忘，安定而不易，事我以尽蕃卫之责。虽身奉职在外，须要一心孜孜报国，常在王室，用以此心奉上之忧勤，顺承不违。无或不能辅佐，使端命不可受，四方不能保，以贻我鞠子之羞耻。斯则顾绥之道尽，而无愧先公矣。尔等可不勉哉！”





群公既皆听命，相揖趋出。王释冕，反丧服。

群公，指太保召公以下。命，即上报告之命。

史臣说：太保召公等，既皆恭听王报告已毕，乃皆相揖而趋出。王乃释去冕服，还著丧服。盖行即位吉礼毕，仍行居丧之礼也。

按：此书臣之进言，曰“无坏我高祖寡命”；君之求助，曰“无遗鞠子羞”。即位之初，君臣告戒，深切著明，惓惓有无忘先业之意。此孔子取之以为后世法也。






解连环


泪淹妆薄，背东风伫立，柳绵池阁。漫细字、书满芳笺，恨钗燕筝鸿，总难凭托。风雨无情，又颠倒、绿苔红萼。仗香醪破闷，怎禁夜阑，酒酲萧索。　刘郎已忘故约，奈重门静院，光景如昨。尽做它、别有留心，便不念当时，两意初著。京兆眉残，怎忍为、新人梳掠。尽今生、了为伊，任人道错。

【校】

此词各本未收，见宋赵闻礼《阳春白雪》卷三。今据补。

【笺注】

〔钗燕〕《汉武洞冥记》元鼎元年，起招仙阁，有神女留一玉钗，帝以赐赵婕妤。至昭帝时，宫人犹见此钗。黄諃欲之，明日发匣，有白燕飞升天。宫人学作此钗，因名玉燕钗，言吉祥也。

〔筝鸿〕见前《好事近》（羁雁未成归）“羁雁二句”注。

〔刘郎〕见前《恋绣衾》（雨断西山晚照明）“刘郎”注。

〔京兆眉〕见前《月照梨花》（霁景风软）“修蛾”注。









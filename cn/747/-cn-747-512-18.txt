○右龙武统军张伯仪谥议

或以伯仪尝以推毂之任，挫师安州，於谥法得无贬乎？愚以为不然。自中兴三十年而来，兵未战者，患在将帅以养寇自重，纵敌藩身。若进而亡师，贬以为义，诫总干戈者必托於万全之名，而忘一战之效矣。然则保其利者，亦君子所嫌也。录其忠而劝善者，非阳秋之志欤？矧平居进退之节，不敢二色，称为忠臣。议名之际，褒劝所在，请谥曰“恭”，以旌厥美。


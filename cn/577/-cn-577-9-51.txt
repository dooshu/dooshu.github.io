赠比部萧郎中十兄

甫从姑子也


有美生人杰，由来积德门。汉朝丞相系，梁日帝王孙。蕴藉为郎久，魁梧秉哲尊。词华倾后辈，风雅蔼孤骞。宅相荣姻戚〔一〕，儿童惠讨论。见知真自幼，谋拙丑一作愧诸昆。漂荡云天阔，沉埋日月奔。致君时已晚，怀古意空存。中散山阳锻，愚公野谷村〔二〕。宁纡长者辙，归老任乾坤。

〔一〕宅相：《魏舒传》：舒少孤，为外家宁氏所养。宁氏起宅，相宅者云：当出贵甥。舒曰：当为外氏成此宅相。

〔二〕愚公：《水经注》：时水又屈而经社山北，有愚公谷。齐桓公时，公隐于溪，邻有认其驹者，公以与之。山即社山之通阜，以其人状愚，故谓之愚公。《寰宇记》：愚公谷，在临淄县西二十五里。本社山，名愚公山、愚公谷。《郡国志》云：社山之西，愚公谷之东，有愚公冢存。






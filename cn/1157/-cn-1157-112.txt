●卷一百十二　王礼考七

○君臣冠冕服章

秦灭礼学，郊社服用，皆以袀元，以从冕旒，前後邃延（蔡邕《独断》曰："袀，绀缯也。"以水德尚袀，音均。）

汉承秦敝，西京二百馀年，犹未能有所制立。

《汉旧仪》："凡斋皆衣元绀缯也。衣绛领褎缘、绔〈糹蔑〉、涑革带、鸿绀帻、长冠、絣青衣、帻领褎、绔〈糹蔑〉白带，求雨皂缘、衣貙娄霜帻衣。冬射猎，衣流黄；仲夏，衣黄。"

西汉，史不言朝祭服章之制，惟《汉旧仪》所载如此，然其说终不明白云。

文帝，时贾谊上疏曰："今民卖僮者（僮谓隶妾）为之绣衣丝屦偏诸缘（服虔曰："如牙条以作履缘。"师古曰："偏诸，若今之织，成以为要襻及褾领者也。古谓之车马裙，其上为乘车及骑从之象也。"），内之闲中（闲，卖奴婢阑），是古天子后服，所以庙而不宴者也（入庙则服之，宴处则不著，盖贵之也），而庶人得以衣婢妾。白縠之表，蒲纨之里，緁以偏诸（晋灼曰："以偏诸緁著衣也。"师古曰："緁音妾，谓以偏诸緶著之也。緶音步千反。"），美者黼绣（黼者，织为斧形；绣者，刺为众文），是古天子之服，今富人大贾嘉会召客者以被墙。古者以奉一帝一后而节適（得其节而合宜），今庶人屋壁得为帝服，倡优下贱得为后饰，然而天下不屈者，殆未有也。且帝之身自衣皂綈（綈，厚缯也），而富民墙屋被文绣，天子之后以缘其领，庶人嬖妾缘其履，此臣所谓舛也。"

宣帝时，魏相采《易阴阳》及《明堂》、《月令》奏曰：天子之义，必纯取法天地，而观於先圣。高皇帝所述书《天子所服第八》（第八，天子衣服之制，於施行诏第八）曰大谒者臣章受诏长乐宫，曰令群臣议天子所服，以安治天下。相国臣何、御史大夫臣昌（萧何、周昌）、谨与将军臣陵（王陵）、太子太傅臣通（叔孙通）等议："春、夏、秋、冬天子所服，当法天地之数，中得人和。故自天子王侯有土之君，下及兆民，能法天地，顺四时，以治国家，身亡祸殃，年寿永究，是奉宗庙安天下之大礼也。臣请法之。中谒者赵尧举春（应劭曰："四时各举所施行政事。"服虔曰："主一时衣服礼物朝祭百事也"），李舜举夏，儿汤举秋，贡禹举冬（高帝时自有一贡禹），四人各职一时。"大谒者襄章奏，制曰："可。"

按：西汉服章之制，於史无所考见。班固《叙传》言汉初定，与民无禁。师古注，谓汉不设车旗衣服之禁。今观贾谊所言可见。然魏相奏谓高皇帝书有《天子所服第八》，则服制未尝无。其书相所奏，既不详备，而《史记》无传焉，盖周之经制，历春秋、战国数百年，典籍湮没不存。及七雄僭王，国自为政，尤无所究诘。秦出自西戎，不习礼文之事，而其立意，大概欲是今而非古，尊己而卑人，故灭六国之後，获其君之冠，则以赐侍人；获其君之车则以为副车。又乌能参考损益，以复先王车旗衣服之制？汉初，用事者椎朴少文，不过尽遵秦规而已。

後汉明帝永平二年春正月辛未，宗祀光武皇帝於明堂，帝及公卿列侯始服冠冕、衣裳、玉佩、絇屦以从事。

《汉官仪》曰："天子冠通天，诸侯王冠远游，三公、诸侯冠进贤三梁，卿、大夫、尚书、二千石、博士冠两梁，二千石以下至小吏冠一梁。天子、公、卿、特进、诸侯祀天地明堂，皆冠平冕，天子十二旒，三公、九卿、诸侯七，其缨各如其绶色。"

永平二年初，诏有司采《周官》、《礼记》《尚书　皋陶篇》，天子冕服从欧阳氏说，乘舆备文日月十二章，刺绣文；三公、九卿、特进侯、朝侯、侍祠侯，从夏侯氏说，三公、诸侯用山龙九章，九卿以下用华虫七章，皆备五采。大佩赤舄絇履，以承大祭。冕皆广七寸，长尺二寸，前圆後方，朱绿里、元上，前垂四寸，後垂三寸，系白玉珠为十二旒（蔡邕《独断》云"九旒"也），以其绶采色为组缨。三公、诸侯七旒，青玉为珠；卿大夫五旒，黑玉为珠，皆有前无後，各以其绶采为组缨，旁垂黈纩。郊天地、祀明堂则冠之。衣裳玉佩备章采，其大佩则冲牙双瑀璜皆以白玉，乘舆络以白珠。公卿、诸侯以采丝，百官执事者，冠长冠（即刘氏冠也。以高祖所冠，故以为祭服），皆祗服，五岳、四渎、山川、宗庙、社稷诸坛秩祠，皆袀元服，绛缘领袖为中衣，绛袴袜，示其赤心奉神也。其五郊迎气，衣帻袴袜各如方色云。百官不执事者，各服长冠袀元以从。大射於辟雍，公卿、诸侯、大夫行礼者，冠委貌，衣元端素裳（郑元曰："端者取其正也。"郑众曰："衣襦裳为端。"）。执事者冠布弁，衣缁麻衣，皂领袖，下素裳。若冠通天冠，服深衣之制，有袍，随五时色（梁刘昭曰："袍者，或曰周公抱成王宴居，故施袍。'孔子衣逢掖之衣'。逢掖其袖，合而逢大之，近今袍者也。今下至贱吏小史，皆通制袍，单衣，皂缘领袖，中衣为朝服云。"）。

凡冠衣诸服，旒冕、长冠、委貌、皮弁、爵弁、建华、方山、巧士，衣裳文绣，赤舄，服絇履，大佩，皆为祭服，其馀悉为常用朝服。唯长冠，诸王国谒者以为常朝服云。宗庙以下，祠祀皆冠长冠，皂缯袍单衣，绛缘领袖中衣，绛袴袜，五郊各从其色焉。

《东观记》："永平二年正月，公卿议南北郊，东平王苍议曰：'高皇帝始受命创业，制长冠以人宗庙。光武受命中兴，建明堂，立辟雍。陛下以圣明奉遵，以礼服龙衮，祭五帝。礼缺乐崩，久无祭天地冕服之制。接尊事神，洁齐盛服，敬之至也。日、月、星辰，山、龙、华藻，天王衮冕十有二旒，以则天数；旂有龙章日月，以备其文。今祭明堂宗庙，圆以法天，方以则地，服以华文，象其物宜，以降神，肃雝备思，博其类也。天地之礼，冕冠裳衣，宜如明堂之制。'"盖古者君臣佩玉，尊卑有度，上有〈革犮〉，（〈革犮〉如今蔽滕），贵贱有殊，佩所以章德，服之衷也。〈革犮〉所以执事，礼之共也。故礼有其度，威仪之制，三代同之。五伯迭兴，战兵不息，佩非战器〈革犮〉非兵旗，於是解去绂佩，留其系璲（徐广曰："今名璲为縌。"），以章表之，故《诗》曰："鞙鞙佩璲"，此之谓也（鞙鞙，佩玉貌。璲，瑞也。郑元笺曰："佩璲者，以瑞玉为佩，佩之鞙鞙然。"）。绂佩既废，秦乃以采组连结於璲，光明章表，转相结受，故谓之绶。汉承秦制，用而弗改，故加之以双印佩刀之饰。至孝明皇帝乃为大佩冲牙双瑀璜皆以白玉，乘舆络以白珠，公卿诸侯以采丝，其视冕旒为祭服云。

魏氏多因汉法，其所损益之制，无闻。

《通典》按《後汉志》："孝明皇帝永平二年，诏从欧阳、夏侯二家所说，制冕服。乘舆刺绣文，公卿以下织成文。"据《晋志》云："魏明帝以公卿衮黼之饰，拟於至尊，多所减损，始制服刺绣，公卿织成。"未详孰是。

晋受命，遵而无改。天子郊祀天地、明堂、宗庙，元会临轩，黑介帻，通天冠，平冕。皂表，朱绿里，广七寸，长二尺二寸，加於通天冠上，前圆後方，垂白玉珠，十有二旒，以朱组为缨，无駵。佩白玉，华珠黄大旒，绶黄赤绀缥（上敷沼反，下右暗反）四采。衣皂上，绛下，前三幅，後四幅，衣画而裳绣，为日、月、星辰、山、龙、华虫、藻、火、粉米、黼、黻之象，凡十二章。素带广四寸，朱里，以朱缘裨（音卑，服冕也）饰其侧。中衣以绛缘其领袖。赤皮为〈革犮〉，绛袴袜，（望发反），赤舄。未加元服者，空顶介帻。其释奠先圣，则皂纱袍，绛缘中衣，绛袴袜，黑舄。其临轩，亦衮冕也，其朝服，通天冠高九寸，金博山颜，黑介帻，绛纱袍、皂缘中衣。其拜陵，黑介帻，单衣。其杂服，有青、赤、黄、白、缃、黑色，介帻，五色绛袍，五梁进贤冠，远游冠，平上帻武冠。其素服，白帢（苦洽反）单衣。後汉以来，天子之冕，前後旒用真白玉珠。魏明帝好妇人之饰，改以珊瑚珠。晋初仍旧不改。及过江，服章多阙，而冕饰以翡翠、珊瑚、杂珠。侍中顾和奏："旧礼，冕十二旒，用白玉珠。今美玉难得，不能备，可用白璇（音旋）珠。"从之。

革带，古之鞶带也，谓之鞶革，文武众官牧、守、丞、令下及驺、寺皆服之。其有囊绶，则以缀於革带，其戎服则以皮络带代之。八座尚书荷紫，以生紫为袷（古洽反）囊，缀之服外，加於左肩。昔周公负成王，制此服衣，至今以为朝服。或云汉时用盛（音成）奏事，负之以行，未详也。

袴褶之制，未详所起。近世凡车驾亲戎、中外戒严服之。服无定色，冠黑帽，缀紫褾，褾以缯为之，长四寸，广一寸，腰有络带以代鞶。中官紫褾，外官绛褾。又有纂严戎服而不缀褾，行留文武悉同。其畋猎巡幸，则惟从官戎服带鞶革，文官不下缨，武官服冠。

汉制，一岁五郊，天子与执事者所服各如方色，百官不执事者服常服绛衣以从。魏秘书监秦静曰："汉氏承秦，改六冕之制，但元冠绛衣而已。"魏已来名为五时朝服，又有四时朝服，又有朝服，自皇太子已下随官受给。百官虽服五时朝服，据今止给四时朝服，阙秋服。三年一易。

诸假印绶而官不给鞶囊者，得自具作，其但假印不假绶者，不得佩绶。鞶，古制也。汉世著鞶囊者，侧在要间，或谓之傍囊，或谓之绶囊，然则以紫囊盛绶也。或盛或散，各有其时。

笏，古者贵贱皆执笏，其有事则搢之於腰带，所谓搢绅之士者，搢笏而垂绅带也。绅垂长三尺。笏者，有事则书之，故常簪笔，今之白笔是其遗象。三台、五省二品文官簪之，王、公、侯、伯、子、男、卿尹及武官不簪，加内侍位者乃簪之。手版即古笏矣。尚书令、仆射、尚书手版头复有白笔，以紫皮囊之，名曰笏。宋因之。

宋制平天冕服，不易旧法。更名〈革犮〉曰蔽膝。未加元服、释奠先圣、视朝、拜陵等服，及杂色纱裙、武冠素服，并沿旧不改。王公助祭郊庙，章服降杀亦如之。冠委貌者，衣黑而裳素，中衣以皂领袖。元冠、韦弁、绛韦戎衣，复依汉法。袴褶因晋不易，腰有络带以代鞶革。中官紫褾，外官绛褾。又有纂严戎服，而不缀褾，行留文武悉同。畋猎巡幸，唯从官戎服，带鞶革。文帝元嘉中，巡幸、蒐狩、救庙水火皆如之。

明帝泰始四年，诏曰："车服之饰，象数是遵。故盛皇留范，列圣垂制。服近改定，今修成六服，沿时变礼，所施之事，各有条叙，便可载之典章。朕以大冕纯玉缫，元衣黄裳，祀天宗明堂。又以法冕，元衣绛裳，祀太庙，元正大会朝诸侯。又以饰冕，紫衣红裳，小会宴飨，送诸侯、临轩会王公。又以绣冕，朱衣裳，征伐、讲武、校猎。又以紘冕，青衣裳，耕稼、享国子。又以通天冠，朱纱袍，为听政之服。"

泰始六年正月，有司奏："被敕皇太子正冬朝贺，合著衮冕九章不？"下仪曹郎邱仲起议："按《周礼》，公自衮冕以下。郑注：'衮冕以至卿大夫之元冕，皆其朝聘天子之服也。'伏寻古之上公，尚得服之，皇太子以倅副之尊，率土瞻仰，愚谓宜式遵盛典，服衮九章以朝贺。"诏可。

齐因宋制平天冠服，不易旧法，郊庙临朝所服也。旧衮服用织成，建武中，明帝以织太重，乃采画为之，如金饰银薄，时亦谓为天衣。通天冠服，绛纱袍，皂缘中衣，乘舆临朝所服，臣下皆同。拜陵则黑介帻，服无定色。举哀临丧，白袷单衣，亦谓之素服。王公助祭，平冕服，山龙以下九章，卿七章，皆画皂绛缯为之。袴褶相因不改。

梁因齐制平天冠服，衣画而裳绣，十二章。素带朱里，以朱缘裨饰其侧。更名赤皮〈革犮〉为鞾（或云鞾之名，其来已久）。馀同旧法。又有通天冠服，绛纱袍，皂缘中衣，黑舄。是为朝服，元正贺毕，还储更衣，出所服也。其释奠先圣，则皂纱袍，绛缘中衣，绛袴袜，黑舄。拜陵则笺布单衣。又有白袷单衣，以代古之疑縗。

天监三年，何佟之议："公卿以祭服，里有中衣，即今中单也。後汉从夏侯氏说，祭服绛缘领袖为中衣，绛袴袜，示其赤心奉神也，今中衣绛缘，足有所明，无俟於袴。既非圣法，谓不可施。"遂依议除之。

七年，周舍议："按《礼》：'有虞氏皇而祭，深衣而养老。'郑元云，皇是画凤皇羽也。又按《礼》'加衮冕'，则衮是衣。有虞氏言皇，皇亦是衣，非冕。今衮服宜画凤皇，以示差降。"又王僧崇云："寻冕服无凤，应改为翟。又裳有圆花，於礼无碍，是画饰如葩花耳（花音于美反）。藻、米、黼、黻，并乖古制，今请改正，并去圆花。"帝曰："古文日、月、星辰，此以一辰摄三物也；山、龙、华虫，又以一山摄三物也；藻、火、粉米，又以一藻摄三物也。是为九章。今衮服画龙，则宜画凤。孔安国云'华者，花也'，则为花非疑。若一向画翟，差降之文，复将安寄？"帝又曰："《礼》：'王祀昊天，服大裘而冕。'大裘不存，其於质敬，恐未有尽。"五经博士陆玮等并云："王祀昊天服大裘，明诸臣礼不得同。自魏以来，皆用衮服。今请依古，更制大裘。"诏：可。玮等又按："郑元注《司服》云：'大裘，羔裘也'，既无所出，未为可据。按六冕之服，皆元上纁下。今宜以缯为之，其制式如裘，其裳以纁，皆无文绣。"诏，可。又制黑帻单衣，宴会服之。

九年，司马筠等议云："按《玉藻》：'诸侯元冕以祭，裨冕以朝。'《杂记》又云：'大夫冕而祭於公，弁而祭於已。'今之尚书，上异公侯，下非卿士，止有朝衣，本无冕服。既从斋祭，不容同於在朝，宜依太常及博士诸斋官例，著白衣，绛襈、中单，竹叶冠。"

陈因之。永定元年，武帝即位，徐陵白："乘舆御服，皆采梁制。"帝曰："今天下初定，务从节俭。应用绣、织成者，并可彩画。"至文帝天嘉初，悉改易之。其皇太子绛纱袍，皂领白纱中衣，白带，大小会、祠庙、朔望、五日还朝，皆朝服；常还上宫则朱服；若释奠，玄朝服，绛袜。皇太子旧有五时朝服，自梁天监之後则朱服。自梁天监之后则朱服。诸王朝服，朱衣，绛纱袍，皂缘中衣，素带，黑舄。若加馀官，则服其加官之服；开国公、侯、伯、子、男，并朝服，纱朱衣。若助祭郊庙，皆衮，元上纁下，山、龙以下九章，备五采，大佩，赤舄，絇履；馀文官朝服。武贲中郎将、羽林监，绛纱縠单衣。州刺史绛朝服。直阁将军、诸殿主帅，朱衣，正直绛衫，从则祢裆衫。太子卫率、率更令丞，皂朝服。殿中将军、员外将军、州郡都尉司马、中通事舍人、太子通事等，并朱服。元衣，赤帻，袴褶，太子二傅骑吏所服。武冠，绛褚褠，殿前威仪、武贲威仪、散给使、閤将、鼓吹士帅副、太子卤簿戟吏所服。

後周设司服之官，掌皇帝十二服。祀昊天上帝，则苍衣；五方上帝，各随方色；朝日用青衣；祭皇地祗用黄衣；夕月用素衣；神州、社稷用元衣；享先皇、加元服、纳后、朝诸侯则象衣：十二章。享诸先帝、食三老五更、耕籍等，自龙以下，九章。祀星辰、视朝、大射、飨群臣等，八章。群祀、临太学、入道法门、燕射、养庶老、適诸侯家，七章。其九章以下，衣重；衮、山、鷩，裳重黼黻，俱十有二等。通以升龙为领褾。巡兵即戎，则韎韦为衣裳。田猎则皮弁，白布衣而素裳也。

诸公之服九章，服之章数，随冕而降其一。其八章以下，衣重藻粉米，裳重黼黻，俱九等，皆以山为领褾。诸侯服八章，而下俱八等，皆以华虫为领褾。诸伯皆七章，而下俱七等，以火为领褾。诸子服六章，俱六等，皆以宗彝为领褾。诸男服五章，皆以藻为领褾。三公之服有九，章有六，衣重藻与粉米，裳重黼黻。俱为九等，皆以宗彝为领褾。三孤之服有八，章有五，衣重藻与粉米，裳重黼黻，为八等。公卿服有七，章有四，衣重粉米，裳重黼黻，为七等。皆以粉米为领褾。大夫之服有六，章有三，衣重粉米，裳重黼黻，为六等。中大夫之服有五，章有三，衣重粉米，为五等。下大夫服有四，章有三，衣重粉米，为四等。士则祀弁、爵弁、元冠服，皆元衣；其裳，上士以元，中士以黄，下士杂裳（谓前元後黄）。庶士元冠服，其在官府吏之属，服缁衣裳。武帝初，服常冠，以皂纱全幅向後幞髪，仍裁为四脚。

致堂胡氏曰："君子大复古，重变古，非泥於古也。以生人之具，皆古之圣人因时制宜，各有法象意义，不可以私智更改之也。用步卒，而车战法亡；开阡陌，而井地法亡；建郡县，而封建法亡；以曰易月，而通丧之礼废；从事鞍马，而辔轼之仪绝；参以胡服，而冕黻不复用；尚以杯案，而簋席不复施。大抵视便利为安，曰趋於苟简，而圣王所作法象意义，不复可见。有天下者，以智力得之，凡所施设，是今而非古。如宣帝所谓汉家自有制度者，岂不可叹之甚哉！以周家纱幞一事论之，此後世巾帻朝冠之所自始也。古者宾、祭、丧、燕、戎事，其冠皆各有所宜。纱幞既行，诸冠由此渐废。纱而用漆，更为两带上结，两带後垂，盖自李唐以来而已然矣，此又四脚之变也。自是以後，则又以夫带之垂者左右横之，而其顶则起後平前，方为六角。若天子侍卫之近者，则又武其一脚，翘其一脚。稽之法象，果何所则？求之意义，果何所据？然而行之数百年，莫有以为非也。至於总而簪弁，则属之道家者流。非道家之得也，乃自老庄而後，为之徒者，其服变革未尽，犹有古士服之馀制焉耳。治天下者，莫大於礼，礼莫明於服，服莫重於冠。必欲尽善，其必考古而立制，夫亦何独冠为然哉！"

宣帝既传位於太子，自称天元皇帝。所居称天台，冕二十四旒，车服旗鼓，皆加於前王之数。既自比上帝，不欲群臣同已，常自带绶及冠通天冠，加金附蝉，顾见侍臣弁上有金蝉及王公有绶者，并令去之。

隋高祖将改周制，下诏曰："朕初受天命，赤雀来仪。兼姬周已还，於兹六代。三正回复，五德相生，总以言之，并宜火色。垂衣己降，损益可知，尚色虽殊，常兼前代。其郊丘庙社，可依衮冕之仪，朝会衣裳，宜尽用赤。昔丹鸟木运，姬有太白之旗，黄星尚德，曹乘黑首之马。在祀与戎，其尚恒异。今之戎服，皆可尚黄，在外常所著者，通用杂色。祭祀之服，须合礼经，宜集通儒详议。"太子庶子、摄太常少卿裴正奏曰："窃见後周制冕，加为十二，既与前礼数乃不同，而色应五行，又非典故。谨按三代之冠，其名各别。六等之冕，承用区分，璪玉五采，随班异饰，都无迎气变色之文。唯《月令》者，起於秦代，乃有青玉赤玉，白骆黑衣，与四时而色变，全不言於弁冕。五时冕色，《礼》既无文，稽於正典，难以经证。且後魏以来，制度咸阙。天兴之岁，草创缮修，所造车服，多参胡制。故魏收论之，称为违古，是也。周氏因袭，将为故事，大象承统，咸取用之，舆辇衣冠，甚多迂怪。今皇隋革命，宪章前代，其魏、周辇辂不合制者，已敕有司尽令除废，然衣冠礼器，尚且兼行。乃有立夏衮衣，以赤为质，迎秋平冕，用白成形，既越典章，须革其谬。谨按《续汉书　礼仪志》云'立春之日，京都皆著青衣'，秋夏悉如其色。逮於魏、晋，迎气五郊，行礼之人，皆同此制。考寻故事，唯帻从衣色。今请冠及冕，色并用元，唯应著帻者，任依汉、晋。"制曰："可。"

於是定令，采用东齐之法。乘舆衮冕，垂白珠十有二旒，以组为缨，色如其绶，黈纩充耳、玉笄。元衣，纁裳。衣，山、龙、华虫、火、宗彝五章；裳，藻、粉米、黼、黻四章。衣重宗彝，裳重黼黻，为十二等。衣褾、领织成升龙，白纱内单，黼领，青褾、襈、裾。革带，玉钩〈角枼〉，大带，素带朱里，纰其外，上以朱，下以绿。韍随裳色，龙、火、山三章。鹿卢玉具剑，火珠镖首。白玉双佩，元组。双大绶，六采，元黄赤白缥绿，纯元质，长二丈四尺，五百首，广一尺；小双绶，长二尺六寸，色同大绶，而首半之，间施三玉环。朱袜，赤舄，舄加金饰。祀圜丘、方泽、感帝、明堂、五郊、雩、〈礻昔〉、封禅、朝日、夕月、宗庙、社稷、籍田、庙遣上将、征还饮至、加元服、纳后、正月受朝及临轩拜王公，则服之。通天冠，加金博山，附蝉，十二首，施珠翠，黑介帻，玉簪导。绛纱袍，深衣制，白纱内单，皂领、褾、襈、裾，绛纱蔽膝，白假带，方心曲领。其革带、剑、佩、绶、舄，与上同。若未加元服，则双童髻，空顶黑介帻，双玉导，加宝饰。朔日受朝、元会及冬会、诸祭还，则服之。武弁，金附蝉，平巾帻（馀服具服）。讲武、出征、四时蒐狩、大射、禡、类、宜社、赏祖、罚社、纂严，则服之。黑介帻、白纱单衣，乌皮履，拜陵则服之。白纱帽，白练裙襦，乌皮履，视朝、听讼及宴见宾客，皆服之。白帢，白纱单衣，乌皮履，举哀则服之。

程氏《演繁露》曰："《隋志》：宋、齐之间，天子宴私，著白高帽；士庶以乌；太子在上省则帽以乌纱，在永福省则白纱。隋时以白幍通为庆吊之服，国子生亦服曰纱巾也。晋著白接篱，窦苹《酒谱》曰：'接篱。'巾也南齐垣崇祖守寿春，著白纱帽，肩舆上城，今人必以为怪，古未有以白色为忌也。郭林宗遇雨垫巾，李贤注云，周迁《舆服杂事》曰，巾以葛为之，形如帢（帢苦洽反）。本居士野人所服，魏武造帢，其巾乃废。今国子学生服焉，以白纱为之，是其制皆不忌白也。《乐府白紵歌》曰：质如轻雲色如银，制以为袍馀作巾。袍以先驱巾拂尘。吴竞《乐府要解》：按旧史，白紵，吴地所出，则诚今之白紵。列子所谓阿锡，而西子之舞所谓"白紵纷纷鹤翎乱"者是也。今世人丽妆，必不肯以白紵为衣，古今之变不同如此。《唐六典》：天子服有白纱帽，其下服如裙襦袜，皆以白；视朝、听讼、燕见宾客、皆以进御，则犹存古制也。然其下注云，亦用乌纱，则知古制虽存，未必肯用多以乌纱代之。则习见忌白久矣。世传《明皇幸蜀图》，山谷间老叟出望驾，有著白巾者，释者曰，服，诸葛武侯也。此不知古人不忌白也。"

皇太子衮服，元衣，纁裳。衣，山、龙、华虫、火、宗彝五章；裳，藻、粉米、黼、黻四章。织成为之。白纱内单，黼领，青褾、襈、裾。革带，金钩〈角枼〉；大带，素带不朱里，亦纰以朱绿。韍随裳色，火、山二章。玉具剑，火珠镖首。瑜玉双佩，朱组。双，大绶，四采，赤白缥绀，纯朱质，长丈八尺，三百二十首，广九寸；小双绶，长二尺六寸，色同大绶，而首半之，间施二玉环。朱袜，赤舄，以金饰。侍从皇帝祭祀及谒庙加、元服、纳妃，则服之。远游冠服，绛纱袍，白纱内单、皂领、褾、襈、裾，白假带，方心曲领，绛纱蔽膝，袜舄。其革带、剑、佩、绶，与上同。谒庙、还宫、元日朔日入庙、释奠，则服之。远游冠公服，绛纱单衣，革带，金钩〈角枼〉；假带，方心。纷长六尺四寸，广二寸四分，色同其绶。金缕鞶囊，袜，履。五日常朝，则服之。

衮冕服，九章，同皇太子。王、公、开国公初受册，执贽，入朝，祭祀，亲迎，则服之。三公助祭者亦服之。鷩冕服七章。衣，华虫、火、宗彝三章；裳，藻、粉米、黼、黻四章。侯、伯初受册、执贽、入朝、祭祀、亲迎，则服之。毳冕服，五章。衣，宗彝、藻、粉米三章；裳黼、黻二章。子、男初受册，执贽，入朝，祭祀，亲迎，服之。絺冕服，三章。正三品以下，从五品以上，助祭则服之。自王公以下服章，皆绣为之。祭服冕，皆簪导、青纩充耳。元衣纁裳，白纱内单，黼领（絺冕以下，内单青领），青褾、襈、裾。革带，钩〈角枼〉，大带（王、三公及公、侯、伯、子、男，素带，不朱里，皆纯其外，上以朱，下以绿。正三品以下，从五品以上，素带，纰其垂，外以元，内以黄。约皆用青组），朱韍（凡韍皆随裳色，衮、鷩毳，火、山二章；絺，山一章），剑，珮，绶，袜，赤舄。爵弁服，从九品以上，助祭，则服之。其制服，元衣纁裳无章，白绢内单，青领、褾、襈、裾，革带，大带（练带纰其垂，内外以缁，纽约用青组），爵韠、袜，赤履。白帢，白纱单衣，乌皮履，上下通服之。委貌冠，未冠则双童髻，空顶黑介帻，皆深衣，青领，乌皮履。国了太学通服四门生服之。朝服（亦名其服），绛纱单衣、白纱内单、皂领、袖、皂襈、革带、钩〈角枼〉、假带、曲领方心，绛纱蔽膝，袜，舄、绶、剑、珮。从五品以上，陪祭、朝飨、拜表，凡大事则服之。六品以下，从七品以上，去剑、珮绶，馀并同。自馀公事，皆从公服（亦名从省服）。绛纱单衣，革带、钩〈角枼〉、假带，方心，袜、履、纷、鞶囊。从五品以上服之。绛褠衣公服（褠衣即单衣不垂胡者也。袖狭，形直如褠内，余同从省），流外五品以下，九品以上服之。

左右卫、左右武卫、左右武候大将军、领左右大将军、并武弁，绛朝服，剑、珮、绶。侍从则平巾帻，紫衫，大口袴褶。左右卫、左右武卫、左右武候将军、领左右将军、左右监门卫将军、太子左右卫、左右宗卫、左右内等率，左右监门郎将及诸副率并武弁绛朝服率，并武弁，绛朝服，剑、珮、绶。侍从则平巾帻，紫衫，大口袴。直閤将军、直寝、直斋、太子直阁，武弁，绛朝服，剑、珮、绶。侍从则平巾帻，绛衫、大口袴褶（隋文始服黄，百官常服，同於庶人，皆著黄袍。帝朝服亦如之，惟以十三环为异也。）

致堂胡氏曰："服章之设，所以辨上下，定民志也。莫卑乎民，莫尊乎天子，而服同一色，上下无所辨，民志何由定？僭乱由此而生矣。古之圣王，自奉俭约，恶衣菲食，而事天地、宗庙，临朝廷百官，则等级分明，故冕十有二章，黻珽幅舄，衡紞紘綖，以昭其度；藻率鞸鞛，鞶厉游缨，以昭其数。威严尊重，礼无与二。然後人主之势隆，非广己以造大，理当然也。故晏平仲为大国之卿，一狐裘三十年，浣衣濯冠以朝，君子讥其隘，曰难乎其为下也。隋文俭约，施之宫阃之中；燕私之用可也。与庶人同服，而坐乎庙朝，俭不中礼，不足以为法矣。"

珽，天子之笏，长尺二寸，方而不折，以球玉为之。笏度二尺有六寸，中博二寸，其杀六分去一。晋、宋以来，谓之手版，此乃不经，今还谓之笏，以法古名。自西魏以降，五品以上，通用象牙，六品以下，兼用竹木。

炀帝时，师旅务殷，车驾多行幸，百官行从，唯服袴褶，而军旅间不便。至大业六年後，诏从驾涉远者，文武官等皆戎衣，贵贱异等，衬用五色。五品以上通著紫袍，六品以下兼用绯绿，吏胥以青，庶人以白，屠商以皂，士卒以黄。

唐制，天子之服十四：

大裘冕者，祀天地之服也。广八寸，长一尺二寸，以板为之，黑裘，纁里，无旒，金饰玉簪导，组带为缨，色如其绶，黈纩充耳。大裘，缯表，黑羔表为缘，纁里，黑领、褾、襟缘，朱裳，白纱中单，皂领、青褾、襈、裾、朱袜，赤舄。鹿卢玉具剑，火珠镖首，白玉双佩。黑组大双绶，黑质，黑、黄、赤、白、缥、绿为纯，以备天地四方之色。广一尺，长二丈四尺，五百首。纷广二寸四分，长六尺四寸，色如绶。又有小双绶，长二尺六寸，色如大绶，而首半之，间施三玉环。革带，以白皮为之。以属珮、绶、印章。鞶囊，亦曰革带，博三寸半，加金镂玉钩〈角枼〉。大带，以素为之，以朱为里，在腰及垂皆有裨、上以朱锦，贵正色也，下以绿锦，贱间色也，博四寸。纽约，贵贱皆用青组，博三寸。黻以缯为之，随裳色。上广一尺，以象天数，下广二尺，以象地数，长三尺，朱质，画龙、火、山三章，以象三才，其颈五寸，两角有肩，广二寸，以属革带。朝服谓之鞾，冕服谓之韍。

衮冕者，践阼、享庙、征还、遣将、饮至、加元服、纳后、元日受朝贺、临轩册拜王公之服也。广一尺二寸，长二尺四寸，金饰玉簪导，垂白珠十二旒，采丝组带为缨，色如绶。深青衣纁裳，十二章：日、月、星辰、山、龙、华虫、火、宗彝八章在衣；藻、纷米、黼、黻四章在裳。衣画，裳绣，以象天地之色也。自山、龙以下，每章一行为等，每行十二。衣、褾、领，画以升龙，白纱中单，黻领、青褾、襈、裾，韍绣龙、山、火三章，舄加金饰。

鷩冕者，有事远主之服也。八旒，七章：华虫、火、宗彝三章在衣；藻、粉米、黼、黻在裳。

毳冕者，祭海岳之服也。七旒，五章：宗彝、藻、粉米在衣；黼、黻在裳。

絺冕者，祭社稷飨先农之服也。六旒，三章：絺、粉米在衣；黼、黻在裳。

元冕者，蜡祭百神、朝日、夕月之服也。五旒，裳刺黼一章。自衮冕以下，其制一也。簪导、剑、珮、绶皆同。

通天冠者，冬至受朝贺、祭还、燕群臣、养老之服也。二十四梁，附蝉十二首，施朱翠、金博山，黑介帻，组缨翠駵，玉、犀簪导，绛纱袍，朱里红罗裳，白纱中单，朱领、褾、襈、裾、白裙、襦，绛纱蔽膝，白罗方心曲领，白袜，黑舄。白假带，其制垂二绦帛，以变祭服之大带。天子未加元服，以空顶黑介帻，双童髻，双玉导，加宝饰。三品以上亦加宝饰，五品以上双玉导，金饰，六品以下无饰。

缁布冠者，始冠之服也。天子五梁，三品以上三梁，五品以上二梁，九品以上一梁。

武弁者，讲武、出征、蒐狩、大射、禡、类、宜社、赏祖、罚社、纂严之服也。有金附蝉，平巾帻。

弁服者，朔日受朝之服也。以鹿皮为之，有攀以持髪，十有二璂，玉簪导，绛纱衣，素裳，白玉双珮，革带之後有鞶囊，以盛小双绶，白袜，乌皮履。

黑介帻者，拜陵之服也。无饰，白纱单衣，白裙、襦，革带，素袜，乌皮履，

白纱帽者，视朝、听讼、宴见宾客之服也。以乌纱为之，白裙、襦，白袜，乌皮履。

平巾帻者，乘马之服也。金饰，玉簪导，冠支以玉，紫褶，白袴，玉具装，珠宝钿带，有靴。

白帢者，临丧之服也。白纱单衣、乌皮履。

皇太子之服六：

衮冕者，从祀、谒庙、加元服、纳妃之服也。白珠九旒，红丝组为缨，犀簪导，青纩充耳。黑衣纁裳，凡九章：龙、山、华虫、火、宗彝在衣；藻、粉米、黼、黻在裳。白纱中单、黼领，青褾、襈、裾。革带金钩〈角枼〉，大带，瑜玉双珮。朱组双大绶，朱质，赤、白、缥、绀为纯，长一丈八尺，广九寸，三百二十首。黻随裳色，有火、山二章。白袜，赤舄。朱履，加金涂银釦饰。鹿卢玉具剑如天子。

远游冠者，谒庙、还宫、元日朔日入朝、释奠之服也。以具服，远游冠三梁，加金博山，附蝉九首，施朱翠，黑介帻，髪缨翠駵，犀簪导，绛纱袍，红裳，白纱中单，黑领、镖、襈、裾，白裙、襦，白假带，方心曲领，绛纱蔽膝，白袜，赤舄。朔日入朝，通服裤褶。

公服者，五日常朝、元日冬至受朝之服也。远游冠、绛纱单衣、白裙、襦，革带、金钩〈角枼〉假带，瑜玉双珮、方心、纷，金缕鞶囊，纷长六尺四寸，广二寸四分，色如大绶。

乌纱帽者，视事及燕见宾客之服也。白裙、襦、乌皮履。

弁服者，朔望视事之服也。鹿皮为之，犀簪导，组缨九〈王綦〉，绛纱衣，素裳，革带，鞶囊，小绶，双珮。自具服以下，皆白袜，乌皮履。

平巾帻者，乘马之服也。金饰，犀簪导，紫褶，白袴，起梁珠宝钿带，靴，进德冠者，亦乘马之服也。九〈王綦〉，加金饰，有袴褶，常服则有白裙、襦。

群臣之服二十有一：

衮冕者，一品之服也。九旒，青〈王綦〉为珠，贯三采玉，以组为缨，色如其绶，青纩充耳，宝饰角簪导，青衣纁裳，九章：龙、山、华虫、火、宗彝在衣，藻、粉米、黼、黻在裳，皆绛为绣遍衣。白纱中单，黼领，青褾、襈、裾，朱袜，赤舄。革带钩〈角枼〉，大带，黻随裳色。金宝玉饰剑镖首，山元玉珮。绿綟绶，绿质、绿、紫、黄、赤为纯，长一丈八尺，广九寸，二百四十首。郊祀太尉摄事亦服之。

鷩冕者，二品之服也。八旒，青衣纁裳，七章：华虫、火、宗彝在衣；藻、粉米、黼、黻在裳，银装剑、珮水苍玉，紫绶素质，紫、黄、赤为纯，长一丈六尺，广八寸，一百八十首。革带之後有金镂鞶囊，金饰剑，水苍玉珮，朱袜，赤舄，

毳冕者，三品之服也。七旒，宝饰角簪导，五章：宗彝、藻、粉米在衣；黼、黻在裳。韍二章：山，火。紫绶如二品，金银镂鞶囊，金饰剑，水苍玉佩，朱袜，赤舄。

絺冕者，四品之服也。六旒，三章：粉米在衣；黼、黻在裳，中单，青领。韍，山一章。银缕鞶囊。自三品以下皆青绶，青质，青、白、红为纯，长一丈四尺，广七寸，一百四十首，金饰剑，水苍玉佩，朱袜，赤舄。

元冕者，五品之服也。以罗为之，五旒，衣，韍无章，裳刺黻一章。角簪导，青衣纁裳，其服用紬。大带及裨，外黑内黄，黑绶绀质，青绀为纯，长一丈二尺，广六寸，一百二十首。象笏，上圆下方，六品以竹木，上挫下方。金饰剑，水苍玉佩，朱袜，赤舄。三品以下私祭皆服之。

平冕者，郊庙武舞郎之服也。黑衣绛裳，革带，乌皮履。

爵弁者，六品以下九品以上从祭之服也。以紬为之，无旒，黑缨，角簪导，青衣纁裳，白纱中单，青领、褾、襈、裾，革带钩〈角枼〉，大带及裨内外皆缁，爵韠，白袜，赤履。五品以上私祭皆服之。

武弁者，武官朝参、殿庭武舞郎、堂下鼓人、鼓吹按工之服也。有平巾帻，武舞绯丝布大褎，白练〈衤蓋〉裆、螣蛇起梁带，豹文大口袴，乌皮靴。鼓人朱褠衣，革带，乌皮履。鼓吹按工加白练〈衤蓋〉裆。

弁服者，文官九品公事之服也。以鹿皮为之，通用乌纱，牙簪导。缨：一品九〈王綦〉，二品八〈王綦〉，三品七〈王綦〉，四品六〈王綦〉，五品五〈王綦〉，犀簪导，背朱衣素裳、革带，鞶囊、小绶，双佩、白袜，乌皮履。六品以下去〈王綦〉及鞶囊、绶、佩。六品、七品绿衣、八品、九品青衣。

进贤冠者，文武朝参、三老五更之服也。黑介帻、青駵。纷长六尺四寸，广四寸，色如其绶。三品以上三梁，五品以上两梁，九品以上及国官一梁，六品以下私祭皆服之。侍中、中书令、左右散骑常侍有黄金璫，附蝉，貂尾。侍左者左珥，侍右者右珥。诸州大中正一梁，绛纱公服。殿庭文武郎，黄纱袍，黑领、襈，白练〈衤蓋〉裆，白布大口袴，革带，乌皮履。

远游冠者，亲王之服也。黑介帻，三梁，青駵，金钩〈角枼〉大带，金宝饰剑，玉镖首，纁朱绶，朱质，赤、黄、缥、绀为纯，长一丈八尺，广九寸，二百四十首。黄金璫，附蝉，诸王则否。

法冠者，御史大夫、中丞、御史之服也。一名解チ冠。

高山冠者，内侍省内谒者、亲王司阁、谒者之服也。

委貌冠者，郊庙文舞郎之服也。有黑丝布大褏，白练领、褾，绛布大口袴，革带，乌皮履。

却非冠者，亭长、门仆之服也。

平巾帻者，武官、卫官公事之服也。金饰，五品以上兼用玉，大口袴，乌皮靴，白练裙、襦、起梁带。陪大仗，有〈衤两〉裆、螣蛇。朝集从事、州县佐史、岳渎视史、外州品子、庶民任掌事者服之，有绯褶、大口袴、紫附褠。文武官骑马服之，则去〈衤两〉裆、螣蛇。袴褶之制：五品以上，细绫及罗为之，六品以下，小绫为之，三品以上紫，五品以上绯，七品以上绿，九品以上碧。〈衤两〉裆之制：一当胸，一当背，短袖覆膊。螣蛇之制：以锦为表，长八尺，中实以绵，象蛇形。起梁带之制：三品以上，玉梁宝钿，五品以上，金梁宝钿，六品以下，金饰隐起而已。

黑介帻者，国官视品、府佐谒府、国子太学四门生俊士参见之服也。簪导，白纱单衣，青襟、褾、领，革带，乌皮履。

朱冠者，冠则空顶黑介帻，双童髻，去革带。书筭律学生、州县学生朝参，则服乌纱帽，白裙、襦，青领。朱冠者童子髻。

介帻者，流外官、行署三品以下、登歌工人之服也。绛公服，以缦绯为之，制如绛纱单衣，方心曲领，革带钩〈角枼〉，假带，袜，乌皮履。九品以上则绛褠衣，制如绛公服而狭，袖形直如沟，不垂，绯褶大口袴、紫附褠，去方心曲领、假带。登歌工人，朱连裳，革带，乌皮履。殿庭加白练〈衤蓋〉裆。

平巾绿帻者，尚食局主膳典膳，局典食大官署食，太官署、供膳署供膳、奉觯之服也。青丝布袴褶。羊车小吏，五辫髻，紫碧腰襻，青耳屩。漏刻生、漏童，总角髻，皆青丝布褶。

具服者，五品以上陪祭、朝享、拜表、大事之服也，亦曰朝服。冠帻缨，簪导，绛纱单衣，白纱中单，黑领、袖，黑褾、襈、裾，白裙、襦，革带金钩〈角枼〉，假带，曲领方心，绛纱蔽膝，白袜，乌皮舄，剑，纷，鞶囊、双珮，双绶。六品以下去剑、佩、绶，七品以上以白笔代簪，八品、九品去白笔，白纱中单，以履代舄。

从省服者，五品以上公、事朔望朝谒、见东宫之服也，亦曰公服。冠帻缨，簪导，绛纱单衣，白裙、襦，革带钩〈角枼〉，假带，方心，袜，履，纷，鞶囊，双佩，乌皮履。六品以下去纷、鞶囊、双佩。三品以上有公爵者，嫡子之婚，假絺冕。五品以上子孙，九品以上子，爵弁。庶人婚，假绛公服。

初，隋文帝听朝之服，以赭黄文绫袍，乌纱帽，折上巾，六合韚，与贵臣通服。唯天子之带有十三镮，文官又有平头小样巾，百官常服同於庶人。

至唐高祖，以赭黄袍、巾带为常服。腰带者，搢垂头於下，名曰〈釒宅〉尾，取顺下之义。一品、二品銙以金，六品以上以犀，九品以上以银，庶人以铁。既而天子袍衫稍用赤、黄，遂禁臣民服。亲王及三品、二王後，服大科绫罗，色用紫，饰以玉。五品以上服小科绫罗，色用朱，饰以金。六品以上服丝布、交梭、双紃绫，色用黄。六品、七品服用绿，饰以银。八品、九品服用青，饰以鍮石。勋官之服，随其品而加佩刀、砺、纷、帨。流外官、庶人、部曲、奴婢，则服紬绢絁布，色用黄白，饰以铁、铜。

太宗时，又命七品服龟甲双巨十花绫，色用绿。九品服丝布杂绫，色用青。其後以紫为三品之服，金玉带銙十三；绯为四品之服，金带銙十一；浅绯为五品之服，金带銙十；深绿为六品之服，浅绿为七品之服，皆银带銙九；深青为八品之服，浅青为九品之服，皆鍮石。带銙八；黄为流外及庶人之服，铜铁带銙七。

程氏《演繁露》曰："韩退之诗：'不知官高卑，玉带垂金鱼。'若从国朝言之，则极品有不得兼者，然唐制不尔也。唐制：五品以上皆金带，至三品则兼金玉带。《通鉴》：明皇开元初，敕百官所服带，三品以上听饰以玉。是退之之客，皆三品之上，亦足诧矣。宋朝玉带虽出特赐，须得阁门关子许服，方敢用以朝谒，则体益以重。然唐裴晋公得特赐，乃于阗玉也。暨病亟，具表返诸上方，其自占辞曰'内府之珍，先朝所赐，既不合将归地下，又不敢留在人间，谨以上进。'不知故事当进如随身鱼符之类邪？抑晋公自以意创此举也？宋朝亲王皆服玉带，元丰中，创造玉鱼，赐嘉、岐二王，易去金鱼不用。自此遂为亲王故事，又前世所未有者。"

按：此紫、绯、绿、青为命服，昉於隋炀帝巡游之时，而其制遂定於唐，此史传所纪也。然夏侯胜谓"士若明经取青紫如拾地芥"，扬子雲亦言"纡青拖紫，丹朱其毂，"则汉时青紫亦贵官之服。西汉服章之制无所考见，史言郊社祭服承秦制，用袀元（袀绀色也）。东汉则百官之服皆袀元，不闻以青紫。如淳注虽有五时服至朝皂服皂衣。皂衣，即元服也。岂服章虽用袀元，而青紫乃其时贵官燕居之服，非微贱者所可服欤？

唐初，士人以棠苎襴衫为上服，贵女功之始也。一命以黄，再命以黑，三命以纁，四命以绿，五命以紫。士服裋豆褐，庶人以白。中书令马周上议："《礼》无服衫之文，三代之制有深衣。请加襴、袖、褾、襈，为士人上服。开胯者名曰缺胯衫，庶人服之。"又请："裹头者，左右各三俵，以象三才，重系前脚，以象二仪。"诏皆从之。太尉长孙无忌又议："服袍者下加襴，绯、紫绿皆视其品，庶人以白。"

太宗尝以幞头起於後周，便武事者也。方天下偃兵，采古制为翼善冠，自服之。又制进德冠以赐贵臣，玉〈王綦〉，制如弁服，以金饰梁，花跌，三品以上加金络，五品以上附山雲。自是元日、冬至、朔、望视朝，服翼善冠，衣白练裙襦。常服则有袴褶与手巾帻，通用翼善冠。进德冠制如幞头，皇太子乘马则服进德冠，九〈王綦〉，加金饰，犀簪导，亦有绔褶，燕服用紫。其後朔、望视朝，仍用弁服。

《朱子语录》问："幞头所起？"曰："亦不知所起，但诸家小说中班駁时见一二，如王彦辅《尘史》犹略言之。某少时，尚见唐时小说极多，今皆不复存矣。唐人幞头，初止以纱为之，後以软，遂斫木作一山子在前衬，起名曰军容头，其说以为起於鱼朝恩，一时人争效之，其先，幞头四角有脚，两脚系向前，两脚系向後，後来遂横两脚，以铁线张之，然惟人主得裹此，世所画唐明皇已裹两脚者，但比今甚短，後来藩镇遂亦僭用，想得士大夫因此亦皆用之，但不知几时展得如此长。五代时犹是，惟人君得裹两脚者，然皆莫可考也。桐木山子相承用，至本朝遂易以藤织者，而以纱冒之，近时方易以漆纱。尝见南溪沙漠一士夫家，尚收得上世所藏幞头，犹是藤织坏子。唐制又有两脚上下者，亦莫可晓。"又曰："幞头本是偃脚垂下，要束得紧。今却做长脚。"问："横渠说唐庄宗取伶官幞头带之後遂成例。"曰："不是如此。庄宗在位，亦未能便化风俗，兼是伶人所带，士大夫亦未肯带之，见画本唐明皇已带长脚幞头，或云，藩镇僭礼为之，後遂为此样。或云乃是唐宦官要得常似新样，故以铁线插带中，又恐坏其带，以桐木为一幞头骨子，常令幞头高起如新，谓之军容头。後来士大夫学之，令匠人为我斫个军容头来，盖以木为之，故谓之斫。及唐末宦者之祸，人皆以此为谶。王彦辅《尘史》说得有来历，恐是如此。後来觉得不安，到本朝时，又以藤做骨子，以纱糊其上，後又觉见不安，到仁宗时，方以漆纱为之。"

高宗给五品以上随身银鱼袋，以防召命之诈，出内必合之；三品以金饰袋。垂拱中，都督刺史始赐鱼，天授二年，改佩鱼皆为龟。其後三品以上龟袋饰以金，四品以银，五品以铜。龟袋始於魏，唐改鱼袋，至武后改鱼为龟。中宗初，罢龟袋，复给以鱼，郡王、嗣王亦服金鱼袋。景龙中，令特进佩鱼。散官佩鱼，自此始也。然员外试检校官犹不佩鱼。景雲中，诏衣紫者鱼袋以金饰之，衣绯者以银饰之。开元初，驸马都尉从五品者假紫金鱼袋，都督、刺史品卑者假绯鱼袋，五品以上检、校、试、判官皆佩鱼。中书令张嘉贞奏，致仕者佩鱼终身。自是百官赏绯紫必兼鱼袋，谓之章服，当时服朱紫佩鱼者众矣。

按《炙毂子》：鱼袋，古之算袋。魏文帝易以龟，取其先知归顺之义。唐改以鱼袋，取其合鱼符之义。自一品至六品以下皆佩。唐初，卿大夫殁，追取鱼袋。永徽中，敕生平在官用为褎饰，亡没追收，情所不忍。五品以下亡殁，随身鱼袋不追。

显庆元年，长孙无忌等曰："武德初，撰《衣服令》，天子祀天地服大裘冕。按周郊被衮以象天，戴冕藻十有二旒，与大裘异。《月令》：孟冬，天子始裘以御寒。若启蛰、祈榖、冬至报天，服裘可也。季夏迎气，龙见而雩，如之何可服？故历代唯服衮章。汉明帝，始采《周官》、《礼记》制祀天地之服，天子备十二章。後魏、周、隋皆如之。伏请郊祀天地服衮冕，罢大裘。又《新礼》，皇帝祭社稷服絺冕，四旒，三章。祭日月服元冕，三旒，衣无章。按今文，四品、五品之服也。三公亚献皆服衮，孤卿服毳、鷩，是天子同於大夫，君少臣多，非礼之中。且天子十二为节以法天，乌有四旒、三章之服？若诸臣助祭，冕与王同，是贵贱无分也。若降王一等，则王服元冕，群臣服爵弁，既屈天子，又贬公卿，《周礼》此文，久不用矣，犹祭祀之有尸侑，以君亲而拜臣子，硩蔟、蝈氏之职，不通行者盖多，故汉魏承用衮冕。今《新礼》亲祭日月，服五品之服，请循历代故事，诸祭皆用衮冕。"制曰："可。"无忌等又曰："礼，皇帝为诸臣及五服亲举哀，素服，今服白袷，礼令乖舛。且白袷出近代，不可用。"乃改以素服。自是鷩冕以下，天子不复用，而白袷废矣。

武后延载元年五月，内出绣袍，以赐文武三品以上官。其袍文，仍各有炯诫。诸王饰以磐石及鹿，宰相饰以凰池，尚书饰以对雁，左右卫将军饰以对麒麟，左右武卫饰以对虎，左右鹰扬卫饰以对鹰，左右千牛卫饰以对牛，左右豹韬卫饰以对豹，左右玉铃卫饰以对鹘，左右监门卫饰以对狮子，左右金吾卫饰以对豸。又铭其襟背，各为八字回文，其词曰："中正贞直，崇庆荣职。""文昌翊政，勋彰庆陟。""懿冲顺彰，义忠慎光。"廉正躬奉，谦感忠勇。

元宗开元四年二月制，军将在阵，赏借绯紫，本是从戎缺胯之服，一得之後，遂别造长袍，递相仿效。又入蕃使，则敕借绯紫者，使回合停。自今以後，衙内宜专定殿中侍御史纠察。

唐初赏朱紫者服於军中，其後军将亦赏以假绯紫，有从戎缺胯之服，不在军者服长袍，或无官而冒衣绿，有诏殿中侍御史纠察。诸卫大将军中郎以下给袍者皆易其绣文，千牛卫以瑞牛，左右卫以瑞马，骁卫以虎，武卫以鹰，威卫以豹，领军卫以白泽，金吾卫以辟邪。

八年，敕：诸笏，三品己上，前诎後直，五品以上，前诎後挫，并用象；九品以上，任用竹木，上挫下方。听依品爵报笏。假版官者亦依此例。

《张九龄传》："九龄体弱，有蕴籍。故事，公卿皆搢笏於带，而後乘马。九龄独常使人持之，因设笏囊，自九龄始。"

德宗贞元十五年，膳部郎中归崇敬以百官朔、望朝服袴褶非古礼，上疏云："按三代典礼，两汉史籍，并无袴褶之制，亦未详所起之由。隋代以来，始有服者，请罢之。"诏："可。"

按：袴褶魏、晋以来，以为车驾亲戎，中外戒严之服。晋制虽有其说，而不言其制。然既曰戒严服之，必戎服也。至隋炀帝时，巡游无度，诏百官从行服褶袴，军旅间不便，遂令改服戎衣为紫、绯、绿、青之服。则所谓袴褶者，又似是褒衣长裾，非鞍马征行所便者，与戒严之说不类。唐时以袴褶为朝见之服，开元以来，屡敕百官朝参应服袴褶，而不服者令御史纠弹治罪。盖以为六品以下之通服，韵书训褶为袴，又为袷也。然袴，裳也；袷，衣之交领也。则不知所谓袴褶者一物乎？二物乎？《唐舆服志　群臣服》条内有绯褶大口袴，则似是二物。然不知所谓绯褶者衣乎？裳乎？当俟精识考古之士而订之。

复考毕仲衍《中书备对　冕服》条下袴褶注云：紫、绯、绿各从本服，白绶，中单白罗，方心曲领，白绫袴，本品官导驾则骑而从之。详其说，所谓紫、绯、绿，即後来之公服，而非祭服、朝服也（祭服青衣，朝服绯衣，不分紫、绯、绿三等）但所谓白绶者，今之公服所无，而中单白罗、方心曲领，後之衣公服者，亦未尝服之。盖古人盛服必有中单，冕弁朝祭之服皆有之，多以白为之，而缘以朱绣之属。意公服之初制，亦必有此。後来流传既久，浸从简便，而朝服之里，所衣者非中单，乃流俗不经之服，如所谓紫袍皂褙之类是也。








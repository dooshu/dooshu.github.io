◎秦观学柳七

少游自会稽入都，见东坡，东坡曰："不意别後，公却学柳七作词。"少游曰："某虽无学，亦不如是。"东坡曰："'销魂当此际'，非柳七语乎。"坡又问别作何词，少游举"小楼连苑横空，下窥绣毂雕鞍骤。"东坡曰："十三个字，只说得一个人骑马楼前过。"少游问公近作，乃举"燕子楼空，佳人何在，空锁楼中燕"。晁无咎曰："只三句，便说尽张建封事。"［高斋词话］


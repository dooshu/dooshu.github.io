代枢密冯谏议让表

臣某言伏奉制命授臣右谏议大夫同知枢密院事者任峻枢衡秩崇谏署虽荷自天之命弥增局地之忧循省再三殒越无措中谢窃以中枢之设庶政攸归地望处於深严职任推於宥密朝夕献替得预於论思军国机宜并令於参决苟非挺生民之秀负王佐之才嘉言嘉猷可陪於汉幄令闻令望素重於周行即何以膺兑泽於九天赞禁廷之万务在於授受须允佥谐如臣者檮昧无闻迂踈有素早服膺於文史偶被荐於贤能东堂谬厠於高科北省寻尘於近列曾乏当官之称果贻窃禄之讥俄假一麾远之五岭万里空嗟於日远莫见长安六龙幸属於天飞得还魏阙郎署骤迁於秩序计司令勾於簿书遽承乏於栢台得触邪於蓂砌选愞曷伸於职业因循徒历於岁时爰自中司便参近侍奉冕旒於武帐莫効谋猷提铨管於文昌岂分流品敢谓便蕃之泽俾参密勿之司皁囊秩峻於七人丹地宠延於三接挈瓶之智顿觉於满盈履薄之心不胜於战栗实羣言之可畏亦省分以甚明须露至诚仰干玄造伏望尊号皇帝陛下矜其散拙察以勤拳特寝新恩且仍旧贯即微臣展四体以率职更誓恪居圣朝悬好爵以縻贤庶无虚授?切之至伏待允俞


卷六十八



卷之六十八

洪武四年九月庚戌朔，日有食之。

辛亥，以故元降臣汪瓦儿间为河州卫指挥佥事，赐文绮、袭衣。瓦儿间仕元为平章，至是来归，故有是命。

甲寅，高丽国王王颛遣其臣姜仲祥等奉表贡金银龙盏、布文席、龟贝等物，贺天寿圣节，并贺皇太子千秋节。

上与侍臣论孙子。或曰：“武之书，自易以及难，其法，先粗而后精。其言约而要，故叩之而不穷，求之而益隐。”或曰：“武之术，其高者在于用常而知变，若实在彼则变而为虚，虚在此则变而为实。机妙莫测，此用武之权，千古不可易也。”或又曰：“武之术以诡道胜，至于终篇，而用间曰：‘计以情而生，情以间而得。’苟遇不可间之君，无可乘之隙，将何以得其情哉？”人各持其说。上曰：“以朕观之，武之书杂出于古之权书，特未纯耳。其曰：‘不仁之至，非胜之主。’此说极是。若虚实变诈之说，则浅矣。苟君如汤、武，用兵行师，不待虚实变诈，而自无不胜。虚实变诈之所以取胜者，特一时诡遇之术，非王者之师也。然其术终亦穷耳，盖用仁者无敌，恃术者必亡。观武之言与其术，亦有相悖。武之书，必有所授，而武之术则不能尽如其书也。”

乙卯夜，荧惑犯垒壁阵。

丙辰，册故元太傅、中书右丞相河南王王保保女弟为秦王樉妃。时妃有外王父丧，上命廷臣议之。礼部尚书陶凯奏：“大功以下，虽庶人亦可成婚，况王妃无服？”上遂令中使及女史往谕妃家，行纳徵、发册礼。册曰：“朕君天下，封诸子为王，必选名家贤女为之妃。今朕第二子秦王樉年已长成，选尔王氏，昔元太傅、中书右丞相河南王之妹，授以金册，为王之妃。尔其谨遵妇道，以助我邦家。敬哉！”

以磨勘司令端以善为刑部尚书，刑部郎中吴云为磨勘司令，茹太素、任叔正、张度等十一人为监察御史。

分遣监察御史往山东、北平、河南等府州核实盐课并仓库逋负之数。

上观《大学衍义》至“晁错谓：‘人情莫不欲寿，三王生之而不伤’，真德秀释之曰：‘人君不穷兵黩武，则能生之而不伤’”，顾谓侍臣曰：“晁错之言，其所该者广；真氏之言，其所见者切。古人云：‘兵者凶器，圣人不得已而用之。’朕每临行阵，观两军交战，出没于锋镝之下，呼吸之间，创残死亡，心甚不忍。尝思为君恤民，所重者，兵与刑耳，滥刑者陷人于无辜，黩兵者驱人于死地。有国者所当深戒也。”

己未，中书省臣奏：“自龙江驿至河南中滦驿，凡三十二，有司既已选民粮百石者为马户，不足则益取邻县有粮之民充之，五户以上、十户以下共为一夫。惟临濠府民田粮不及其例，请于民间择丁产稍富者合粮三十石为一夫，马不足者则给以典牧所官马。”诏从之。

庚申，赐靖海侯吴祯所领水军万六千余人绵布，人二疋。

三佛齐国王马哈剌扎八剌卜遣其臣玉的力马罕亦里牙思奉金表来朝，贡黑熊、火鸡、孔雀、五色鹦鹉及诸香兜、罗绵被、苾布等物。先是，遣赵述等使其国，告以即位建元、平定朔漠之意。至是，述还其国，遣使随述入贡，诏赐马哈剌扎八剌卜《大统历》、织金纱罗文绮，使臣罗绮有差。

壬戌，以工部尚书安庆为北平行省参政。

甲子，上躬祀周天星辰。正殿设十坛，中设周天星辰位，中位用牛一、羊一、豕一、大羹一、和羹二，余九坛各用羊一、豕一、和羹二，每坛笾、豆各十，簠、簋各二，酒各三十，爵一，共设酒尊三、帛十，共一篚，俱白色，祝一。前期，斋戒如朝日仪，。前祭一日，中书丞相常服诣省牲所省牲。祭日清晨，皇帝服皮弁服就御位。执事陪祀官各就位典仪，赞“迎神”，协律郎举麾乐，奏《凝和》之曲。执事官斟酒于各坛第一行，皇帝再拜，陪祀官皆再拜。典仪唱“奠帛，行初献礼”，皇帝诣盥洗位，搢圭，盥手，出圭，诣酒尊所，司尊者举幂，酌泛齐，执爵官以爵受酒，捧帛官捧帛以俟。皇帝诣周天星辰神位前，协律郎举麾，奏《保和》之曲、《武功》之舞。皇帝跪搢圭，奠帛，献爵，出圭，祝官取祝，跪读讫。皇帝俯伏，兴，平身，复位，再拜。典仪唱“行亚献礼”，协律郎举麾，奏《中和》之曲、《文德》之舞，执事者斟酒于各坛第二行，乐止，皇帝再拜。典仪唱“行终献礼”，协律郎举麾，奏《肃和》之曲、《文德》之舞，执事者斟酒于各坛第三行，乐止，皇帝再拜。典仪唱“饮福，受胙”，皇帝诣饮福位跪，搢圭，执事者以福酒跪进，皇帝受爵，饮福酒以爵，执事者、光禄卿以胙跪进，皇帝受胙以受，左右出圭，俯伏，兴，平身，再拜，陪祀官俱再拜，复位。典仪唱“彻豆”，协律郎举麾，奏《豫和》之曲，执事官各彻豆，乐。典仪唱“送神”，协律郎举麾，奏《雍和》之曲。乐止，皇帝再拜，陪祀官俱再拜，读祝官捧祝，掌祭官捧帛馔，各诣燎位。典仪唱“望燎”，皇帝至望燎位，各执事捧帛、祝、馔置燎所，举火，乐止，太常卿奏“礼毕”。其祝文曰：“维神布列周天，各司舍度，光烛于下，人所瞻仰。今季秋之时，穹碧澄清，万象辉辉，朕遵古典，躬伸祭祀，神其鉴知。”其乐章，“迎神”云：“星辰垂象，布列玄穹，择兹吉日，祀礼是崇，濯濯厥灵，昭鉴我心。谨候以迎，庶几来歆，奠帛云灵，驭莅止。有赫其威，一念潜通，幽明弗违，有帛在篚，物薄而微，神其安留，尚其享之。”“初献”云：“神兮既留，品物斯荐，奉祀之初，醴酒斯奠，仰惟灵耀，以享以歆，何以侑觞，乐奏八音。”“亚献”云：“神既初享，亚献再拜，以酌醴齐，仰荐于神，洋洋在上，式燕以宁，庶表微衷，交于神明。”“终献”云：“神既再享，终献斯备，不腆菲仪，式将其意，荐兹酒醴，成我常祀，神其顾歆，永言乐只。”“彻馔”云：“祀事将毕，神既歆止，彻兹俎豆，以成其礼。惟神乐欣，无间始终，乐音再作，庶达徽悰。”“送神”云：“三献礼终，九成乐作，神人以和，既燕且乐，云车风驭，灵光昭灼，瞻望以思，邈彼寥廓。”“望燎”云：“神既享祀，灵驭今还，燎烟既升，神帛斯焚，巍巍霄汉，倏焉以适，惓惓余衷，瞻望弗及。”

乙丑夜，月食。

庚午，以吴懋为苏州府知府，高义为淮安府知府。

辛未，上御奉天门，谕省府台臣曰：“海外蛮夷之国，有为患于中国者，不可不讨，不为中国患者，不可輙自兴兵。古人有言：‘地广非久安之计，民劳乃易乱之源。’如隋炀帝，妄兴师旅，征讨琉球，杀害夷人，焚其宫室，俘虏男女数千人，得其地不足以供给，得其民不足以使令，徒慕虚名，自弊中土，载诸史册，为后世讥。朕以诸蛮夷小国阻山越海，僻在一隅，彼不为中国患者，朕决不伐之，惟西北胡戎，世为中国患，不可不谨备之耳。卿等当记所言，知朕此意。”

吕宗俊自暹罗国还，其王参烈昭毗牙遣其臣昭晏孤蛮等偕宗俊来朝，贡驯象、六足龟及方物。诏赐其国王织金纱罗文绮，使者衣，人一袭。

赣州府赣县地震。

乙亥，礼部奏：“按历代祭祀，斋戒日期不一。黄帝受图箓，斋七日；夏禹受山神书，斋三日；周大祀，七日戒，三日斋；秦凡祭，斋三日；汉武帝祭太乙、甘泉，斋一日；元帝定斋律，祭天地，斋七日，祭宗庙，斋五日；唐大祀，斋七日，中祀，斋五日，小祀，斋三日。今拟亲祭天地宗庙，斋五日；祀日月星辰、社稷、山川、风云雷雨，斋三日；降香，斋一日。”上命著为令。

丙子，置成都都卫及右、中、前、后四卫。初，成都既克，頴川侯傅有德等留官军守之。及曹国公李文忠经理四川，以成都旧城低隘，乃增筑新城，高垒深池，规模粗备，而友德犹驻兵保宁，中山侯汤和驻兵重庆，各遣人招辑番汉人民。及明氏溃亡，士卒来归者众，因籍其丁壮，置各卫以分隶之。

丁丑，户部言：“高丽、三佛齐入贡，其高丽海舶至太仓，三佛齐海舶至泉州、海口，并请征其货。”诏勿征。

上以郡县吏每遇徵收赋税，輙侵渔于民，乃命户部令有司料民土田，以万石为率，其中田土多者为粮长，督其乡之赋税，且谓廷臣曰：“此以良民治良民，必无侵渔之患矣。”

戊寅，日中有黑子。

江宁县民入役内库，盗出珊瑚珠、罗斛香，于法当死。上以细民贪利无知，命杖之，库官失觉察者亦杖，而罢其职。

改虎牢关为古殽关。

是月，置保宁守御千户所。初，王师克保宁，頴川侯傅友德留和阳卫指挥黄荣驻守。至是，曹国公李文忠调濠、梁等卫官军，置千户所守之。

襄阳郧县民易文通聚众作乱，集船五十艘，建旗号，劫掠人民。卫国公邓愈调襄阳卫兵讨之，斩其伪参政王某等，余党悉平。

江阴侯吴良平绥宁蛮寇还，赏文绮、帛各五十疋，将校赏有差。

冬十月庚辰朔，享太庙。

上谓省臣曰：“祥瑞、灾异，皆上天垂象，然人之常情，闻祯祥则有骄心，闻灾异则有惧心。朕尝命天下勿奏祥瑞，若灾异即时报闻，尚虑臣庶罔体朕心，遇灾异或匿而不举，或举不以实，使朕失致谨天戒之意。中书其谕天下，遇有灾变，即以实上闻。”

癸未，置重守御千户所，命千户左辅领兵守之，中山侯汤和等师还。

夜有星起自五车中，分为二，至四辅没。

癸巳，日本国王良怀遣其臣僧祖来进表笺，贡马及方物，并僧九人来朝，又送至明州、台州被虏男女七十余口。先是，赵秩等往其国宣谕。秩泛海至析木崖，入其境，关者拒勿纳，秩以书达其王，王乃延秩入。秩谕以“中国威德而诏旨有责让其不臣中国”语，王曰：“吾国虽夷，僻在扶桑，未尝不慕中国之化而通贡奉，惟蒙古以戎狄莅华夏而以小国视我。我先王曰：‘我夷，彼亦夷也。’乃欲臣妾我，而使其使赵姓者訹我以好语，初不知其觇国也，既而使者所领水犀数十艘，已环列于海岸，赖天地之灵，一时雷霆，风波漂覆，几无遗类，自是不与通者数十年。今新天子帝华夏，天使亦姓赵，岂昔蒙古使者之云？仍乎，亦将訹以好语而袭我也。”命左右将刃之，秩不为动，徐曰：“今圣天子神圣文武，明烛八表，生于华夏而帝华夏，非蒙古比。我为使者，非蒙古使者后，尔若悖逆不吾信，即先杀我，则尔之祸亦不旋踵矣。我朝之兵，天兵也，无不一当百，我朝之战舰，虽蒙古戈船，百不当其一，况天命所在人，孰能违？岂以我朝之以礼怀尔者与蒙古之袭尔者比耶？”于是其王气沮，下堂延秩，礼遇有加。至是，奉表笺称臣，遣祖来随秩入贡，诏赐祖来等文绮帛及僧衣。比辞，遣僧祖阐、克勤等八人护送还国，仍赐良怀《大统历》及文绮纱罗。

甲午，定未入流官冠服。凡在外诸处提控、案牍及吏目、典史、税课局、闸坝等官服制，皆准侍仪舍人，冠无梁，服赤罗，服青缘饰，赤罗蔽膝，乌角带，红白大带，槐木笏，白袜黑履，不用中单，去佩绶。

乙未，改广兴府为广德州。

置朵甘卫指挥使司。

丙申，征西将军中山侯汤和、左副将军江夏矦周德兴、右副将军德庆矦廖永忠、征虏前将军頴川侯傅友德、左副将军济宁侯顾时、右副将军永嘉侯朱亮祖还京师，上所佩将军印绶，并所得蜀金印、冠冕、仪仗、银印五十八、铜印六百四十、路府七、元帅府八、宣慰、宣抚司二十五、州三十七、县六十七，官吏将士凡五万九百九十人，马骡一万三千八百余匹。

丁酉，赏在京及濠、梁等卫将士六万五千九百余人，凡文绮百六十疋、白金四十万七千一百两有奇。

械吴友仁等至阙下。上曰：“始寇汉中，起兵端，致明氏失国者，吴友仁也。”遂诛之，其余将校，发戍徐州。

戊戌，置雅州守御千户所。初，都督何文辉师次雅州，遣千户王祯招降伪宣慰余思聪等，至是调千户余真领兵镇守。

甲辰，中书省奏公侯佃户名籍之数：韩、魏、郑、曹、宋、卫六国公，延安、吉安、江夏、淮安、济宁、长兴、临江、六安、荣阳、平凉、江阴、靖海、南雄、德庆、南安、广德、荣阳、蕲春、永嘉、豫章、东平、宜春、宣宁、汝南、中山、巩昌、河南、頴川二十八侯，佃户凡三万八千一百九十四户。

大都督府奏京师将士之数，凡二十万七千八百二十五人。

太常司言：“郊祀圜丘，考之周礼，祭前十日，习射泽宫，选可与祭者；唐郊祀，文武官九品以上，并斋戒陪祀，除三省、枢密院官、侍从、尚书、亲王、宗室外，自余官内有职掌及许赴陪位者，斋戒陪祀。今拟武官四品、文官五品以上并陪祀，其余老疾疮疥及刑余、丧过、体气者不许与祭。”从之。时方以十一月七日郊祀，于是太常复条奏：“行礼次第，先祭六日，百官沐浴，宿官署。翌日昧爽，朝服诣奉天殿丹墀，受誓戒毕，丞相暨太常官诣城隍发，咨以大祀之期遍告于百神，复诣各祠庙坛所行香三日。次日，上诣仁祖庙，告请配享礼毕，仍还斋宫。”制可。

置秦州守御千户所，以千户成辉等守之。

丁未，福建兴化卫指挥同知刘悦卒。上谕中书省臣曰：“刘悦旧尝宣力，朕甚念之，赠恤之礼，宜特加厚。”仍以米、布优赡其家。

故元知院小保、司丞蛮子于忻州聚众作乱，官军擒戮之。

太原卫指挥汤鼎等护送来降达达千户朵的等及军士家属马驼二万余匹往卫辉、彰德，道经龙舟峪口，朵的与众叛掠驿马遁去，指挥蔡端追捕斩之。

置叙南、青川二守御千户所。初，夏主明昇令叙南宣抚使杨琮领兵守瞿塘，以经历刘安署宣抚司事。安闻大军克重庆，与守青川土官薛文胜俱降，请输粮饷，頴川侯傅友德留巩昌卫潘指挥领之。至是，俱置千户所，以千户何鼎守叙南，副千户朱铭守青川。

是月，脩筑京师城垣及发山西民夫筑晋阳城。

作诸王宫殿于太原等府。








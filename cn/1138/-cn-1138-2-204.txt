和如农雪中见过

其一


茅堂拥褐峭寒馀，华发论文愧不如。
无那故人江外少，肯教蜡屐雨中疏。
早梅许我携鸠杖，晚饭呼儿煮鲤鱼。
春草欲生悲小谢，不堪重读茂陵书（君以令弟如须遗稿属余为序。）。

其二

漫说穷愁诗益工，髯苏风俗许谁同。
閒看鸥鸟翻棋局，笑拂珊瑚理钓筒。
秉烛窥书林屋洞，浣花酿酒杜陵翁。
输君婚嫁都无累，何日青鞋到剡中。


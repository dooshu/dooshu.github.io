○册华阳公主文

维大历四年，岁次己酉，三月壬申朔五日景子，皇帝若曰：汉家旧制，诸女皆封，仪服比於藩王，膏腴封其井赋。咨尔第某女，承徽自远，诞秀增华。仁孝才明，夙有天资之庆；言容法度，成於壶教之慈。敏达知微，周旋中节，肃雍是宪，婉静流芳。虽仅在龆年，礼未主於同姓；而载扬淑问，德已冠於成人。宜锡典章，用疏国邑，是用册曰某公主。钦承徽命，可不慎欤！


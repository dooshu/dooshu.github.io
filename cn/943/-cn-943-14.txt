大中祥符法宝录卷第十七

(▆…▆…▆…▆等奉

来编修)

别明　圣代翻宣录中之十六

圣贤集传翻译著撰三之一西方圣贤集传一东土圣贤著撰二

西方圣贤集传一

六道伽陀经一部一卷

此中所明六趣果报因缘等事当得生于六欲诸天教被人天文义昭著。

赞法界颂一部一卷

龙树菩萨造此中所明赞一法界显三种身智起用施理归事寂动静同致性相一源譬彼万流咸归于海摄尘沙之妙德入湛寂之常门法界凝然颂文斯显。

右二集准

诏入藏颁行其翻译笔受证义润文等并见雍熙元年九月。

菩提行经一部四卷

龙树菩萨集第一卷明赞菩提心胜过一切世出世间凡所作善回向真如灭除罪垢救度有情又复以菩提心供养如来及诸法宝普贤文殊诸大菩萨妙香华果园林浴池宝树宝衣运心普施又明持戒先要护心若得心安诸非自止即明施戒之次第也第二卷明施戒为首忍辱乃圆于诸众生等心观察于憎嫌境生欢喜心乃至情与非情不起瞋恚寒热蚊蚋不饶益事为求菩提悉能忍受又明忍辱居先精进然起念轮回苦恼思佛果清凉故行忍进之二度也第三卷明因前精进增长禅那离懵重鄣止散乱缘修奢摩佗除烦恼热渐次功成方圆极果第四卷明因止禅那发生般若拣择为性断染成功出生死源达真常理此则修六度行为万善因回向有情同获利乐共证菩提之妙果也。

法集要颂经一部四卷

法救尊者集揔有三十三品第一卷明显一切行皆悉无常是兴衰法有生即灭劝以厌离应修止观魔不得便乃到彼岸以彼思想为欲根源思既不生欲何由起因欲生过复生怖畏广以喻明智者应了了即善调乃能解脱又贪爱润泽思想滋蔓以慧正观贪缚自坏戒法清凉为甘露道若生放逸即趣死迳有智之者守其胜道愚痴之人失道丧真放逸不生死轮自息又爱处生忧爱处生怖若离爱念忧怖不生又复持戒得三种福若修善行三业清净止其妄言及非法语造诸恶行定招苦报如影随形必当自受又信为法要能生诸善其信清净能出有河又离欲断漏梵行清净息心灭意垢秽尽除第二卷明显四圣谛是为正道见圣谛者得入正道又人若贪利是则无利不着一切是真佛子又能忍佗冤说名为智若行忍者诸冤自息又起止觉思坐卧不忘能照世间如月出云又念自觉悟当求方便修白净行度爱清净又勿轻小罪以为无殃勿轻小善以为无福水滴虽微渐盈大器善恶渐增纤毫成广又如可意华色好无香巧言亦尔终无果利如可意华色好香洁类诸善言必获好报行忍和意能断诸苦从是得定如马善调瞋所缠缚如暗失灯于言寂默无恚无害又无等正觉不染世法具一切智神通圆满多闻善修正自正佗己心为师非佗师友第三卷明虽说百偈句义不正不如解了一句之义乃得解脱乃至广说种种事相比较百年不如一日亲近善法为善知识又苾刍摄意无说无害常行忍辱是最圆寂诸梵行人常当自观解苦根源是明妙观诸恶莫作诸善奉行不畏死迳如船截渡又日光布明悉照冥暗诸行相应脱一切苦第四卷明爱法安隐心法清净圣所说法智者娱乐心为法本心是妙门护而不漏入圆寂道又苾刍爱尽护身念道思惟静安正命无杂今行净因后招净果无习恶法是为梵志此之大旨法救尊者广集如来诸经要义族类区分列三十三之品目指归辩析摄百千万之行门取要而言断染成净息除苦本出离爱源起智慧因证解脱果也。

胜军化世百喻伽陀经一部一卷

此中所明举以百喻成百伽陀取诸近事彰其意焉若行恩义是有贤德若无我慢即无怯弱乃可师重是出离行乃至设喻譬彼天边月圆须缺又类山下华芳即凋人世无常何异于此余诸颂句喻说皆然劝诸智人警悟故也。

右三集准

诏入藏并见雍熙二年十月。

法集名数经一部一卷

此集三乘及三根本十波罗蜜十八空等乃至世出世间地狱天宫此等法数但列其名不释义也其准

诏入藏见雍熙三年二月。

贤圣集伽陀一百颂一部一卷

此明集人首以偈颂赞叹三宝次乃依经集诸要义谓赞叹供养造像设食布施等事所感报应果利有差然以所修要求出离得佛菩提方为圆证其准

诏入藏见雍熙四年十月。

七佛赞呗伽陀一部一卷

但以梵言称赞七佛然于赞中自成伽陀不翻文义摄多义故也其准

诏入藏见端拱元年十月。

犍稚梵赞一部一卷

犍稚者天竺语也此方钟鼓之类即习古及含多义不译乃警众集僧之器也以梵言赞之故曰犍稚赞矣其准

诏入藏见端拱二年十月。

佛一百八名赞一部一卷

此中所明首标六颂归命之词长行文中广陈赞叹虽如来圣德本绝称量然强名立言文含众义揔摄尘沙之德咸归百八之名词旨渊冲目曰赞呗。

文殊师利一百八名梵赞一部一卷

此中称赞妙吉祥菩萨具胜功德作胜事业妙吉祥心即诸佛性非可思议非不思议不思议中生一切法乃至广说无边妙用等。

圣观自在菩萨梵赞一部一卷

此中所明以彼菩萨功德无边不可思议义摄多门故所不译彼菩萨者悲愿力增胜用自在普救一切众生苦恼具诸相好福智庄严者也。

右三集准

诏入藏并见淳化元年十月。

一切如来说佛顶轮王一百八名赞一部一卷

此中赞佛为最上师作世间主有大慈悲具大名称号大自在佛顶轮王等视众生具无边智然以佛有河沙胜德不可称量要略而言揔摄一百八名者矣。

圣多罗菩萨梵赞一部一卷

此中所明称赞圣多罗菩萨具胜功德行愿无边神通广大住持明藏曼拏罗中处东北隅羯磨部摄秘密智用三昧出生神力无方秘门深入得无相之悉地证无字之揔持者也。

右二集准

诏入藏并见淳化二年七月。

菩提心观释一部一卷

此中所明释菩提义论菩提心说二智门显三空理出生诸法性本无生观照诸尘照而常寂词旨渊邈讵可称量者哉其准

诏入藏见淳化五年正月。

圣金刚手菩萨一百八名梵赞一部一卷

以百八名为二十会显金刚手功德胜能揔于五部为秘密主以是梵言赞彼功德令诸众生赞诵获福其准

诏入藏见至道元年十月。

八大灵塔名号经并二赞合一卷

八大灵塔名号经

此明八塔名号次第第一迦毗罗城是佛生处乃至第八娑罗林中入涅槃处是等八处皆有灵塔若起净信归依供养者命终之后得生天界。

八大灵塔梵赞

戒曰王制以彼梵言赞叹如来八大灵塔使归信者功德无量。

二身梵赞

以妙梵言赞法报化三身如来体遍用宽德备法广法身无相报化有形利益圣凡令知修断毕竟趣证无上菩提其准

诏入藏见至道二年九月。

佛三身赞并吉祥伽陀合一卷

佛三身赞

赞法报化三身功德回向群生愿证菩提同归正道者也。

曼殊室利菩萨吉祥伽陀

此以梵言结成颂句称赞曼殊室利菩萨吉祥胜德其准

诏入藏见至道三年七月。

圣观自在菩萨功德赞一部一卷

此中称赞观自在菩萨相好圆满威德炽盛能以无畏施诸有情具足众妙功德善法顶戴诸佛大智宝冠运大悲愿拔济众苦若依此颂伸赞咏者获大利乐矣其准

诏入藏见咸平四年十一月。

佛吉祥德赞一部三卷

寂友尊者造上卷所赞如来应迹出现诸身以普遍眼观诸有情生于王宫居最上族天人修罗咸所供养具足无边胜妙功德于三界中最胜最尊中卷所赞如来具足三十二相足下平满现千辐轮如是相好一一殊特诸漏已尽觉了无余善说平等第一义谛能使众生了知一性下卷所赞如来具足二利功德能师子吼出生善法于如实性最胜清净善化众生说法无间安住一切相应法门得大涅槃受最上乐其准

诏入藏见大中祥符元年十一月。

龙树菩萨广大发愿文一部一卷

龙树菩萨造此中所明发大愿时具陈七法谓礼佛赞叹忏悔回向随喜供养发愿于前六法各各发愿十方微尘一一佛刹正觉世尊悉皆归命礼赞所获功德普伸回向尘刹有情乃发心起行之轨仪也其准

诏入藏见大中祥符三年十一月。

大中祥符法宝录卷第十七

赵城金藏第 112 册 No. 1501 大中祥符法宝录








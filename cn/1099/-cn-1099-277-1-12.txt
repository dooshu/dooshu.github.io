○覆都御史龐尚鵬等議儲養邊材疏

看得總理江北等處塩法兼理九邊屯田都察院右僉都御史龐尚鵬巡按直隸監察御史陳于階各奏稱儲養邊材以圖安攘實效事、臣等反覆二疏、摠其大意、一則欲慎選邊材。預養於未用之先。一則欲久任邊臣。優處于有功之後。其議互發。其事相須。誠有資于用人圖治之計。但兵家之指。非口說之難。而身親閱歷為難。則是儲養邊材。又推廣新鄭之疏豈止當求之郎官凡邊境之守令正佐。皆宜預行掄選。邊疆之務。固貴于下能任事。尤先于上能任人。則是優處邊臣。不止當隆其爵秩。凡邊事之注措區畫皆當不從中覆合候命下、本部查照近日題覆都給事中鄭大經所奏廣儲邊才之議、催行兩京堂上科道官及各總督撫按官各將所知堪任邊方督撫兵備守令及異途中可作佐貳者。分別南北。不拘內外大小。不論親故仇嫌。略其細疵浮議。人各一疏。坐名奏薦。總候本部登記儲才文簿。隨宜推用。應調補者優處調補。如知縣則加五品職銜。知州則加四品服俸。以至知府以上莫不皆然。各部寺郎官堪任邊郡邊道者。即俸資未及。量為超次轉擢。大率視處腹裡之官。務加優異。以後選擢兵科給事中兵部司属及都察院奏差邊關巡按御史。亦隨于曾歷邊事者取用。以備他日兵備督撫之選。其各邊督撫兵備等官防禦獻捷。及三六九年考滿恩例。先經題奉欽依破格陞廕。俱各查照施行。如督撫官果歷任年久。奏有開疆禦胡不世之功。照依先年靖遠伯王驥威寧伯王越事例。特請封爵以示激勸仍行兵部備咨各邊督撫重臣一切邊防戎務。聽其便宜行事。不責小挫。不奪浮言。各宜悉心殫力。上副九重宵旰之懷。下慰群黎雲霓之望。方稱委任。


○谒舜庙文

唐贞元十一年岁次乙亥十一月一日，东平吕温，敢盥沐斋洁，敬谒於舜帝之神。恭惟至仁无方，大孝不匮，德馨升闻，允厘百揆，以圣授圣，犹言历试，择人之君，良不可易。圣功无全，相待而宣，雷驱四凶，灵起八元，太冶陶土，玑转天，垂衣岩庙，万物浩然。是称至理，是曰帝者，混成雍熙，永锡大嘏。乃眷南顾，苍梧之野，归尧鸿名，付禹天下，茫茫推迁，邈万斯年。三代之後，谁为圣贤，政如颓波，俗若坏山，《韶》乐犹在，薰风不还。於戏！道有通变，事有同异，官帝家王，随时之义。揖让而禅，固非力致，所以识者，存而不议。若辅相之宜，财成之规，焕乎文章，百代可知。九官惟旧，七政有彝，宏道在人，太平无时。如何後王，曾莫是思，甚易甚简，舍而弗为？历山岿然，河水东注，唐虞日远，杨墨谁拒？瞻彼历山，薄言往诉，庶几精诚，必我依据，假我以灵，俾飞曾云，行神之道，以致吾君，不然归来，鸟兽为群。敢竭微志，托於明神。


请舶得苇筏

阏逢敦牂之岁，戎事大举，有荐瓠里子宓于外阃者曰：“瓠里先生实知兵，可将也。”聘至，瓠里子过郁离子辞，且请言焉。郁离子仰天叹曰：“嗟乎悲哉！是举也忠矣，而独不为先生计哉？”瓠里子曰：“何谓也？”郁离子曰：“昔者秦始皇帝东巡，使徐市入海，求三神蓬莱之山。请舶弗予，予之苇筏，辞曰：‘弗任。’秦皇帝使谒者让之曰：‘人言先生之有道也，寡人听之，而必求舶也，则不惟人皆可往也，寡人亦能往矣，而焉事先生为哉？”徐市无以应，退而私具舟，载其童男女三千人，宅海岛而国焉。秦皇帝留连海滨，待徐市不至，不得三神山而归，殂于沙邱，今之用事者皆肉食，吾恐先生之请舶而得苇筏也。”既而果不用瓠里子。


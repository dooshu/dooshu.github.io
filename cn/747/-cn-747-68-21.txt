○光陵礼成优劳德音

朕孤藐罹疾，慈严早违，靡日不怀，终天无逮，将欲躬护园寝，哀达神明。而公卿庶寮，沥恳伏奏，迫以重义，夺予至情。是赖一二鼎臣，凡百执事，咸怀严奉，各表哀敬，百灵拱卫，六合会同。终始四时，无爽违之憾；往复千里，免涂潦之虞。感叹盈怀，是申劳典，既国恩以颁锡，遂流泽以蠲租。

山陵使礼仪使兼陵所摄太尉行事官各与一子七品正员官，仍特加一阶。山陵副使按行使并赐爵一级，各与一子出身。桥道置顿使赐爵一级，与一子官出身。内山陵使兼修桥道使赐绢一百五十匹，银器二事，特加一阶。修筑使赐绢七十匹，特加一阶。按行使赐绢五十匹，特加一阶。修筑副使赐绢三十匹，加一阶。卤簿使仪仗使并赐爵一级，各与一子出身。桥道置顿副使各加两阶，舁梓宫官三品五品赐爵一级，六品以下各加一阶。神策六军修筑官健，及检校军使陵所造作押当官吏及中使等，并诸司诸使应缘山陵修道造作及专知执当工匠等，赐物加阶爵减选有差。吉凶仪使诸色行从官等，五品以上各加一阶，如已至三品五品未合叙者赐爵一级，六品以下各加一阶。撰哀册书宝读册官等，五品以上赐爵一级，六品以下各加一阶。舁宝册官及桥道置顿官仪仗卤簿使判官等，各赐阶级勋改选减有差。其挽郎放出身后，七选许集。南郊及太尉侍中告谕册谥宝灵座前进谥宝奏外辨奠玉币酌献等，各赐爵两级，馀减劳考有差。其数处职掌，任所便从一司处分。

奉先县营奉力役，劳敝极深，来年夏青苗钱，宜令放免。栎阳、美原、高陵、富平，来年夏青苗钱，每贯放二百文，不满贯者每百放二十文。仍委逢吉与府司计科，便以山陵用不尽钱与填所放钱数。其近道乡村坊市屋宇什物田苗等，有被毁损，并近陵百姓，偏有役使，理宜节级优赏，并委京兆府审勘闻奏。


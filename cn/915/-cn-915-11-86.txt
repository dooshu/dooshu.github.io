◎皮豹子

豹子，渔阳人。泰常中，为中散，稍迁内侍左右。太武时，进散骑常侍，赐爵新安侯，加冠军将军，又拜选部尚书。出为持节、侍中、都督、安西将军、开府仪同三司，进爵淮阳公，镇长安。加征西将军。后坐罪徙统万。真君中复爵，拜仇池镇将，进号征西大将军、开府。文成时，徵为尚书、内都大官。和平五年卒，赠淮阳王，谥曰襄。


暴雨

风怒欲掀屋，雨来如决堤。



孤灯映窗灭，羁鸟就檐栖。



暑令方炎赫，秋声忽惨凄。

传闻涨江水，已断瀼东西。

暴雨

苍龙挂东南，夭矫拏万仞。

虽然杂云气，爪尾略可认。



明日暴雨来，继以雷大震，平地成江河，吞卷才一瞬。



吾庐久倾坏，不压真堇堇。



所欣憔悴中，一饱天不吝。



余功到场圃，草木皆绿润。

萧然岸角巾，三叹抚庭楯。

暴雨

黑云如龙爪，白雨如博棋。

老屋处处漏，此夕将何之？

岂惟移床避，殆欲悬釜炊。



扰扰舍中人，具食不以时。



儿女乃可怜，赤脚啼午饥。

语儿姑少忍，开霁会有期。




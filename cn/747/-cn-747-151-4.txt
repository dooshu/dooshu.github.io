○小池赋应诏

臣忝班下列，胥宇上京。欣托巢之有庇，体堇户之全生，爰凿小池，依於胜地。引八川之馀滴，通三泾之洋泌。慕鉴止而端形，乃游智而清志。尔其潺绕砌，潋滟萦除。拟高阳而不足，比蹄涔而有馀。游莹剑之微鸟，跃露鼎之纤鱼。乃若掎井傍通，桃蹊俯映。仰天津兮共澹洁秋景兮俱净。倒列宿以疑珠，含望舒而似镜，睹江使之潜处，玩波臣之沈泳。於是翻光瓮牖，漾影蓬门。溜激石兮长啸，岛鼓流兮相喧，竹凝露而全弱，荷因风而半翻。足以澡莹心神，澄清耳目。对昆明而取况，喻春兰与秋菊。不羡宝於河宗，岂希光於谷？，彼瑶池之高燕，固幽远而空传。此坳堂之信远，遂腾誉而闻天。降临渭之睿藻，连横汾之曩篇。何微生之一日，荷大赉於千年。


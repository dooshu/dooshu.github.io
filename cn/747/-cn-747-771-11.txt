○为汝南公贺彗星不见表

臣某言：得本州进奏院状报，今月某日夜，彗星不见，宰臣某等奉表称贺，请御正殿复常膳者。天道甚密，圣心不遐，感极而灾亦为祥，诚至而妖宁胜德。臣某中贺。

臣闻殷汤以六事责躬，止七年之旱；宋景以一言修德，退三舍之星。历代以来，咎徵常有，苟君能克己，则祸不移人。伏惟皇帝陛下寅奉丕图，恭临大宝。遵符列圣，酌宪前王。昨者天象之间，星文稍异，载深归咎，爰用覃恩。仓箱毕复于九年，罗网并开其三面。去营缮，绝荡心之巧；申冤结，除灭耳之俘。而又正殿不居，大庖尽减；精诚昭达，恳恻敷闻。芒焰遽销，晷度如旧。况蕞尔戎羯，正犯疆场。载思星见之徵，恐是虏亡之兆。伏惟稍宽圣虑，以拥皇休。遵九庙之降祥，副兆人之钦属。

臣又闻皇王之事天也，虽至理之时，不遗於忧畏；虽至和之气，不忘于将迎。是故神农焦劳，轩帝憔悴，尧既癯瘠，舜亦胼胝。此四主侧身于昔时，陛下用心于今日，千载符契，万方怀柔。臣常忝内朝，今居近甸。拱辰不及，空瞻北极之尊；就日无因，忽觉长安之远。惟知忭蹈，莫可奋飞，况时及初正，礼当元会，华夷毕至，玉帛皆陈，小国行人，外藩下士，皆得入趋凤阙，仰望兽樽。臣独限关河，坐萦符竹，恋既深而词恳，庆已极而涕零。无任感恩贺圣郁恋屏营之至。


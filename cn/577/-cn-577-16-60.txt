送李功曹之荆州充郑侍御判官重赠


曾闻宋玉宅〔一〕，每欲到荆州。此地生涯晚，遥悲一作通水国秋。孤城一柱观，落日九江流。使者虽光彩，青枫远自愁。

〔一〕宋玉宅：《水经注》：宜城城南有宋玉宅。玉，邑人，隽才辩给，善属文而识音也。《西溪丛语》：唐余知古《渚宫故事》曰：庾信因侯景之乱，自建康遁归江陵，居宋玉故宅。宅在城北三里。故其赋曰：“诛茅宋玉之宅，穿径临江之府。”老杜云：“曾闻宋玉宅。”李义山亦云“可怜留着临江宅，异代应教庾信居”是也。然子美《移居夔州入宅》诗云：“宋玉归州宅。”又有“江山故宅”之咏，盖归州亦有宋玉宅也。






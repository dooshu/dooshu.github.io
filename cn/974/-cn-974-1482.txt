梅尧臣　送韩玉汝太傅知洋州三首

函关见残雪，褎谷闻春禽。

禽响通朱轮，马嘶入青林。

花明乱石路，云抱寒泉岑。

天外汉江来，城下渔网沉。

庖供缩项鳊，坐使宫娥斟。

农桑不须教，古俗自通今。

梅尧臣

梅尧臣　送韩玉汝太傅知洋州三首

渭入秦宫古，褎分蜀道难。

泉声春雨後，月色晓程寒。

蚕浴桑芽短，禽啼杏萼丹。

从来称召杜，民俗在君安。

梅尧臣

梅尧臣　送韩玉汝太傅知洋州三首

春风东来几万里，相送入关如有情。

灞陵原边柳条暗，咸阳桥畔桃花明。

自古恨别此两处，十千美酒卮璃倾。

日落未落车马动，子规滴血壮士惊。

行哉使君负胆气，蜀道虽险心常轻。

是时门前大桐树，烂漫紫萼啼流莺。

弟兄同怀不可见，应亦梦觉嗟远程，

太白山前一尺雨，桑下问蚕田问耕。

郡城夜开百姓喜，喜从迢递壶浆迎。

梅尧臣


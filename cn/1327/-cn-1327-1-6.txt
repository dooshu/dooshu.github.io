潘镜泉


粤中潘镜泉，工谲智，性不羁，时人目为佻，呼之曰“荒唐镜”。道光间，肄业省城西湖书院，构文字祸，官吏捕之急，索于书院，已被逸去。乃使人逻于四门，期在必获。潘遁至某仪仗铺（专备红白器皿，赁作婚丧之用者，犹江浙之贯器店），曰：“若曹必救我，苟不然，捉将官里去，且攀供若曹矣。”铺中执事曰：“救君吾可任之，惟计将安出？”潘曰：“是易易耳。吾坐彩舆中，伪为新妇，若以鼓乐导舆出城，即无事矣。”从之，果脱于难。






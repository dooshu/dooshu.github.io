○画源

吾家有董源龙宿郊民图。不知所取何义，大都箪壶迎师之意，盖宋艺祖下江南时所进御者。画甚奇，名则言舀矣。

董北苑蜀江图、潇湘图，皆在吾家。笔法如出二手。又所藏北苑画数幅，无复同者。可称画中龙。

张择端清明上河图，皆南宋时追摹汴京景物。有西方美人之思，笔法纤细，亦近李昭道，惜骨力乏耳。

王叔明为赵吴兴甥。其画皆摹唐宋高品，若董巨、李范、王维，备能似之。若于刻画之工，元季当为第一。

高彦敬尚书画，在逸品之列。虽学米氏父子，乃远宗吾家北苑，而降格为墨戏者。

倪迂在胜国时，以诗画名世。其自标置，不在黄公望、王叔明下。自云：我此画深得荆关遗意，非王蒙辈所能梦见也。然定其品，当称逸格，盖米襄阳、赵大年一派耳。于黄王真伯仲不虚也。

画谱不载司马君实。予曾见其画，大类营丘，有小米作一幅配之，宋人题款甚多。因思古人自不可尽其伎俩。

元季四大家，以黄公望为冠，而王蒙、倪瓒、吴仲圭与之对垒。此数公评画，必以高彦敬配赵文敏。恐非偶也。

馀藏北苑一卷。谛审之，有二姝及鼓瑟吹笙者；有渔人布网捕鱼者，乃潇湘图也。盖取洞庭张乐地，潇湘帝子游，二语为境耳。馀亦尝游潇湘道上，山川奇秀，大都如此图。而是时方见李伯时潇湘卷，曾效之作一小幅。今见北苑，乃知伯时虽名宗，所乏苍莽之气耳。

石田春山欲雨图卷，向藏王元美家，今归馀处。春郊牧马图，或曰，赵王孙子昂，或云仲穆。馀定以为五代人笔。

王右丞画，馀从李项氏见钓雪图，盈尺而已，绝无皴法，石田所谓笔意凌竞人局脊者。最后得小幅，乃赵吴兴所藏。颇类营丘，而高简过之。又于长安杨高邮所得山居图，则笔法类大年，有宣和题「危楼日暮人千里，欹枕秋风雁一声」者。然总不如冯祭酒江山雪霁图，具有右丞妙趣。予曾借观经岁，今如渔父出桃源矣。

倪云林生平不画人物，惟龙门僧一幅有之。亦罕用图画，惟荆蛮民一印者，其画遂名荆蛮民。今藏馀家。有华溪胜国时，人多写华溪渔隐。盖是赵承旨倡之，王叔明是赵家甥，故亦作数幅。今皆为馀所藏。馀每欲买山上，作桃源人，以应画识。

丁酉三月十五日，馀与仲醇在吴门韩宗伯家。其子逢禧，携示馀颜书自身告，徐季海书朱巨川告，即海岳书史所载，皆是双璧。又赵千里三生图，周文矩文会图、李龙眠白莲社图，惟顾恺之作右军家园景，直酒肆壁上物耳。

项又新家，赵千里四大帧，「千里」二字金书。馀与仲醇谛审之，乃颜秋月笔也。

黄子久画，以馀所见，不下三十幅。要之浮峦暖翠为第一，恨景碎耳。

赵文敏洞庭两山二十幅，各题以骚语四句，全学董源。为馀家所藏。

郭忠恕越王宫殿，向为严分宜物，后籍没。朱节奄国公，以折俸得之。流传至馀处。其长有三尺馀，皆没骨山也。馀细捡，乃画钱越王宫，非勾践也。

李成晴峦萧寺，文三桥售之项子京。大青绿全法王维。今归馀处。细视之，其名董羽也。吴琚晋陵人，书学米南宫，可以夺真。今北固天下第一江山题榜，是其迹也，所著有《云壑集》。馀在京师，见宋人挂幅，绝类南宫。但有云壑印，遂定为琚笔。题尾数行，使琚不泯没也。

仲醇绝好瓒画，以为在子久山樵之上。馀为写云林山景一幅归之。题云：「仲醇悠悠忽忽，土木形骸，似嵇叔夜。近代唯懒瓒得其半耳。」云云，正是识韵人，了不可得。

馀长安时，寄仲醇书云：所欲学者，荆关、董巨、李成。此五家画尤少真迹。南方宋画，不堪赏鉴。兄等为访之，作一铭心记。如宋人者，俟弟书成，与合一本。即不能收藏，聊以适意，不令海岳独行画史也。

京师杨太和家，所藏唐晋以来名迹甚佳。馀借观，有右丞画一帧，宋徽庙御题左方，笔势飘举，真奇物也。捡宣和画谱，此为山居图。察其图中松针石脉，无宋以后人法，定为摩诘无疑。向相传为大李将军，而拈出为辋川者，自馀始。

馀家所藏北苑画，有潇湘图、商人图、秋山行旅图。又二图，不著其名，一从白下徐国公家购之，一则金吾郑君与馀博古。悬北苑于堂中，兼以倪黄诸迹，无复于北苑著眼者，正自不知元人来处耳。

李伯时西园雅集图，有两本。一作于元丰间，王晋卿都尉之第；一作于元初，安定郡王赵德麟之邸。馀从长安买得团扇上者，米襄阳细楷，不知何本。又别见仇英所摹文休承跋后者。

馀买龚氏江贯道江山不尽图。法董巨，是绢素。其卷约有二三丈，后有周密、林希逸跋，贯道负茶癖，叶少蕴常荐之。故周跋云：「恨不乞石林见也。」

文人之画，自王右丞始。其后董源、僧巨然、李成、范宽，为嫡子李龙眠，王晋卿，米南宫及虎儿，皆从董巨得来。直至元四大家。黄子久、王叔明、倪元镇、吴仲圭，皆其正传。吾朝文沈，则又遥接衣钵。若马夏，及李唐、刘松年，又是李大将军之派，非吾习易学也。禅家有南北二宗，唐时始分画之。南北二宗，亦唐时分也，但其人非南北耳。北宗则李司训父子。著色山水，流传而为宋之赵赵伯驹、伯，以至马夏辈。南宗则王摩诘始用渲淡，一变钩斫之法，其传为张躁、荆关、郭忠恕、董巨、米家父子。以至元之四大家，亦如六祖之后，有马驹、云门、临济、儿孙之盛，而北宗微矣。要之摩诘所谓云峰石迹，迥出天机，笔意纵横，参乎造化者。东坡赞吴道子、王维画壁，亦云：「吾于维也，无间然。」知言哉。

元季诸君子画，惟两派。一为董源，一为李成。成画，有郭河阳为之佐，亦犹源画，有僧巨然副之也。然黄、倪、吴、王四大家，皆以董巨起家成名，至今｛隹及｝行海内。至如学李郭者，朱泽民，唐子华、姚彦卿辈，俱为前人蹊径所压，不能自立堂户。此如南宗子孙，临济独成。当亦绍隆祖法者，有精灵男子耶。

画无笔迹，非谓其墨淡模糊而无分晓也。正如善书者，藏笔锋如锥，画沙印印泥耳。书之藏锋，在于执笔，沈著痛快。人能知善书执笔之法，则能知名画无笔迹之说。故古人如大令，今人如米元章、赵子昂。善书必能善画，善画必能善书。其实一事耳。

余尝谓右军父子之书，至齐梁而风流顿尽。自唐初虞褚辈变其法，乃不合而合。右军父子殆似复生，此言大可意会。盖临摹最易，神气难传故也。巨然学北苑，黄子久学北苑，倪迂学北苑，元章学北苑，一北苑耳，而各各不相似。使俗人为之，与临本同，若之何能传世也？子昂画虽圆笔，其学北苑亦不尔。

云林山皆依侧边起势，不用两边合成，此人所不晓。近来俗子点笔自是称米家山，深可笑也。元晖睥睨千古，不让右丞。可容易凑泊，开后人护短迳路耶。

荆浩，河南人，自号洪谷子。博雅好古，以山水专门，颇得移向。善为云中山顶，四面峻厚。自撰山水诀一卷，语人曰：吴道子画山水，有笔而无墨。项容有墨而无笔。我当采二子所长，成一家之体。故关同北面事之。世论荆浩山水，为唐末之冠。盖有笔无墨者，见落笔蹊径而少自然；有墨无笔者，去斧凿痕而多变态。

米家山谓之士夫画，元人有画论一卷，专辨米海岳、高房山异同。馀颇有慨其语。迂翁画，在胜国时，可称逸品。昔人以逸品置神品之上。历代唯张志和、卢鸿可无愧色。宋人中米襄阳，在蹊迳之外。馀皆从陶铸而来。元之能者虽多，然禀承宋法，稍加萧散耳。吴仲圭大有神气，黄子久特妙风格，王叔明奄有前规，而三家皆有纵横习气。独云林古淡天然，米痴后一人而已。

赵荣禄枯树法，郭熙、李成，不知实从飞白结字中来也。文君眉峰点黛，不知从董双蛾、远山衲带来也。知此省画法。

古人远矣。曹不兴、吴道子，近世人耳。犹不复见一笔，况顾睦之徒？其可得见之哉。是故论画，当以目见者为准。若远指古人曰，此顾也，此陆也，不独欺人，实自欺耳。故言山水，则当以李成、范宽；花果，则赵昌、王友；花竹翎毛，则徐熙、黄筌、崔顺之；马，则韩、伯时；牛，则厉范二道士；仙佛，则孙太古；神怪，则石恪；猫犬，则何尊师周。得此数家，已称奇妙。士大夫家，或有收其妙迹者，便已千金矣。何必远求太古之上，耳目之所不及者哉？

范宽山川浑厚，有河朔气象。瑞雪满山，动有千里之远，寒林孤秀，挺然自立。物态严凝，俨然三冬在目。

营丘作山水，危峰奋起，蔚然天成。乔木倚磴，下自成阴。轩畅闲雅，悠然远眺。道路深窈，俨若深居。用墨颇浓，而皴散分晓。凝坐观之，云烟忽生。澄江万里，神变万状。予尝见一双幅，每对之，不知身在千岩万壑中。

赵集贤画，为元人冠冕。独推重高彦敬，如后生事名宿。而倪迂题黄子久画云：虽不能梦见房山，特有笔意，则高尚书之品，几与吴兴埒矣。高乃一生学米，有不及无过也。张伯雨题元镇画云：「无画史纵横习气。」馀家有六幅，又其自题狮子林图云：「予与赵君善长，商作狮子林图。真得荆关遗意，非王蒙辈所能梦见也。」其高自标置如此。又顾谨中题倪画云：「初以董源为宗，及乎晚年，画益精诣，而书法漫矣。」盖倪迂书绝工致，晚季乃失之。而聚精于画，一变古法，以天真幽淡为宗，要亦所谓渐老渐熟者。若不从北苑筑基，不容易到耳。纵横习气，即黄子久，未能断幽淡两言。则赵吴兴犹逊迂翁，其胸次自别也。

赵大年平远，写湖天渺茫之景，极不俗。然不耐多皴，虽云学维，而维画正有细皴者，乃于重山叠嶂有之。赵未能尽其法也。

李昭道一派，为赵伯驹、伯，精工之极，又有士气。后人仿之者，得其工，不能得其雅。若元之丁野夫、钱舜举是已。盖五百年而有仇实父，在昔文太史亟相推服。太史于此一家画，不能不逊仇氏，故非以赏誉增价也。实父作画时，耳不闻鼓吹骈阗之声，如隔壁钗钏，顾其术亦近苦矣。行年五十，方知此一派画，殊不可习。譬之禅定，积劫方成菩萨，非如董、巨、米三家，可一超直入如来地也。

元季四大家，浙人居其三。王叔明，湖州人；黄子久，衢州人；吴仲圭，铁塘人；惟倪元镇无锡人耳。江山灵气，盛衰故有时。国朝名手，仅仅戴进为武林人，已有浙派之目。不知赵吴兴亦浙人。苦浙派日就澌灭，不当以甜邪俗赖者，尽系之彼中也。

昔人评大年画，谓得胸中万卷书。更奇，又大年以宗室不得远游，每朝陵回，得写胸中丘壑，不行万里路，不读万卷书，欲作画祖，其可得乎？此在吾曹勉之，无望庸史矣。画之道，所谓宇宙在乎手者。眼前无非生机，故其人往往多寿。至如刻画细谨，为造物役者，乃能损寿，盖无生机也。黄子久、沈石田、文徵仲，皆大耋。仇英短命，赵吴兴止六十馀，仇与赵虽品格不同，皆习者之流，非以画为寄，以画为乐者也。寄乐于画，自黄公望，始开此门庭耳。

馀少学子久山水，中复去而为宋人画。今间一仿子久，亦差近之。

日临树一二株，石山土坡，随意皴染。五十后大成，犹未能作人物舟车屋宇，以为一恨。喜有元镇在前，为我护短。不者，百喙莫解矣。

董北苑潇湘图、江贯道江居图、赵大年夏山图、黄大痴富春山图、董北苑征商图、云山图、秋山行旅图、郭忠恕辋川招隐图、范宽雪山图、辋川山居图、赵子昂洞庭二图、高山流水图、李营丘著色山图、米元章云山图、巨然山水图、李将军蜀江图、大李将军秋江待渡图、宋元人册叶十八幅，右俱吾斋神交师友。每有所如，携以自随，则米家书画船，不足羡矣。

◎题自画


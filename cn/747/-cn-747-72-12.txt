○拯恤疾疫诏

朕闻王者之理天下，一物失所，兴纳隍之咎；一夫不获，叹时予之辜。虽饥疫凶荒，国家代有，而阴阳祲沴，儆戒朕躬。自诸道水旱害人，疫疾相继，宵旰罪己，兴寝疚怀，屡降诏书，俾副勤恤。发廪蠲赋，救患赈贫，亦谓至矣。今长吏申奏，札瘥犹甚，盖教化未感於蒸人，精诚未格於天地。法令之或爽，官吏之或非，百姓称冤，税役多弊，奸赃未去，农业失时，有一於兹，皆伤和气。并委内外文武常参官一一条疏，各具所见闻奏，必当亲览，无惮直言。其诸道应灾荒处疾疫之家，有一门尽殁者，官给凶具，随事瘗藏。一家如有口累，疫死一半者，量事与本户税钱三分中减一分；死一半已上者，与减一半本户税。其疫未定处，并委长吏差官巡抚，量给医药，询问救疗之术，各加拯济，事毕条疏奏来。其有一家长大者皆死，所馀孩稚，十二至襁褓者，不能自活，必至夭伤。长吏劝其近亲收养，仍官中给两月粮，亦具数闻奏。江南诸道，既有凶荒，赋入上供，悉多蠲减，国用常限，或虑不充。其度支盐铁户部及百司，除诸军衣粮布帛及宗庙祭享切急所须并常科用外，所有旧例市买贮备杂物，一事已上，并仰权停。待岁熟时和，别举处分。於戏！朕自临御，於今七年，兢兢乾乾，不敢自逸，而冲昧寡德，未能燮调。旱水灾，或罹於藩郡；夭亡疾苦，或害於生人。悼於厥心，省己自责。其州府长吏，各奉诏条，勉加拯恤。凡在中外，宜体朕怀。


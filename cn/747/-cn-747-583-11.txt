○梁邱据赞

齐景有嬖，曰梁邱子。同君不争，古号媚士。君悲亦悲，君喜亦喜。曷贤不赞？卒赞于此。媚余所仇，激赞有以。梁邱之媚，顺心狎耳。终不挠厥政，不嫉反己。晏子躬相，梁邱不毁。恣其为政，政实允理。时睹晏子食，寡肉缺味。爱其不饱，告君使赐。中心乐焉，国用不坠。后之嬖君，罕或师是。导君以谀，闻正则忌。谗贤协恶，民蠹国记。呜呼！岂惟贤不逮古，嬖亦莫类。梁邱可思，又况晏氏。激赞梁邱，心焉孔瘁。


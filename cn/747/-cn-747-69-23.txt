○授舒元舆李训守尚书同平章事制

出纳王命，流品众职，覃理化於区夏，谨法度於岩廊。是有文可经邦，才惟济代，列於百辟之上，俾辉三台之光。令我梦劳，果获惟肖，爰举并命，以宠非常。朝议郎守御史中丞兼刑部侍郎上柱国赐紫金鱼袋舒元舆，杞梓长材，金玉正性，道怀邴、魏，词擅菁英。居然不器之能，雅蹈中庸之美。自擢领纲纪，肃清朝廷，硕望允归於应期，谠言莫菲乎体国。守兵部郎中知制诰充翰林学士赐绯鱼袋李训，轩缨鼎族，河岳间贤，德茂皋夔，文含雅诰。穷《易》悟象系之表，吐论成邦国之经。洎参职内庭，发挥王度，盛业见乎造膝，明识蔼於伏蒲。并冲敏执中，端粹不倚，咸蕴莫磷之志，克宏作砺之规。圭璋有声，鸾凤有采。朕常法宫高视，所宝惟贤，方清化源，遂得时杰。呜呼！君执象以端扆，臣推公以秉钧。夙夜一心，小大同体，则和天地，序阴阳，臻乎治平。吾所寝寤，尔宜率匡国之道，明理人之方，俾其致君，无愧往哲。咸陟枢柄，伫宏大猷，秋官礼闱，莫非宠任，祗厥成命，往惟钦哉！往者朕究《大易》，皆训之义也，尚未终卷，政事之暇，宜三两日一度入翰林。元舆可守尚书刑部侍郎同中书门下平章事，训可守尚书礼部侍郎同中书门下平章事，仍赐紫金鱼袋。


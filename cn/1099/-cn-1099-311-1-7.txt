○議革光祿積弊疏 【 革光祿積弊】

竊照光祿寺雖職顓供應、而經費出入、國計攸關、所據少卿李鍵等條陳十事、內除清器皿係隸工部掌行、移咨徑自議覆外、其稽傳帖等九事、臣等謹開列前件議擬上請、伏乞聖明裁定施行、

計開

一稽傳帖、照得日進御庖、及各宮膳羞。俱有定額。得以遵辦。至於不時添取。廼憑尚膳監奉　旨傳示。謂之傳帖。僅用片紙沿無印信。甚有字畫差訛者。事關宮用。星馳逼集。猶懼遲悞。何由敢查。所恃者每月查刷御史。進呈揭帖。　皇上得以披閱。使有所怵而不為耳。近月該監傳取愈繁、內使催逼愈急、詰之則云任登查刷。臣等竊意左右為姦、希圖蒙蔽、揭帖匿不進覽、如掌司崔川等詐傳乾清等宮攢盤、盡數誆分、傳帖見在、管門者安敢疑其詐而不與也、餘可知矣、發遣雖足示懲、稽察尤宜詳密、伏乞敕下禮部、會同廵刷科道、及本寺設法互查、一應添取物料、該監須用印信揭帖傳　旨到寺。方行辦進。本寺首領官照依六部司務揭帖事例。細開添取數目。每一六日進呈。仍乞聖明留神即覽。發付忠謀內臣收掌。待月終將查刷揭帖逐一對同。仍賜親核。永杜偽端、前件、查得內禁不時取用物品。向有傳帖以稽數目。續加查刷以防欺濫。詐傳之弊。宜無所容也。今據少卿李鍵等題稱、比來朦朧取討、有如掌司崔川等者、葢以揭帖沿無印信。內使執片紙以催取。而該寺遵帖辦進不敢少遲。其於內傳真偽槩無由辨。若非嚴行立法、何以杜絕弊端合候命下、移文尚膳監、除日進常供外其、不時添取等項、須印信手帖、開傳明旨到寺、方行照數上進但空白片紙即係詐傳。廵刷科道及該寺指實參究、仍劄該寺、每一六日開具揭帖、將五日內進過添取數目進呈御覽、發付忠謹內臣收貯、俟月終、令將查刷御史所進揭帖、一一查對明白、仍行面奏、庶姦偽不得冒支、而天廚不至妄費矣、伏乞　聖裁、

一明規制、照得筵宴事宜、從禮部提調本寺供辦、載在令甲、曠廢不行久矣、近遇經筵纂修盛典、遵例辦設、但卓數分合無據、列坐序次未明、臨時臆處、頗涉周章、今查　聖旦慶成節令、先年例有賜宴、一應序次品殽件數。皆當講求於平日者也。又宮殿薦饈。內外飯食。諸人茶飯等項或銖金?兩未載者。恣其侵漁。因襲過糜者。嫌於虗費。比類實多。尤正釐正。伏乞敕下禮部、會同科道及本寺、將一切事宜、詳加議擬、應仍舊者仍舊、應改正者改正應定數者定數、請候睿謨區畫、著為永規、其大宴常宴、或該禮部題請、或該本寺徑題、俱查照往例、分注明白、以便先期奏辦、則正本澄源、而天庖嚴肅矣、前件、查得宴享規制、具載大明會典、嘉靖十年間、該光祿寺卿黃宗明造立須知、又經本部裁議覆題、其間桌數之分合、品數之多寡與夫宮殿薦饈、內外飯食夷人茶飯下程之類、俱有定例、該寺遵行久矣、但豐儉事宜或有當釐正者、今皇上登極之初、實典禮修明之日一凡儀制委宜悉心講求、再加詳定、恭候命下劄付該寺、查照會典、及累朝舊制、光祿須知、酌以時宜可因可革、或增或減、造成文冊、送部復行詳訂議擬、題為定式、至于序坐一節、如慶成恩榮纂修等宴、原屬本部題請者、本部貼圖序坐、其欽賜酒飯、及聖旦元旦冬至元宵立春四月八日端午重陽臘八等節、原屬該寺題請者、例應該寺會同鴻臚寺官、照各衙門品秩序列、俱合查照舊規、徑自遵行、伏乞聖裁

一弛宴樂、四月內據鐘鼓司二次揭稱俳師武佐等、除喪開樂、侯藍等為水傀儡習藝勞苦、俱照舊關支飯食等因、及五月內、該監傳辦茶飯五般者三、七般九般者各一、本月五般七般者各一、臣等竊意三代經制未嘗易、今日雖　先帝祔廟　皇上除服、而几筵猶在、正高宗諒陰之際、出而吉服臨朝、親理萬幾以從臣民之望、入而淵默端居、夙夜敬止、以展思慕之心、此天下古今不易之通義也　皇上孝敬儉約、德粹性成、非日事宴遊、鐘鼓司諸役供應有時、非日侍輿仗、今該監逄迎太過、每日於凉樓等處裝備各般茶飯。爭華競綵。希求寵賚。武佐侯藍等每日給領飯食。聽候取用。非惟糜費錢糧。實恐此名聞之四海。傳之萬世。有累聖德。似應停止。伏乞嚴敕該監、不得妄奏茶飯、該司不得領俳師傀儡飯食、示停宴樂、垂法無疆、前件、查得古今喪制雖各因時而諒陰不言。聞樂不樂。則明王之懿矩而聖賢之通訓也即今　先帝雖已祔廟而几筵猶在宮闈、據少卿李鍵等所奏、是　皇上儼然思慕之中。而猶於耳目之娛。有未能盡屏者。竊謂　皇上聖孝天成、安得有此、無廼左右希寵之所為乎、伏望篤念孝思、務崇節儉、嚴敕該監、毋得巧為逄迎、以累聖德、所有裝備、各般茶飯、大祥之內、暫行停止其俳師武佐水儡侯藍等飯食、即今住支、如內侍仍有希寵上請者、重治以罪、則聖孝立而萬化行矣、伏乞聖裁

一止辦鮮、查得寶坻縣出產銀鮮、內使採取、騷擾地方、該內官監太監李芳奏請、奉　旨停採、　皇上軫畿輔、至深至遠隨該禮部議覆欲革弊於今、垂法於久宜矣、又謂遇用銀鮮等物、光祿寺徑自處辦、葢將調停之也、但嚴採取之禁、而開買辦之端、恤畿輔之擾、而役輦轂之民、似尤未妥、况販鬻都市者、不謂之鮮、須將出時行戶先期赴該縣候採、星馳買進、給與官票、則同一騷擾責令私買、則坐索高價交收少遲時刻則稱變腐不堪、掯取常例、地方之害未除、而行戶之疲愈甚正所謂革一弊者增一弊也、及查奉先等殿薦新、如果菜鯉厥?魚之類。產於京城近地者。俱從宛大二縣辦解。太常寺轉進。本寺供薦。故本寺買辦。止於常品。　祖宗良法美意。不以難繼之物而供簿。與　皇上停採之仁。同一軌轍矣。今以銀鮮例之。近而果菜鯉厥?魚。遠而鰣魚茶芽。皆可行戶辦乎。勢恐難行、事貴謹始伏乞敕下監部申明前旨、採取買辦一切停止、查係此類者、仍槩行酌請、以廣休養洪恩、則地方受益矣前件查得寶坻縣銀鮮、先該廵按直隸監察御史郝杰有停採之疏、續該內官監太監李芳有革除之請、隨經本部覆奉明旨停採、仰見　皇上勤恤民隱至意、但據尚膳監稱、每歲當薦奉先殿一次、臣等以為係于　宗廟享祀。難於減革。且恐日後或以薦新為由。復行差人採取。則事端難絕。於是始議該寺處辦以立可久之規。今少卿李鍵等奏稱不便、葢慮交納繁難、累及行戶、無非體悉小民之意但因行戶之告艱。而遽廢　祖宗之常享。較其事體。孰為重輕。臣等不敢擅議、况官價取給內帑。苟估直稍裕。自無受累之民。而銀鮮出自京邑。係旦夕可得初非難繼之物。合無仍行該寺於每年薦新之時、依期處辦一次、止照該薦尾數。不得過多。內監於辦到之時。即行收進。不得掯勒遲延。額外多索。自薦新之外。不得再于該寺擅索一尾著為定例。如有內侍官需索常例。及妄行傳取者許該寺執奏。廵視科道官紏舉。庶上不失事先之孝而下有以永傳惠民之仁矣。伏乞聖裁、

一核實支、查得嘉靖四十三年九月內、延祺等官人二千五百七十五分、至今年二月以前、計二年五□月中間止報開除十分驀於三月內傳扣三百餘分、四月內又扣七百餘分、則前此誆昌廚膳可知、今數尚盈千、恐的此輩、皆服役先朝、　皇上隆光天之治、別宮豈宜蓄幽怨之人、盡數放出、令酌室家、感召和氣、休迓百祥、在聖心一轉移之仁耳、至於造花縧帳幔兜羅絨雕漆等酒飯、歲月浸久、向無停住豈有累數十年工作之理。如正月內二次傳給、造龍床官匠何景春侯堂等酒飯、葢係見役前此造龍床曹相等廼嘉靖三十二年傳給者、停工歲久明矣、猶且一槩冐支、他可類見、東上南門人匠張庸五十名、日支肉米浮于職官、不知起何年月、口稱弘治三年、亦無憑據、無經之費、莫此為甚、况盛局廼其職掌、人匠另有口糧、內府供役者多。奚止此數。一一分食大烹。日何暇給。伏乞敕下禮部、會同科道本寺、移文各該衙門清查分別、如果事體重大實係見役者、量為核處、立限住支、其餘不拘見役與否、酒飯一切停革、內人匠照例止給口糧、則濫請之端可絕矣前件、竊謂理財者經國之要務、而節用者足國之善經、我　皇上登極以來、百凡浮費、可謂節省之至矣、但宮闈邃密。服役眾多。非外廷所能稽察中間當節而未及盡節。誠有如少卿李鍵等所奏者。除宮人巳經二次放出、近該御史凌儒具題本部覆奉明旨罷行、無容別議外、其各項工役、如東上南門工匠張庸等五十名、及先年造龍床曹相等三十三人、一則稱自弘治三年、一則起於嘉靖三十二年、歲久名存、支費如故、至於造花縧帳幔兜羅絨雕漆等官匠、累數十年、未見停工、中間顯有冐支冗費情弊、合行廵刷科道、及本部委司官一員、會同該寺嚴加清查、如有虗冐者、徑自裁革、其正月二次傳給造龍床何景春侯堂酒飯、雖　見役、亦要查覈實在人數、方許支給、仍限工完之日、截日住支。至于內府一應人匠、既有口糧、復食大烹、真為糜費、俱要一併嚴查、如有不係前項見役者、惟給口糧、不許濫支酒飯、著為定規、伏乞聖裁、

一汰冗食、昔周盛時、西旅貢獒、召公作書以戒武王曰、不作無益害有益、功廼成、不貴異物賤用物、民廼足、釋者以珍奇為異物、遊觀為無益、　皇上登極之初、鶴鹿龜兔、給食大官者、一切驅逐、近該科部諸臣題允珍禽異獸不許進獻、真隆古帝王之盛節也、但獅子仍舊蓄之內苑、未蒙處分、本寺日供活羊一隻。更用乳糖和味哆思麻黑麻等看養。又日給羊肉十斤。回子馬力等二名。係成化末年。丁阿力等四名。係嘉靖五年。俱進獅子之人。獅去人更。每日支羊肉十一斤不缺。通計一歲。費羊六百餘隻。皆為一獅子也。非貴異物賤用物者乎。倘勞　聖駕臨觀。正所謂無益之作也。西羊房假壽羊為名。始自嘉靖七年十二月內。每日領本寺菉荳一石六斗七升。戶廠穀草二百四十餘斤。供羊一百六十七隻。迄今四十餘年。羊不減數。料不住支。虗耗無名。尤可痛惜。伏乞敕下禮部、再申前議停止飼獅活羊、斥去哆思麻等不留內苑明白聲說、毋涉疑詞、戶部遵照四月初十日奉　旨發下唐府貢賀羊六十隻明例、即查羊房見存羊隻、盡數取發本寺供應、其馬力丁阿力等、原不當給、容本寺一面住支、庶為誆冐者之戒、前件、查得先該戶科左給事中何起鳴、題止遠人非例貢獻、及請止飼羊之費、隨該本寺覆題奉欽依珍禽異獸、不許。進獻、近日王府進貢羊隻、又蒙明旨發寺供用、遐邇臣民、僉有以仰窺　皇上不貴異物、不賤用物之至意矣、惟獅子仍舊飼養、日費活羊一隻、哆思麻黑麻等看養、各日給羊肉十斤、回子馬力丁阿力等六名、一自成化末年、一自嘉靖五年、俱進獅子之人、獅去人更、尚每日支羊肉十一斤不缺、通計一歲供羊以數百計、誠為無益之費、至於西羊房壽羊一百六十七隻、自嘉靖七年迄今垂四十載、羊不減數料、不住支通計糜費荳穀、不可勝計、尤為可惜、少卿李鍵等奏欲減革、似於經費有裨、合候命下行光祿寺、將獅子日飼活羊截日住支、仍咨戶部即查羊房遠年壽羊草料停止、如有見在羊隻、盡數發送該寺供應、其養獅哆思麻馬力丁阿力等、除獅去人更者、即日住支、其見存者、合無安插會同館、照依各處夷人養膳事例、日與供給、候彼地方貢使至日發回本國、伏乞　聖裁、

一減內差、查得內官差在本寺、如帶領廚役調割膳善者。謂之坐家。直宿雞房輪流催看者。謂之掌司。至於喪禮等項另有專管。亦掌司類也。冗占太多廉勤寡鮮、誆侵需索廼其常性、喧肆無忌、利竅百端。於法實撓、於事何補、近又傳　旨、發張欽等五十名赴寺學藝、添一人則增一害、省一人則造一福。若輩濫廁其中、欲求風清弊絕、萬無是理、伏乞嚴敕該監、將坐家掌司等、量留篤謹者數人應役、責令管理監官、及西門提督著實鈐束、其餘掣回別差、張欽等立限回監、毋得久住、如仍前冗占作弊者、聽科道指參正法紀以肅將來、前件查得天庖專備御用、內差役使、固不可缺、但冐濫過多、漫無定數、誠恐朋聚易於生奸、需索尤其常性、殊非事體、少卿李鍵等在寺日久、痛陳前弊、委亦非誣、合候命下、行移該監、將近日奉　旨發張欽等五十人、立定限期、令其習藝稍熟、取回本監外、如坐家掌司等類、聽廵刷科道官、同本寺酌議事務繁簡、每項該留若干名、徑自奏請、行該監照數撥出應役、俱要常川幹辦、不得假托輪班、往來混擾、通將職名開送科道、及本寺知會、如有仍前作威媒利、及無名冐入者、許即指名參奏、仍乞敕下管理監官、及西門提督嚴行約束、則紀法肅而姦蠹袪矣、伏乞　聖裁、

一處夷人、近查外夷進貢者、梯航不絕、聖德覃敷、遐荒嚮化、真太平之休際也、本寺供給下程、及朔望朝卓、日久頗費、皆新舊壅積所致、伏乞敕下禮部、從長計處、如朝鮮等國、輸誠率禮優欵宜先、其餘將見辭酒飯賞賜筵宴擬定日期、多不過半月、諭其出境、非惟可以省用、而京師重地、體統亦尊矣、前件、查得四夷貢使、舊例關賞後五日即便出京、凡以昭中國謹嚴之制、峻四夷出入之防也、近年以來、□□賓館、葢由賞賜等物。隸各衙門者。往往關給稽遲而賞賜之後。夷人例當開市。又或私圖貲易。遷延不行。以致坐糜供給。今少卿李鍵等、乞要擬定日期、諭令出境、誠為省費之一端、合無今後、各夷人朝貢到日、本部題准賞賜物件、各衙門務要作速給發、夷人領賞之後、務要遵照先年舊例、五日後即便起程、如故留不去、有違限期、光祿寺先行住支下程、本部仍將伴送人員、查參究治、內有應該領敕者、各衙門亦須速給、伏乞　聖裁、

一酌庫貯本年二月內、奉旨取本寺銀三十萬兩給賞邊軍、見存止一十八萬兩有零、登極一詔、民若更生、各地方官務緩征以廣德意、近查五月內支放過銀九千七百餘兩、收入者僅二千九百餘兩、雖各月多寡不同、將來漸減、勢必至此、惟在聖明留心樽節而巳、臣等前欵備陳、如傳帖實當稽察、查刷實當檢閱、事規實當裁定、宮中宴樂實當屏弛、銀鮮實當、罷買先朝多人實當查放、內府工役酒飯、并獅食羊料實當停止、坐家掌司實當減革、夷人實當速發、器皿實當清理、一一舉行、省費不貲、事體無礙、人所共知、但日支者牽制於患失之私。議覆者調停于異同之見。恐無裨益。伏乞天語叮嚀各該衙門、悉心議處、務臻實效通候歲終會算經費若干、儲蓄若干、不足則查催拖欠、有餘則量處額徵、省約始自內庖、風化行于中外、國計告詘之時、或可少培一二、屢那別項支用、尤非供應所宜、此可一行而不可再者也、仍乞　聖裁、前件查得該寺見貯銀止一十八萬兩有零、而各該地方解獲該寺者、俱經本部驗批轉發、近日解進、委亦鮮少、若非量入為出、恐有不給、何以措辦、少卿李鍵等所奏、無非樽節財用之意、通候命下行各該衙門實心節省、其見貯銀兩、既先經邊軍缺賞、奉旨巳取用三十萬兩、今所存留、未及其半、再難別項那用、每歲終廵視料道官備稽出入、如巳足用、務緩征以廣德意、如或不足聽該寺備查應解錢糧不在詔書蠲免之內者、移文過部、轉行各該撫按衙門催解備用及查有徵完而未起解、及起解而未獲批單者、嚴行追究、又或巳經本部驗批、轉發該寺上納、遷延日久不獲實收者、一併查覈、庶侵欺者無所容、而供應不致缺乏矣、伏乞　聖裁、


◇姜维论

姜伯约据上将之重，处群臣之右，宅舍弊薄，资财无馀，侧室无妾媵之亵，後庭无声乐之娱，衣服取供，舆马取备，饮食节制，不奢不约，官给费用，随手消尽；察其所以然者，非以激贪厉浊，抑情自割也。直谓如是为足，不在多求。凡人之谈，常誉成毁败，扶高抑下，咸以姜维，投厝无所，身死宗灭，以是贬削，不复料挝，异乎《春秋》褒贬之义矣。如姜维之乐学不倦，清素节约，自一时之仪表也。（《蜀志·姜维传》）


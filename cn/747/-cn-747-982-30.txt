○对溺死判

〈甲与乙同舟，既而甲惧水自投，因溺死。其家讼乙故杀，县断以疑。〉

《语》称“有朋自远”，《易》曰“朋从尔思，同气相求，同舟共济。”吕安之怀叔夜，或泛黄河之水；王子之寻戴逵，亦冒山阴之雪。何以仰止？钦贤是慕。想彼甲乙，道契筌蹄。涨海之云，若见蓬莱之树；棹倚砂之日，方追河洛之仙。既而智乏谋身，情乖拯物。覆舟之慎，想伯夷而载亏；惊涛之游，叹伯昏而遂远。三命有极，百龄俄谢。祸兮难倚，宁收转壑之魂；比之匪人，忽睹盈庭之讼。寻端指状，於甲诚亦可矜；据理详刑，在乙宁宜罪。何者？《礼》称“不吊”，溺者已绝；律通人情，乙惟无咎。庶从平典，用叶大伦。


文集卷一百四十二


地狱变相偈


我闻吴道子，初作酆都变。都人惧罪业，两月罢屠宰。此画无实相，笔墨假合成。譬如说食饱，何从生怖汗。乃知法界性，一切惟心造。若人了此言，地狱自破碎。卷二二





十二时中偈


十二时中，常切觉察，遮个是什么。十二月二十日，自泗守席上回，忽然梦得个消息。乃作偈曰：

百滚油铛里，恣把心肝煠。遮个在其中，不寒亦不热。似则是似，是则未是。不唯遮个不寒热，那个也不寒热。咄！甚叫做遮个、那个！卷二二





无相庵偈


出庵见庵，入庵见圆。问此圆相，何所因起？非土非木，亦非虚空。求此圆相，了不可得。乃至无有，无有亦无。是中有相，名大圆觉。是佛心地，是诸魔种。卷二二





送海印禅师偈　并引


海印禅师纪公，将赴峨眉，往别太子少保赵公于三衢。公以三诗赠行，而禅师复枉道过某于齐安，亦求一偈。公以元臣大老功成而归，某以非才窃禄得罪而去；禅师道眼，了无分别。乃知法界海惠，照了万殊，大小从横，不相留碍。

直从巴峡逢僧宴，道到东坡别纪公。当时半破峨眉月，还在平羌江水中。

请以此偈附于三诗之末。元丰四年九月十五日。卷二二





南屏激水偈


水激之高，如所从来。屈伸相报，报尽而止。止不失平，于以观法。卷二二





观藏真画布袋和尚像偈


柱杖指天，布袋着地。掉却数珠，好一觉睡。卷二二





木峰偈


元丰七年腊月朔日，东坡居士过临淮，谒普照王塔，过襄师房，观所藏佛骨舍利。舍山木一峰供养，乃说偈言：

枵然无根，生意永断。劫火洞然，为君作炭。卷二二





寒热偈


今岁大热，八十余日。物我同病，是热非虚。方其热时，谓不复凉；及其既凉，热复安在？凡此寒热，更相显见。热既无有，凉从何立？令我又复，认此为凉。后日更凉，此还是热。毕竟寒热，为无为有？如此分别，皆是众生。客尘浮想，以此为达。无有是处，使谓为迷。则又不可，如火烧木。从木成炭，从炭成灰。为灰不已，了无一物。当以此偈，更问子由。

仆在黄州戏书，为江夏李乐道持去。后七年，复相见京师，出此书，茫然如梦中语也。元祐戊辰三年三月三日。卷二二





佛心鉴偈


轼第三子过，蓄乌铜鉴，圜径数寸，光明洞澈。元丰八年十一月二日，游登州延洪禅院，院僧文泰方造释迦文像，乃舍为佛心鉴，且说偈云：

鉴中面像热时灾，无我无造无受者。心花发明照十方，还度如是常法众。

眉山苏轼元祐元年三月一日立石。卷二二





戏答佛印偈


百千灯作一灯光，尽是恒沙妙法王。是故东坡不敢惜，借君四大作禅床。卷二二





养生偈


闲邪存诚，炼气养精。一存一明，一炼一清。清明乃极，丹元乃生。坎离乃交，梨枣乃成。中夜危坐，服此四药。一药一至，到极则处，几费千息。闲之廓然，存之卓然，养之郁然，炼之赫然。守之以一，成之以久。功在一日，何迟之有！

《易》曰：“闲邪存其诚。”详味此字，知邪中有诚，无非邪者，闲亦邪也。至于无所闲，乃见其诚者，幻灭灭故，非幻不灭。卷二二





王晋卿前生图偈


前梦后梦真是一，彼幻此幻非有二。正好长松水石间，更忆前生后生事。卷二二





东坡居士过龙光，求大竹作肩舆，得两竿。时南华珪首座方受请为此山长老，乃留一偈院中，须其至授之，以为他时语录中第一问


斫得龙光竹两竿，持归岭北万人看。竹中一滴曹溪水，涨起西江十八滩。卷二二





南华长老宠示四颂，事忙，只还一偈


恶业相缠五十年，常行八棒十三禅。却著衲衣归玉局，自疑身是五通仙。卷二二





自画背面图并赞


元祐罪人，写影示迈。《式古堂书画汇考·画》卷一三





定光师赞


定光石佛，不显其光。古锥透穿，大千为囊。卧像出家，西峰参道。亦俗亦真，一体三宝。南安石窟，开甘露门。异类中住，无天中尊。彼逆我顺，彼顺我逆。过即追求，虚空鸟集。驱使草木，教诲蛇虎。愁霖出日，枯旱下雨。无男得男，无女得女。法法如是，谁夺谁与。令若威怒，免我伽梨。既而释之，遂终白衣。寿帽素履，发鬓皤皤。寿八十二，与世同波。穷崖草木，枯腊风雨。七闽香火，家以为祖。萨埵御天，宋有万姓。乃锡象服，名曰“定应”。《永乐大典》卷七八九五





武肃王像赞


大人虎变，君子龙潜。承家开国，骏德惟玄。我瞻王颜，乔岳泰山。俎豆吴越，亿万斯年。眉山苏轼敬赞。《钱氏家书》卷二





诸葛武侯画像赞


密如神鬼，疾若风雷。进不可当，退不可追。昼不可攻，夜不可袭。多不可敌，少不可欺。前后应会，左右指挥。移五行之性，变四时之令。人也？神也？仙也？吾不知之，真卧龙也。《忠武志》卷七





赵清献公像赞


志在伯夷，其清维圣。顽懦闻风，百世增敬。若清献公，实嗣其正。处乎乡闾，力学笃行。立乎朝端，面折廷诤。玉拟其洁，冰拟其莹。饫乎圣经，本乎天性。自初登第，至于还政。毅然一节，始终惟令。我辱公爱，日相亲近。世有公像，如月在水。表而出之，后学仰止。光绪重刊康熙《衢州府志》卷六《清献书院》引





谒圣庙文


元祐八年

轼以诸生进位于朝，久忝侍从，出典方面。莅事之始，祗见庙下，居敬行简，以临其民。轼虽不敏，请事斯语。

嗟嗟元王，三代之英。言不见用于一君，而为无穷之遗教；身不宠利于当时，而有不朽之余荣。嗟嗟元王，以道而鸣。肆笔成书，吐词为经。炳然不沦，言若丹青。久而愈盈，声飞雷霆。瞽者可使剔目以骇视，聋者可使应耳以奔惊。奈何车辙遍天下，卒老于行？载空言于典籍，示后世之仪型。回狂澜于既倒，支大厦于将倾。揭日月之昭昭，披阴气之冥冥。嗟乎！一气之委和，万象之至精，或为淮夷之珠，或为云汉之华星。虽光辉之成彩，未离乎散聚以流形。岂若王之道德，愈久而弥明？晔晔而晖，涵涵而渟。融而在天者为云汉之文章，结而在地者为山岳之元灵。诡然如龙翔凤跃，纯乎玉振而金声。嗟嗟元王，德博难名。轼奉王命，俯临边城。亩有滞穗，境无交兵。鸣玉载道，纷袍在庭。有喜笾豆，有丰粢盛。敢用时荐，飨于克诚。民国二十三年刻本《定县志》卷一九





告颜子文


志不行于时而能驱世以归仁，泽不加于民而能显道于终身。德无穷通，古难其人。唯公能之，遁世离伦。富贵不义，视之如云。饮止一瓢，不忧其贫。受教孔子，门人益亲。血食万世，配享惟神。敢不昭荐，公平有闻。民国二十三年刻本《定县志》卷一九





后稷像赞


惟天降生，出类异常。志如巨人，岐嶷轩昂。务农种树，稼穑备尝。民皆则效，累世呈祥。思其文德，克配彼苍。封之有邰，万福无疆。苏轼拜赞。民国二十二年简阳四知路文垂石印社印《吴氏族谱》






○災異修省疏 【 修省實政】

近觀禮部所奏今年災異、如遼東山陜江浙湖廣地震、不下二十餘次、各處雹災傷稼殪人、南北直隸江浙諸處、亢旱為虐、山東豐沛、洪水泛濫、遼東有雷雨之變、貴州有山崩之警、至于江南之人疴江西之虎恠、勛陽之牛禍、層見疊出、尤為奇恠、豈唯近歲未有、抑亦載籍罕聞、稽諸傳記、考其證驗、皆陰陽失常、陰盛陽衰所致、請推理論之、以上下言則君道為陽。臣道為陰。豈乾綱下移。而威柄或不自上出歟。以人品言。則君子為陽。小人為陰。豈直道難容。而君子在野邪佞易親而小人在列與。以天下言。則中國為陽。四夷為陰。豈兵政廢弛。而內治不修。夷狄侵陵而外攘無方與。以治道言、則德教為陽。刑法為陰。豈恩澤壅于下流。而民無實惠。法令沮于倖門而人無懲戒與。臣伏覩　陛下有虞舜之聰明。而視聽不能無壅蔽有成湯之勇智。而用舍不能無二三有覆載含弘之量而未翕受于眾情。有視民如傷之心。而未淪洽于天下。靡文盛而實事微。上下暌而情意窒。九卿之執奏。多聞報罷。臺諫之進言。或遭譴斥。竊恐日積月累。蒙蔽漸深。陰凝?堅。寖不可長。此臣所以終夜靜思竊嘆而深惜者也　陛下端拱九重委任臣下。將以為百僚供職、庶績咸熙、然諦觀之。則因循玩愒之弊多。精明振勵之功少。故所用者未必才。才者未必用。所聞未必實。實者未必聞。所見未必真。真者未必見所行未必當。當者未必行是朝廷且未必正。况百官乎。萬民乎。今禮部所奏、荷蒙　聖明采納、竊觀朕心驚惕之語、仰見　陛下畏天之誠、會官議擬之文、欲啟臣下進言之志、化灾為祥、轉禍為福、端在此舉、臣願　陛下益嚴敬畏、常存此心、總覽乾綱。以防欺蔽。之奸。延接大臣。以資輔導之益。覽諸司之章奏。則天下之事。得以周知。辨臣下之忠邪。則聽斷之間。不為所惑仍戒飭諸司、官守修職、言責納忠、凡朝廷政事之缺失。當汲汲修改者幾事。天下生民之疾苦。亦當汲汲救援者幾事。至于遺賢之未甄舉。忠直之未收錄。讒慝之未殄除。幽滯之未昭雪。明白開陳。悉心敷對。勿事因循。勿懷顧忌。　陛下廓納善如流之量。弘改過不吝之勇。慨然聽受。毅然施行。大要以恤民固本為主。民心悅則天道和。豈惟灾變可消。抑且禎祥可致。此老臣垂盡之年。感恩圖報之愚悃也第輔導之官。論道為職。公孤之任。弘化所關。古之人君多因灾異策免公卿。今在廷大臣、無如臣老憊、亦無如臣不職者、遇灾策免、實在所宜、伏望　皇上賜臣罷斥以警庶官、然後委任忠良、恊心匡濟、庶幾　天意可回、而灾變可弭、


好禽谏

卫懿公好禽，见觗牛而悦之，禄其牧人如中士。宁子谏曰：“不可。牛之用在耕，不在觗，觗其牛，耕必废。耕，国之本也，其可废乎？臣闻之，君人者不以欲妨民。”弗听。于是卫牛之觗者，贾十倍于耕牛，牧牛者皆释耕而教觗，农官强能禁。邶有马，生驹不能走而善鸣，公又悦而纳诸厩。宁子曰：“是妖也，君不悟，国必亡。夫马齐力者也，鸣非其事也。邦君为天牧民，设官分职，以任其事，废事失职，厥有常刑，故非事之事，君不举焉，杜其源也。妖之兴也，人实召之，自今以往，卫国必多不耕之夫，不织之妇矣。君必悔之。”又弗听。明年，狄伐卫，卫侯将登车，而御失其辔，将战，士皆不能执弓矢，遂败于荥泽，灭懿公。


寄魏和公

客岁宋使君邮到令兄叔子先生一书词义勤恳以仆为有合於古人之道虽执手定交称平生欢者无以逾此且见属为先生夀序书到时已十月矣方患怔忡罢笔墨既以得备采择为喜又惧无以副委重逡巡至岁晚始属草骋欵段于伯乐之前耀鱼目于隋侯之室固宜却步而沮色矣会乏确使不即报每忆叔子岁前之约未尝不怦怦於心庸讵知叔子之不待报哉初传凶问北来以为妄也既而程子山尊数接广陵书皆云然则果尔矣为惊悼累日子瞻尝言文人未老而衰病无恶而得罪叔子劳心耗神以文字致衰病既已敝屣利禄而就医江南不能无万一冀于生子今既靳其子又啬其年吾不知天之疾视君子何至此极也天之生才不易既生矣又不爱惜而喜摧折岂不悲哉力疾作诔偕诸同人南望呜咽曾斗酒只鸡之不若冀逝者有知或当邀其冥契耳往承叔子大序过尔谦抑云候仆定其文始敢剞劂仆何敢当今其人往矣愿为补入以存知已赠言之雅至仆奉报一序不过取叔子令兄所述叙其崖略又逾期久之无所逃罪其文词牵率藉躬庵邦士诸君子为之点削以定稿还示俾可留存幸甚


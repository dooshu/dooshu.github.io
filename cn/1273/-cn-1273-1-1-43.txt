轿　二首（限阳、庚、覃韵）


乌油雅锡筍舆名，济胜双肩互送迎。名士游山兜竹去，美人出阁驾花行。

五更抬出模糊梦，一路呼来大小声。谁似当年陶靖节，匡庐道上舁门生。

肩舆安稳比双骖，得此何须驾指南。汉代军威传越岭，晋人风致说乘篮。

道中去盖愁秋壑，门外论歌坠箨庵。惟有游山官太俗，夕阳红照绿兼蓝。






◇鹰赋

惟兹禽之化育，实锺山之所生。资金方之猛气，擅火德之炎精。何虞者之多端，运横罗以羁束？缀轻丝于双脸，结长皮于两足。飞不遂于本情，食不充于所欲。逸翰由其暂敛，雄心为之自局。若乃貌非一种，相乃多途。指重十字，尾贵合卢。立如植木，望似悉胡。觜同剑利，脚等荆枯。亦有白如散花，赤如点血。大文若锦，细斑似缬。眼类明珠，毛犹霜雪。身重若金，爪刚如铁。或复顶平似削，头圆如卵，臆阔颈长，筋粗胫短，翅厚羽劲，髀宽肉缓，求之事用，俱为绝伴。或似鹑头，或似鸱首。赤睛黄足，细骨小肘。懒而易惊，奸而难诱。住不可呼，飞不及走。若斯之辈，不如勿有。若夫疾食速消，此则有命。兔颈猴立，是为无病。厕门忌大，结肚恶软。绦不欲绝，背不宜喘。生于窟者则好伏，巢于木者则常立。双长者则起迟，六翮短者则飞急。毛衣屡改，厥色无常。寅生酉就，总号为黄。二周作鸨，千日成苍。虽曰排虚，性殊众鸟。雌则体大，雄则形小。遇犬则惊猜，得人则驯扰。养雏则少病，野罗则多巧。察之为易，调之实难。格必高迥，屋必华宽。姜以取热，酒以排寒。须温暖，肉不陈乾。近之令狎，静之使安。昼不离手，夜便火宿。微加其毛，少减其肉。肌羸骨瘦，心和性熟。念绝云霄，志在驰逐。（《初学记》三十，《御览》九百二十六）


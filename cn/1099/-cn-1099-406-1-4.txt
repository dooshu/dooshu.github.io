○甲明職掌疏 【 塩法】

臣奉南京都察院劄委掣鹽、除一面遵照近題、季掣事、理、行批驗所催鹽船及期赴掣外、卷查得淮南水商、解綑小鹽、例赴南京召灰山關聽御史掣驗、遇有夾帶、及鹽斤短少者、問罪罰贖完日將銀兩解貯南京戶部、轉解濟邊、此法相沿巳久、諸經管者亦多悉心清理、似無容置喙矣、但臣謬承差委、隨詢之民瘼采之輿論因得于事例之可倣而行者、其何敢以無說而處于此、臣惟國家之設官分職也、職在錢穀、則理錢穀之務職在糾察、則理糾察之務、如南京工部龍江竹木抽分。專委主事一員管理。而南京各道御史。不過監督之而巳。葢惟有專官。則事易責成惟有監督。則弊無從滋。于恊心共理之中。寓相維相制之義。法莫善乎此也。而何獨鹽政一差之有不然哉臣竊有以喻之今夫千金之家、舉所積聚、悉掌握于一人之手、為費易耳、然設官多則支費亦多使有一人者掌之、又有一人者朝夕按簿牒督而稽焉即欲恣費、不巳難乎、理國計何以異此、夫鹽政贓罰、俱解貯之于計部、又經計部轉解、則此項銀兩、乃南京戶部錢粮、雖聽該部委官分掌之可也既可以貯該部之帑、獨不可以恊管于該部之官乎、即使委及于御史。亦止宜倣監督抽分之例。查其船隻之多寡若何覈其贖鍰之贏縮若何、所謂一人掌一人督而稽焉者也。奚得獨理之而獨專之耶。何者臣臺臣也職參糾察。錢穀之務。自有司存。而非臣之所宜專也。借云此項銀兩、係批發上元江寧二縣收貯、為務頗簡似不必別委以分事權。然而政關利源、則稽查宜慎利經多手、則奸弊易生與其經臣之批發、又經該縣之追收、而後傾銷解部展轉之若此煩擾也、孰若以該部之銀。隨該部委官掣收。而以臣監督之。于法不尤為直截。于事不尤為歸一乎。方今朝政清肅、百度惟貞諸凡省直之贓罰、俱欽奉明旨、諭令撫按互相稽查矣、矧其掣鹽之務、其所關于邊餉之需者、事亦非細烏容循循于故常之安、而不為之所也、伏望敕下戶部都察院覆議、如果臣言不謬、乞照南京工部抽分之例。行令南京戶部專委主事一員。臨關秤掣。仍咨南京都察院。輪差御史按季監督之。其餘應行事宜。悉聽所司從長詳議。如有營私罔公。減少國課者。容臣指名參究。庶乎責任專一。而臣工之職掌不淆。稽覈詳明。而軍需之詘乏有賴矣。再照理鹽固所以足國。而足國莫先于惠商。所謂惠商者。豈必蠲其常課。而可取之利。盡置之于不取哉。興一利。莫若除一害。而省一分。則商受一分之賜。惟去其所以害商者。而其所以利商者自在也。臣聞鹽商之赴縣納銀也。全憑保歇攬納。此輩多積棍無賴。詐稱勒騙者。既指一而科十。甚至攬銀入手。即挈家逋逃。縣官急于完繳實收。仍拘正身。重復賠納。商人敢怨不敢言。此包攬之不可不嚴禁者一也。掣鹽之法。數多者罪擬夾帶。短少者罪擬盜賣。緣夾帶納贖。重于盜賣。故秤役遂因而上下其手。此掣塩之通弊需索?遂即為報數少未遂即妄報數多自非躬親截查。則增損任之而?。此秤掣之不可不親驗者二也。鹽商投文到關。每名私送該關官吏共銀三錢。以千名計之。則數盈三百矣。又歇家指稱各衙門使用名色。每船一隻。索銀一兩。以千隻計之。則數盈一千矣。多方剝削。營費不貲。此常例之不可不嚴禁者三也。又經收吏役。勒騙火耗。每兩多至一錢。少亦不下四五分故一遇罪單到縣。吏役往往爭收。夫商既變鹽價以入之官矣。又辦罪贖以輸之官矣。吏復勒其耗餘而取之。彼所獲幾何。而能當此誅求之困耶。此耗餘之不可不盡革者四也。以上四弊、均為蠹政病商之尤者、臣竊謂商人之熙熙、為利來也、固將徼其贏餘以博富厚也、乃各商之朘彼以生、而使之無以為生者、其弊類若此、如不及今明禁、安保夫改差之後、寧無營營射利之役、尋踵故轍、而恣害者乎、伏惟　聖明留意、併敕部院議覆、容臣遵照施行、如有蹈前弊者、重治之、如此、則宿垢盡剔、而實惠暨沾、富商輻輳、而赴掣恐後、其于鹽政、未必無萬一之禆矣、

皇明經世文編卷四百六終








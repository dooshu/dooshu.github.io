○贬卢怡诏

宰辅之任，简在朕心，亦既同德，是为一体。其有恶直丑正，以私害公，结构谗慝，图议离间，隳我轨度，莫甚於斯。御史中丞卢怡，累登清密，爰委绳准，宜遵国典，以正朝纲。而乃妄起猜嫌，辄为朋党，交通小吏，倾侧大臣，潜求罔极之言，欲陷无辜之善。虽浸润之谮，纵盈箧而不疑；而回邪之端，若燎火而难近。宜从远贬，以戒具寮。可潮州司马员外置。且清净者政之本，和平者国之福，朝多君子？可不务乎，如或妄动以干时，矫举以违道，递相好恶，便作比周，斯为乱常，必有明罚。凡厥在位，知朕意焉。


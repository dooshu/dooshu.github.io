85　潁川韓元長謂韓融　濟北氾稚春謂氾毓


淵明與子儼等疏，潁川韓元長謂韓融，【原注】韶子，後漢有傳。濟北氾稚春謂氾毓。【原注】晉書有傳。集云「范稚春」，誤。南史「氾幼春」，蓋避唐諱「治」字之嫌。

【何云】南史似作于太宗時，至高宗時成。

【元圻案】南史隱逸傳：「潛與子書以言其志，并爲訓戒曰：『汝輩雖不同生，當思四海皆兄弟之義。潁川韓元長，漢末名士，身處卿佐，八十而終，兄弟同居，至於没齒。濟北氾幼春，晉時操行人也，七世同財，家人無怨色。汝其慎哉。』」〇後漢書韓韶傳：「韶，字仲黄，潁川舞陽人也。爲贏長，賊聞其賢，相戒不入贏境。子融，字元長，少能辯理，而不爲章句學。獻帝初至太僕，年七十卒。」〇晉書儒林傳：「氾毓，字稚春，濟北盧人也。奕世儒素，敦睦九族，時人號其家『兒無常父，衣無常主』。毓少履高操，安貧有志業。」〇金樓子戒子篇引淵明此書作「汎稚春」。〇涼有主簿氾稱，見通鑑晉紀四十。氾，音凡。






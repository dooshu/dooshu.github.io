介雅三首


沈约

《隋书·乐志》曰：“上寿酒奏《介雅》，取《诗·大雅》云：‘君子万年，介尔景福’也。三朝用之。”

百福四象初，万寿三元始。拜献惟衮职，同心协卿士。北极永无穷，南山何足拟。

寿随百礼洽，庆与三朝升。惟皇集繁祉，景福互相仍。申锡永无遗，穰简必来应。

百味既含馨，六饮莫能尚。玉罍信湛湛，金卮颇摇漾。敬举发天和，祥祉流嘉贶。






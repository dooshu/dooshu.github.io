○册祁王祺文

维年月日。皇帝若曰：庙立之重，天序可承。将茂本枝，式遵悬法。庸就至公之体，谅非吝子之心。咨尔第十男祺，禀性惟和，挺材亦秀。饬躬罔念於纨素，乐善欲忘於鼓钟。析壤之休，自天而启。临轩之命，秉礼则安。今遣某官某乙持节册尔为祁王。於戏！保在深宫，鲜知正范。任之作傅，我必择人。苟有如韦孟之讽谕，安国之辅导者，尔当俯听其言，勤行其教。使我自家之训，克彰於万邦。而固尔建社之宠，不其大哉？


列传第一百三十五 文苑下


△萨都剌　周权　陈泰　黄许　杨士弘〔万白　辛敬　周贞　郑大同〕　史公珽　傅若金　李康　迺贤〔黄玠〕　何失　程以临　王逢　蒲道源　岑安卿〔谢宗可　郑元祐〕　胡天游　周霆震　吴定翁〔孙辙〕　郭钰　舒頔　李祁〔王礼〕　戴良〔吴海〕　王冕　钱惟善　张昱　陶宗仪　顾德辉〔郭翼〕　杨维桢　张宪〔张雨〕　丁鹤年　倪瓒〔黄公望　吴镇　王蒙〕

萨都剌，字天锡，答失蛮氏，后徙居河间。萨都剌本朱氏子，其父养为己出。弱冠成泰定四年进士，授应奉翰林文字，擢御史于南台。以弹劾权贵，左迁镇江录事司达鲁花赤，历淮西廉访司经历。至正三年，擢江浙行省郎中，迁江南行台侍御史。明年左迁淮西江北道经历。诗才清丽，名冠一时，虞集雅重之。晚年寓居武林，每风日晴好，辄肩一杖，挂瓢笠，踏芒蹻，凡深岩邃壑，无不穷其幽胜。兴至则发为诗歌，著有《雁门集》八卷，《西湖十景词》一卷。后入方国珍幕府卒。

周权，字衡之，处州人。磊落负隽才，持所作走京师，袁桷大异之，谓其“意度简远，议论雄深，可预馆职。”力荐弗就。陈旅选其诗，题曰《周此山集》。此山，权之别号也。欧阳元序云：“季世诗人，宋之习近骫骳，金之习尚号呼。当混一之初，犹或守其故习，今则皆自刮劘而不为矣。此山诗简淡和平，语多奇隽。揭傒斯谓‘诗之正如日月星辰山川草木鸟兽，而其变如风云雷雹龙腾虎踯。要在尽其常，通其变而已’。惜不得与权共论之。”

陈泰，字志同，茶陵州人。延祐初与欧阳元同举于乡，以《天马赋》得荐，官龙泉主簿。生平以吟咏自怡，别号所安。有《所安遗集》一卷。好作歌行，出语清婉有致。

黄许，字与可，处州人。至正中遣大臣宣抚各道，许以处士献《捄时十策》，曰：严选举，革贪污，除吏敝，抑兼并，省冗官，汰僧道，核田赋，兴武举，作士气，结人心。磊落数千言，时不能用。后中书省参政普颜帖木尔、内台治书侍御史李国凤奉诏经略江南，得许《十策》，叹曰：“世未尝无才，顾上无用才之人耳。”初，许及怀玉郑元善、同里叶岘、林定老相师友。三人皆第进士，而许独不遇。定老佥浙东廉访司事，举为丽水儒学教谕，不就。所著有《四书会要》《读易大意》《诗书类要》《天文地志官制类编》及《古今人诗文骈俪类选》。有《石壁晚稿》，不为华靡无益之言。学者称为南岫先生。

杨士弘，字伯谦，襄阳人。好古学，尝选唐诗一千三百四十首，分为始音、正音、遗响，总名曰《唐音》。其自著有《鉴池春草集》，与江西万白、河南辛敬、江南周贞、郑大同，皆以诗雄，名声相埒。

史公珽，字搢叟，明州人。精易理，作文有典则。同里郑奕夫以道学文章自命，每有论撰，必俟公珽鉴定然后出稿。隐居数十年，助教程端学荐主甬东书院，弃去不就。自号“蓬庐处士”，有《蓬庐稿》《易演义》及《象数发挥》若干卷。

同时陈大伦，字彦理，诸暨州人。始学于从兄洙，后事吴莱，绝意仕进。尝语人曰：“吾平生无他嗜，唯攻文成癖耳。”所著有《春秋手镜》《尚雅集》。

傅若金，字与砺，新喻人。少孤，刻励于学，能文章，受业范梈之门。甫三十，游京师，虞集见其诗，大称赏之。元统三年，介使安南。乘传至真定，若金始悟，曰：“安南自陈日烜绝王封，朝廷降诏，止称世子。今不然，是无故王之也。”还白中书，更之。至安南，馆姬侍，却之曰：“吾曹非陶谷，曷为以此见污？”使还，授广州教授，卒。有文集二十卷。

李康，字宁之，桐庐人。事母笃孝，人称李孝子。工诗文，旁及书画琴奕，无不冠绝一时。至正二年，郡守马九皋遣使币聘，不起。行省官至桐庐，命县令造请议事，康不得已往，极谈当时得失。欲荐之，以母老辞。有《杜诗补遗》《桐川诗派》《梅月斋永言》《看山清暇集》。

迺贤，字易之，葛逻禄氏。世居金山之西，后散处内地，随兄墖海宦江浙，遂家明州。生平不喜禄仕，独长于歌诗，不规规雕刻，而温柔敦厚，有风人之致。每一篇出，士大夫辄传诵之。时浙人韩与玉能书，王子充善古文，人目为江南三绝。至正间，用荐为编修官。有《金台集》《海云清啸集》行世。

同时黄玠，字伯成，定海人。幼励志操，卜筑弁山，号“弁山小隐”。工诗，有《知非稿》《唐诗选纂》《韵录》行世。

何失，昌平人。负才气，能诗文。至正间名公交荐，以亲老不就。揭傒斯雅重其人，赠以句曰：“心事巢由上，文章陶阮间。”虞集见其所作，叹曰：“当序而传之，使后之作者亦知世有斯人。”后卒于家。

程以临，字至可，江西宁州人。后至元间，除将仕郎，辞不就。天资超悟，尤长于诗。构别墅，闭户著书，老而弥笃。选汉魏唐宋诸诗，名曰《删后正音》。其自著有《瓢丸小集》。

同时黄庚，字星甫，天台人。著有《月屋漫稿》。其自序曰：“仆龆龀时习举子业，不暇为诗。自科目废，始得脱屣场屋，放浪湖海。凡平生豪迈之气，尽发而为诗，若醓鸡之出瓮天，坎蛙之出蹄涔，而游江湖也。”其诗风致清远，时人重之。

王逢，字原吉，江阴人。才气爽俊，以能诗名于时。至正中作《河清颂》，台臣万之称疾辞。晚年避乱上海乌泾，筑草堂以居，自号“最闲园丁”，又称“席帽山人”。元亡，明太祖征召甚迫，以疾辞。逢与戴良，皆眷眷有故国之思云。有《梧溪诗集》七卷。

蒲道源，字得之，眉州青神人。幼强记过人，究心濂洛之学。尝为郡学正，罢归。晚以遗逸征入翰林，改国子博士，岁余引去。起提举陕西儒学，不就。优游林泉。病，弗御医药，饮酒赋诗而逝。仲子机为秘书少监，裒其遗文，曰《间居丛稿》二十六卷，黄溍为之序，称其“以性理之学为台阁之文”云。

岑安卿，字静能，余姚人。所居近栲栳峰，号“栲栳山人”。与李季和、危素相善，尝作《三哀诗》，吊宋遗民之在里中者，寄托深远，脍炙人口。著有《栲栳山人集》。

同时谢宗可，江宁人。有咏物诗百篇传于世，皆婉秀有思致。汪泽民题其卷，谓“绮靡而不伤于华，平淡而不流于俗。”

郑元祐，字明德，遂昌人。儿时以乳媪失手伤右臂，比长，能左手作楷书，规矩备至。自号“尚左生”。侨居平江，诗名籍甚。所著有《遂昌山樵杂录》，其诗曰《侨吴集》。

胡天游，名乘龙，以字行，别号“松竹主人”，岳州平江人。有俊才，七岁能诗，具作者风力，名动一时。然负高气，孤立峻视，有沈湘蹈海之概。其诗名《傲轩吟稿》。晚岁作《述志赋》，尤为人所传诵。

周霆震，字亨远，安成人。父以道，笃志古学，宋亡，遁迹石门。霆震绩其世学，专意古文辞。每属文，不起草而用意精刻。至正中遭乱，其感时触事之作，皆可补国史之未备。晚年自号“石西子”。有《石初集》十卷。谓“石门吾先，志不忘本也”。

吴定翁，字仲谷，临川人，工于诗。揭傒斯称其“幽茂疏澹，可比卢挚”。辟荐相望，终身不出。尝曰：“士毋求用于世，惟求无愧于世，可也。”同郡孙辙与定翁齐名。吴澄序其集曰：“所谓仁义之言蔼如也。”定翁与辙俱不仕。元统二年辙卒，年七十三。

郭钰，字彦章，吉水人。壮年负盛气，为诗清丽有法，其于离乱穷愁之作，尤凄惋动人。年逾六十，竟尧愣死。其《春夜诗》序云：“余值时危，一贫到骨。今春雨雪连旬，牛衣以当长夜，遂成店疟。”其固穷如此。所著《静思集》，诗文甚富。

舒頔，字道原，绩溪人。年十五六，与同郡程文讲明经史之学。后至元中，辟贵池教谕，秩满，转台州学正。遭逢世乱，奉亲归遁山中。尝避寇岩谷，被执。頔正色叱贼，贼感而释之。其诗盘郁苍古，不染纤巧织纴之习。书法尤朴拙，识者以为得汉隶法。学者称“贞素先生”，有《华阳贞素斋集》七卷。

李祁，字一初，茶陵州人。元统初登进士第一，应奉翰林文字。母老就养江南，改婺源州同知。以母忧归，隐永新山中。年七十余，遭兵乱，被伤而殁。总制新安余茂刻其遗文为《云阳先生集》十卷。

同举进士者王礼，字子让，庐陵人。元亡不仕，日以铁拄杖采诗山谷间，著作甚富，不求闻于时，故所传绝少。

戴良，字叔能，婺州浦江人。少事举子业，寻弃去，专心博古学文于柳贯、黄溍，学诗于余阙，皆得其师承。至正中以荐授江北儒学提举，而浙东已陷，乃避地吴中。久之，挈家泛东海，渡黑水洋，憩登莱间，侨寓昌乐数载，访求齐鲁间豪杰，奋欲有为，而卒无所遇。后南还，变姓名隐九灵山下。明太祖征之，召见颇忤旨，卒于邸舍。有《九灵山人集》三十卷。

又有吴海，字鲁客，闽县人。至正末绝意仕进，以文学自娱，与同乡王翰友善。翰事见《忠义传》。翰之死，海实劝之。又抚其子偁，俾成立。时论称之。为文严整典雅。有《闻过斋集》八卷。

王冕，字元章，号煮石山农，诸暨田家子也。年八岁，父命牧牛陇上，窃入学舍听诸生诵书，听已辄默记。暮归亡牛，父挞之，已复如故。安阳韩性，闻而异之，因录为弟子。通《春秋》诸传，一试不第，即焚所为文。常着高檐帽，披绿蓑衣，履长齿木屐，或骑黄牛，持《汉书》朗诵，人皆目为狂。北游燕，有欲荐以官职者，冕曰：“不满十年，此中狐兔穴矣。何以禄为！”即遁归，隐九里山，结茅三间，自题为“梅花屋主”。仿《周礼》，著书一卷，坐卧自随。赋诗千百言立就，善画梅，题诗其上，人争宝之。明太祖闻其名，召为参军，未就而卒。

钱惟善，字思复，钱塘人，长于毛诗学。乡试题为《罗刹江赋》，应试者皆不知罗刹江为钱塘江，惟善引枚乘《七发》为据，谓发源太末，大为主试者所称，由是得名。号曲江居士，又自称心白道人，著有《江月松风集》十二卷。官至副提举。张士诚据吴，退隐吴江之筒川。未几，卒。

张昱，字光弼，庐陵人。早游湖海，为虞集、张翥所知，累官行省左右司员外。日以诗酒自娱，超然物表，后弃官归。张氏礼致，不屈，策其必败，题蕉叶以寓志焉。居西湖，每放舟湖心，把酒扣舷，自歌其所为诗。笑曰：“我死埋骨于此，题曰‘诗人张员外墓’足矣。”著有《左司集》。年八十三而终。

陶宗仪，字九成，黄岩人。父煜，为福建行院都事。宗仪幼好古，洒落不凡。少举进士，一不中即弃去。工文章，尤刻意字学。至正间，浙帅泰不华、南台御史丑闾辟举行人校官，皆不就。艺圃一区，躬耕之暇，以笔墨自随。时辍耕树阴，抱膝而叹，每记一事，辄摘叶书之，贮一破盎。去则埋于树根，人莫能测。如是者十年，遂累盎至数十。一日尽发其藏，萃而录之，合三十卷，题曰《南村辍耕录》。又有《说郛》一百卷，《书史会要》九卷，《四书备遗》二卷。其未脱稿者不与焉。

顾德辉，字仲瑛，昆山人。性警敏，才赡思捷，下笔成诗。与一诗名士张翥、李孝光、杨维桢等相酬和。年逾四十，筑草堂自居，名曰玉山草堂。集唱和诗十三，为草堂雅集，自号金粟道人。至大间，征为儒学教谕，不就。至正十七年，张士诚屡欲辟用之，皆以病谢，后卒。同县郭翼，字义仲，沈潜百家，尤邃于《易》，善诗歌。杨维桢称其“有乐府才”。

杨维桢，字廉夫，诸暨人。泰定初进士，署天台尹，罢去。张士诚据浙西，累使招之，不能屈。且撰五论，反复告以顺逆成败之说，识者韪之。生平气度高旷，喜戴华阳巾，披羽衣周游山水间，以声乐自随。早岁居吴山铁崖，筑万卷楼。辘轳传食，读书其上者五年。故以铁崖自号。已得铁笛，于湘江吹之，亦号铁笛子。文辞非秦汉弗之学，久与俱化。晚年筑蓬台于松江，东南才俊士投贽求文者无虚日。当疾亟，撰《归全堂记》，顷刻立就，掷笔而逝。著有《四书一贯录》《五经钥键》《春秋透天关》《礼经约》《历代史钺》二百卷，《东维子集》三十卷，《琼台曲》《洞庭雪闲杂吟》二十卷。

张宪，字思廉，山阴人，别号玉笥生。负才不羁，尝走京师论天下事，众骇其狂。还入富春山，混缁黄以自放。张士诚据吴，辟为都事。吴亡，变姓名走杭州，旦暮手一编，人不得窥。死后视之，其平生所作诗也。杨维桢曰：“吾铁门称能诗者，南北凡百余人，求其似宪者不能十人。”有《玉笥集》，皆怀古感时之作。

同时杭州人张雨，亦隐于黄冠者。从虞集受学，诗才清丽。著有《句曲外史集》。

丁鹤年，其先西域人。父职马禄丁，徙居武昌，因以丁为氏。年十七，通《诗》《书》《礼经》。至正间，从兄吉雅谟丁为定海令，徒步往依焉。省台交荐，凡九上，皆不就。既而方国珍据浙东，鹤年深匿海岛，卖药以自给。凡忧国之念，皆发之诗歌。著有《海巢集》。

倪瓒，字元镇，无锡人。工诗，善书画，所居曰清閟阁。藏书数千卷，皆手自勘定。自号“云林居士”。有洁癖，盥濯不离手。家本素封。至正初，忽散其财给亲故，人咸怪之。未几兵起，富室悉被祸。瓒扁舟箬笠，往来江湖上，独免于难。张士诚欲招之，不肯出。其弟士信怒，一日与宾客宴湖上，闻苇中有异香，疑为瓒。物色渔舟中，果得之。抶几死，终无一言。明洪武初卒。

与瓒画齐名者，有常熟人黄公望，字子久，嘉兴人。吴镇，字仲圭，吴兴人。王蒙，字叔明。公望辟书佐，以罪免，遂为黄冠。镇隐居不仕。惟蒙仕于明，坐法死。




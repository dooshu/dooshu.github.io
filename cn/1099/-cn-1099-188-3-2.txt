○書沙田事 【 海中沙田】

東莞順德香山之訟、惟爭沙田、葢沙田皆海中浮漲之土也。頑民利沙田交爭焉。訟所由棼也。善斷者凡訟沙田皆沒入之官則訟端永息矣何也、沙田者、海中之洲島也。先年五嶺以南。皆大海耳。故吾邑曰南海、漸為洲島。漸成鄉井。民亦蕃焉。南海闔邑皆富饒沃土矣。今也香山順德又南海之南洲島日凝。與氣俱積亦勢也。頑民利洲島。交利互爭。訟所由棼。有司所不能斷者也。如遇沙田之訟即按其籍曰。爾田何年報稅。如果增報稅額。有益國賦也、按籍給之永業。無籍者沒之官。若曰吾所承之業。從某戶某田塌陷。代之承補者也。則姦民之尤也。宜勿聽。仍斷其田沒之官。則姦固難售。而訟亦可省矣。是固聽沙田之訟之策也。故曰。凡訟沙田皆沒之官。則沙田之訟自息耳。葢沙田皆海中浮土。原無稅業。是民所由爭也。語曰。一兔在野。眾共逐焉。無主故也。積兔在市。過而不問。有主也海中沙田野兔之類也其爭也。逐兔也。沒之官。召民承買。而取其價以供公需。絕訟之術也。

皇明經世文編卷之一百八十八終








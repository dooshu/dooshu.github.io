91　壺丘子林爲列子師　列子與子産同時　列子生活時代考


壺丘子林，列子之師也。案：見列子天瑞篇。釋文曰：「司馬彪注南華真經云：『名林，鄭人也。』」吕氏春秋慎大覽下賢篇云：「子産相鄭，往見壺丘子林，與其弟子坐必以年。」下云「是倚其相於門也」。然則與子産同時。

【元圻案】高誘注：「子産，壺丘子弟子。」〇列子仲尼篇：「子列子既師壺丘子林，友伯昏瞀人。」又黄帝篇云：「列子師老商氏。」然則列子有二師也。〇漢藝文志「道家」：「列子八篇。名禦寇。先莊子，故莊子稱之。」殷敬順釋文或名圄寇。〇厚齋藝文志攷：「柳宗元曰：『劉向别録曰：「列子，鄭穆公時人。」穆公在孔子前幾百歲，列子書言子産、鄧析。史記：「鄭繻公二十四年，鄭殺其相駟子陽。」子陽正與列子同時，是歲魯穆公十年。不知向言魯穆公時，遂誤爲鄭耶？』」王氏自注曰：「或謂鄭繻公字誤爲繆公。」〇宋葉大慶攷古質疑三曰：「鄭繆公立於魯僖三十二年，薨於魯宣三年，正與魯文公並世。列子書楊朱篇云：『孔子伐木於宋，圍於陳、蔡。』夫孔子生於魯襄二十二年，鄭繆公之薨五十五矣。陳、蔡之厄，孔子六十三歲，統而言之，已一百十八年。列子，繆公時人，必不及知陳、蔡之事，況其載魏文侯、子夏之問答，則又後於孔子者也。不特此爾，第二篇載宋康王之事，第四篇載公孫龍之言，是皆戰國時事，上距鄭繆公三百年矣。莊子讓王篇云：『子列子窮，貌有飢色，客有言於鄭子陽曰：「列禦寇，有道之士也。居君之國而窮，君無乃不好士乎？」子陽即令官遺之粟。』觀此，則列子與鄭子陽同時。史記鄭世家：『繻公二十五年，殺其相子陽。』即周安王四年癸未歲也。然則列子與子陽乃繻公時人。劉向以爲繆公，意者誤以『繻』爲『繆』歟？然大慶未敢遽以向爲誤，續見蘇子由古史列子傳亦引辭粟之事，以爲禦寇與繻公同時；又觀吕東萊大事記云安王四年鄭殺其相駟子陽，遂及列禦寇之事，然後因此以自信。」






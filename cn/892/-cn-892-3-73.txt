文集卷七十三


与子由弟　一


以下俱黄州

或为予言，草木之长，常在昧明间。早起伺之，乃见其拔起数寸，竹笋尤甚。夏秋之交，稻方含秀，黄昏月出，露珠起于其根，累累然忽自腾上，若推之者，或缀于茎心，或缀于叶端，稻乃秀实，验之信然。此二事，与子由养生之说契，故以此为寄。卷六〇





与子由弟　二


子由为人，心不异口，口不异心，心即是口，口即是心。近日忽作禅语，岂世之自欺者耶？欲移之于老兄而不可得。如人饮水，冷暖自知。死生可以相代，祸福可以相共，惟此一事，对面相分付不得。珍重珍重！卷六〇





与子由弟　三


任性逍遥，随缘放旷，但尽凡心，无别胜解。以我观之，凡心尽处，胜解卓然。但此胜解，不属有无，不通言语。故祖师教人，到此便住。如眼翳尽，眼自有明，医只有除翳药，何曾有求明方？明若可求，即还是翳。固不可于翳中求明，即不可言翳外无明。而世之昧者，便将颓然无知，认作佛地。若如此是佛，猫儿狗子，得饱熟睡，腹摇鼻息，与土木同，当恁麽时，可谓无一毫思念。岂可谓猫儿狗子已入佛地？故凡学者，但当观心除爱，自粗及细，念念不忘，会作一日，得无所除，弟以教我者是如此否？因见二偈警策，孔君不觉悚然，更以问之。书至此，墙外有悍妇与夫相殴，詈声飞灰火，如猪嘶狗嗥。因念他一点圆明，正在猪嘶狗嗥里面。譬如江河鉴物之性，长在飞沙走石之中。寻常静中推求，常患不见。今日闹里忽捉得些子，如何如何！元丰六年三月二十五日夜，已封书讫，复以此寄子由。卷六〇





与子由弟　四


某近绝少过从，宾客知其衰懒，不能与人为轻重，见顾者渐少，殊可自幸。昨旦偶见子华，叹老弟之远外久之。蒙见嘱，闻过必相告。近者举刘太守一事，体面极生，不免有议论。吾弟大节过人，而小事或不经意，正如作诗，高处可以追配古人，而失处或受嗤于拙目。薄俗正好点检人，小疵，不可不留意也。卷六〇





与子由弟　五


杭州

明日，兄之生日。昨夜梦与弟同自眉入京，行利州峡，路见二僧。其一僧，须发皆深青。与同行，问其向去灾福，答云：“向去甚好，无灾。”问其京师所须，“要好朱砂五六钱。”又手擎—小卵塔，云：“中有舍利。”兄接得，卵塔自开，其中舍利粲然如花。兄与弟请吞之。僧遂分为三分，僧先吞，兄与弟继吞之。各一两掬，细大不等，皆明莹而白，亦有飞迸空中者。僧言：“本欲起塔，却吃了。”弟云：“吾三人肩各置一小塔便了。”兄言：“吾等三人，便是三所无缝塔。”僧笑，遂觉。觉后，胸中噎噎然，微似含物。梦中甚明，故闲报为笑耳。卷六〇





与子由弟　六


赴定州

某为迫行事冗，不及作孙子发书，乞为致意。近者奏辟，吏部胥子初妄执，言本官系合入远人，碍辟举条。及反覆诘之，乃始伏，云若今年九月二十七日本官成资后别无遗阙，即不该入远，可以奏辟。某寻有公文申部，乞会问本州，即见得成资已前有无遗阙。凡争数日，乃肯据状会问。请与孙子发言，略说与本州官员，言早与果决分明，回一成资无遗阙文字来，免为猾胥妄生枝节。或更孙宣德与一愿就及本州官员及所填替非有服亲一状，尤佳。京师，大抵官不事事而吏横也。卷六〇





与子由弟　七


惠州

惠州市井寥落，然犹日杀一羊，不敢与仕者争买，时嘱屠者买其脊骨耳。骨间亦有微肉，熟煮热漉出，不乘热出，则抱水不干。渍酒中，点薄盐炙微燋食之。终日抉剔，得铢两于肯綮之间，意甚喜之。如食蟹螯，率数日辄一食，甚觉有补。子由三年食堂庖，所食刍豢，没齿而不得骨，岂复知此味乎？戏书此纸遗之，虽戏语，实可施用也。然此说行，则众狗不悦矣！卷六〇





与子由弟　八


以下俱北归

子由弟：得黄师是遣人赍来二月二十二日书，喜知近日安胜。兄在真州，与一家亦健。行计南北，凡几变矣。遭值如此，可叹可笑。兄近已决计从弟之言，同居颍昌，行有日矣。适值程德孺过金山，往会之，并一二亲故皆在坐。颇闻北方事，有决不可往颍昌近地居者。事皆可信，人所报，大抵相忌安排攻击者众。北行渐近，决不静耳。今已决计居常州，借得一孙家宅，极佳。浙人相喜，决不失所也。更留真十数日，便渡江往常。逾年行役，且此休息。恨不得老境兄弟相聚，此天也，吾其如天何！然亦不知天果于兄弟终不相聚乎？士君子作事，但只于省力处行，此行不遂相聚，非本意，甚省力避害也。候到定叠一两月，方遣迈去注官，迨去般家，过则不离左右也。葬地，弟请一面果决。八郎妇可用，吾无不可用也。更破千缗买地，何如？留作葬事，千万勿徇俗也。林子中病伤寒，十余日便卒，所获几何，遗恨无穷，哀哉哀哉！兄万一有稍起之命，便具所苦疾状力辞之，与迨、过闭户治田养性而已。千万勿相念，保爱保爱！今托师是致此书。卷六〇





与子由弟　九


程德孺兄弟出银二百星相借，兄度手下尚未须如此，已辞之矣。德孺兄弟意极佳，感他感他！数日热甚，舟中挥汗写此，不及作诸侄书，且伸意。夫人晚年，更且慎护，勿令少有疾，副子孙意。五郎妇，更与照管慰安之，便令五郎往般挈也。八郎续亲极好，但吾侪难自言，可托人与说。今师是已除太仆卿，恐遂北行，兄不能见。又恐其来省母苏州。若见，当令人探其意也。少留真，欲葺房缗，令整齐也。五娘、七娘近皆得书，与孙皆安。胡郎亦有书来，甚安，行见之矣。文九作书写字精好，无劳问讯。伯翁可喜，符亦卓卓，报二姊知。卷六〇





与子由弟　一〇(1)


吾兄弟俱老矣，当以时自娱，此外万端皆不足介怀。所谓自娱者，亦非世俗之乐，但胸中廓然无一物，即天壤之内，山川草木虫鱼之类，皆吾作乐事也。卷六〇





与千乘侄


黄州

念二秀才。别来又复春深，相念不去心。迈自北还，得手书，及见数诗，慰喜不可言。日月不居，奄已除服，哀念忽忽，如何可言！久不得乡书，想诸叔已下各安，子明微累想免矣。因书略报。大舅书中甚相称，更在勉力副尊长意。家门凋落，逝者不可复，如老叔固已无望，而子明、子由亦已潦倒头颅，可知正望侄辈振起耳。念此，不可不加意。末由会合，千万自爱。卷六〇





与千之侄　一


离黄州

必强侄近在泗州，得书，喜知安乐。房眷子孙各无恙。秋试又不利，老叔甚失望。然慎勿动心，益务积学而已。人苟知道，无适而不可，初不计得失也。闻侄欲暂还乡，信否？叔舟行几一年，近于阳羡买得少田，意欲老焉。寻奏乞居常，见邸报，已许。文字必在南都。此行略到彼葬却老奶二姨。子由干奶也。住二十来日，却乘舟还阳羡。侄能来南都一相见否？叔甚欲一往见传正，自惟罪废之余，动辄累人，故不果尔。甚有欲与侄言者，非面莫尽，想不惮数舍之远也。寒暖不定，惟万万自爱。卷六〇





与千之侄　二


独立不惧者，惟司马君实与叔兄弟耳。万事委命，直道而行，纵以此窜逐，所获多矣。因风寄书。此外勤学自爱。近来史学凋废，去岁作试官，问史传中事，无一两人详者。可读史书，为益不少也。卷六〇





付迈


以下俱惠州

古人有言，“有若无，实若虚”，况汝实无而虚者耶？使人谓汝庸人，实无所能，闻于吾者，乃吾之望也。慎言语，节饮食，晏寝早起，务安其形骸为善也。临书以是告汝。付迈。四月十五日。卷六〇





付过


砚细而不退墨，纸滑而字易燥，皆尤物也。吾平生无嗜好，独好佳笔墨。既得罪谪海南，凡养生具十无八九，佳纸墨行且尽，至用此等，将何以自娱，为之慨然。书付子过。卷六〇





与侄孙元老　一


以下俱儋耳

侄孙元老秀才：久不闻问，不识即日体中佳否？蜀中骨肉，想不住得安讯？老人住海外如昨，但近来多病瘦瘁，不复如往日，不知余年复得相见否？循、惠不得书久矣。旅况牢落，不言可知。又海南连岁不熟，饮食百物艰难，及泉、广海舶绝不至，药物鲊酱等皆无，厄穷至此，委命而已。老人与过子相对，如两苦行僧尔。然胸中亦超然自得，不改其度。知之，免忧。所要志文，但数年不死便作，不食言也。侄孙既是东坡骨肉，人所觑看。住京，凡百加关防，切祝切祝！今有一书与许下诸子，又恐陈浩秀才不过许，只令送与侄孙，切速为求便寄达。余惟万万自重。不一一。卷六〇





与侄孙元老　二


侄孙近来为学何如？想不免趋时。然亦须多读史，务令文字华实相副，期于适用乃佳；勿令得一第后，所学便为弃物也。海外亦粗有书籍，六郎亦不废学，虽不解对义，然作文极峻壮，有家法。二郎、五郎见说亦长进，曾见他文字否？侄孙宜熟看前、后《汉史》及韩、柳文。有便，寄近文一两首来，慰海外老人意也。卷六〇





与侄孙元老　三


元老侄孙秀才：屡得书，感慰。十九郎墓表，本是老人欲作，今岂推辞！向者犹作宝月志文，况此文，义当作。但以日近忧畏愈深，饮食语默，百虑而后动，想喻此意也。若不死，终当作尔。近来须鬓雪白，加瘦，但健及啖啜如故尔。相见无期，惟望勉力进道，起门户为亲荣。老人僵仆海外，亦不恨也。卷六〇





与侄孙元老　四


赵先辈儋人，此中凡百可问而知也。乡里出百药煎，如收得，可寄二三斤。赵还时可附也。无即已。卷六〇





与胡郎仁修　一


以下俱北归

某启：得彭城书，知太夫人捐馆，闻问，哀痛不已。行役无便，未由奉疏。人至，忽辱手书。伏审攀慕之余，孝履粗遣，至慰至慰！某本欲居常，得舍弟书，促归许下甚力。今已决计溯汴至陈留，陆行归许矣。旦夕到仪真，暂留，令迈一到常州款见矣。未间，惟节哀自重。不宣。卷六〇





与胡郎仁修　二


某慰疏言：不意变故，奄罹艰疚。伏惟孝诚深笃，追慕痛裂，荼毒难堪，奈何奈何！比日攀号愈远，摧毁何及！伏惟顺变从礼，以全纯孝。某未获躬诣灵帷，临书哽咽。谨奉疏慰，不次。卷六〇





与胡郎仁修　三


小二娘知持服不易，且得无恙，伯翁一行并健？得翁翁二月书及三月内许州相识书，皆言一宅康安。亦得九郎书，二子极长进。今已到太平州，相次须一到润州金山寺，但无由至常州看小二娘。有所干所阙，一一早道来。余万万自爱。卷六〇





与外生柳闳


以下俱北归

展如外生：人来得书，知奉太夫人康宁，新妇外孙各无恙。北归万里，无足言者，独不见我令妹、贤妹夫，此心如割。介夫何负，亦早世，念之痛不去心。数年岂贤隽厄会耶？相见，当一恸以写之。兹不一一。卷六〇





密州与人　一


违去门下已八年，愚鲁罢殆，人事废绝，书疏缺然。怠慢之罪，宜在谴绝。比承柄用，又不以时随众修贺。盖疏懒愧缩，日复一日，不知复怜恕之否？即日履兹寒凝，台候万福？某去替止数月，而贫困难以赴阙，相次乞江浙一郡。若幸得之，拜见未可期。惟冀为国自重。谨因人便，奉手状起居，不宣。卷六〇





密州与人　二


浙右之别，遂不上问至今，想必察其情也。特枉书问，感慰兼集。比日起居何如？涉海恬然，继以题擢，众论翕然，知忠信之可恃，名实之相副也。雅故之末，忻慰可量。卷六〇





密州与人　三


前日使车道由郡下，虽展接颜表，殊慰瞻傃之怀。惟是礼劳不腆，实深愧悚。逮兹违间，吏役绊撄，未皇奉书，以伸惓惓之情。特蒙高明，远贶珍牍，披绎数四，感仰交怀。初暑微热，切承跋履之余，动止佳胜。未缘会集，临纸增慨。卷六〇





徐州与人


州人张天骥，隐居求志，上不违亲，下不绝俗，有足嘉者。近卜居云龙山下，凭高远览，想尽一州之胜。当与君一醉，他日慎勿匆匆去也。卷六〇





湖州与人


托庇邻封，每荷存记，特辱荣讯，愧汗可量。即日履兹霜候，起居佳胜？未缘参见，惟日瞻企。尚冀以时珍卫。区区。卷六〇





黄州与人　一


辱书，承起居佳胜。奇墨吾侪共宝，并蒙辍惠，惭悚之甚，敬佩厚意也。卷六〇





黄州与人　二


示喻《燕子楼记》。某于公契义如此，岂复有所惜。况得托附老兄与此胜境，岂非不肖之幸。但困踬之甚，出口落笔，为见憎者所笺注。儿子自京师归，言之详矣，意谓不如牢闭口，莫把笔，庶几免矣。虽托云向前所作，好事者岂论前后？即异日稍出灾厄，不甚为人所憎，当为公作耳。千万哀察。卷六〇





黄州与人　三


两日疮痛殊甚，不果见。辱简，且喜起居佳胜。二诗高妙，读之喜慰，幸甚。病中，裁谢草草。卷六〇





黄州与人　四


两日疮痛不出，思渴思渴！今犹楚痛未已。钟乳丸更求数服，吐血者复作也。不罪不罪！卷六〇





黄州与人　五


久不奉书，叠承枉教字，慰感良深。比日起居佳胜？汝郡务简，儒师清闲，于此相从，岂非甚幸。区区，非面莫究。令兄不敢别状，乞道恳。卷六〇





与乡人


以下俱登州还朝

某去乡十八年，老人半去，后生皆不识面，坟墓手种木已径尺矣。此心岂尝一日忘归哉！久放山泽，乍入朝市，张皇失次，触目非所好也。但久与子由别，乍得一处，不无喜幸。然此郎君乃作谏官，岂敢望久留者？相知之深，故详及一二。卷六〇





与人　一


辱教，伏承尊体康胜。某以拘文，不克造请，初不知微恙，今闻已安愈，甚慰驰仰。然犹当倍加保爱也。卷六〇





与人　二


违阔忽复周岁，思仰日深。冲涉薄冷，起居清胜？即获瞻奉，下情欣跃。区区。并遂面尽。卷六〇





与黄州故人


翰林

某宠禄过分，忧责至重，颜衰鬓秃，不复江上形容也。屡乞郡未得，但怀想曩游，发于梦想也。洗眼、揩牙药，得之甚幸，切望挂意。覆盆子必已采得，望多寄也。都下有干，示及。十二、十三两先辈，各致区区。忙甚，未及书。艾清臣亦然。京师冗迫，殊不款曲也。卷六〇





与人　一


以下俱扬州

钦服下风，为日久矣；迟暮相从，倾盖如故。非气类自然，抑宿昔缘契也。人来，辱手教，得闻起居胜常，堂上康福，感慰深矣。某凡百如故，又得无咎切磨，知幸。卷六〇





与人　二


久别，思咏日深。衰疾多故，人事弛废，过蒙手书存录，益用愧负。比日起居佳胜？如闻已有召命，想即超用，以慰公论。未间，万万为国自重。卷六〇





与人　三


出守幸获相聚，每得见，翛然忘怀，为益多矣。别来起居何如？到扬，人事纷纷，坐想清游，可复得哉！乍热，千万保重。卷六〇





与人　一


以下俱扬州还朝

吏役往还，得见风采，为幸已多；重承存录，延顾极厚，感佩无量。自别来，一向冗迫，不即裁谢，惭负可知。令子斋郎至，领手教，且审起居佳胜。乍此暌隔，翘想日深。尚冀珍调，少慰鄙愿。卷六〇





与人　二


辱示长笺，词旨过重。适少冗迫，来使不敢久稽，未及占词为答，想知照未甚讶也。惶恐惶恐！叠蒙惠长松以扶老病，感佩不可言。天觉临别时，亦许寄来，因到彼，可为督之。药名品，方状精详之极，非故人留意之深，何以及此。未有以答厚意，但积悲感。都下委示及。余面究。卷六〇





与人　三


叠辱临访，欲少款奉，多事因循，继以卧病，负愧深矣。知明日启行，无缘面别，尚冀保练。卷六〇





与袁彦方


累日欲上谒，竟未暇。辱教，承足疾未平，不胜驰系。足疾惟葳灵仙、牛膝二味为末，蜜丸，空心服，必效之药也。但葳灵仙难得真者，俗医所用，多藁本之细者尔。其验以味极苦，而色紫黑，如胡黄连状，且脆而不韧，折之，有细尘起，向明示之，断处有黑白晕，俗谓之有鸲鹆眼。此数者备，然后为真，服之有奇验。肿痛拘挛皆可已，久乃有走及奔马之效。二物当等分，或视脏气虚实，加减牛膝，酒及熟水皆可下，独忌茶耳。犯之，不复有效。若常服此，即每岁收櫰皂荚芽之极嫩者，如造草茶法，贮之，以代茗饮。此效屡尝目击，知君疾苦，故详以奉白。元素书已作。稍暇，诣见。轼白彦方足下。卷六〇



* * *



(1)　此首即前卷《与子明兄》一首中“吾兄弟”至“乐事也”一段。姑留以俟考。






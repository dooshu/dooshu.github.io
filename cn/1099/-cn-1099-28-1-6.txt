○邊務五事疏

一陝西各衛操備官軍、缺馬數多、議將布政司官庫收貯綿布、平價買馬三千一百匹、仍于在京操練馬內、選摘四千匹、送給官軍騎操、其都督蔣貴所領官軍、月久艱難、宜于在京官軍、再選二千代回、仍敕南北太僕寺選馬一萬五千匹、給各營調習俟用、一賞罰以示勸懲、宜將甘肅折粮銀六千兩、及布絹八千匹、分委各總兵官掌之、靖遠軍法最嚴甘肅斬安敬三軍股慄所以所向有功凡有功者量其輕重。從公給賞。其臨陣畏縮者。即軍中斬之。一為事官各處立功殺賊者、限滿復職、未嘗責其功效。故玩愒歲月。惟覬滿限今議定功次獲三首級者。贖其死罪。獲二級者。贖其徒流罪。俱令復職。功倍者原衛掌事。無功者死罪終身。徒流滿日。雖復職仍于軍前哨備。一操備官軍衣鞋。日久損敝。貧乏無措。請以陝西布政司及行都司收貯大布。人給二疋。俾為禦寒之具。一近年荒歉、撙節邊儲、軍士月支本色米五斗多係青科粮粗養贍不給、餘折布疋、米貴布賤、不償所直、議支科者加一斗、其折大布者月一疋、庶少裨之


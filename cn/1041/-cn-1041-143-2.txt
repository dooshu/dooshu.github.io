董师谦　钱塘怀古

历历庚申事，分明在眼前。

讲利如有弊，飞渡定无船。

北使三千里，真州十四年。

酿成亡国恨，一部福华编。

董师谦

董师谦　钱塘怀古

玉床摇帝座，青盖出都城。

巷哭行家泪，燕歌四面声。

乾坤遽如许，风雪可邻生。

清晓宫门外，犹听打六更。

董师谦

董师谦　钱塘怀古

衣带一条水，靴尖三百州。

市朝陈迹在，图籍别人收。

南渡衣冠尽，西湖歌舞休。

久知事当尔，曾记五更头。

董师谦

董师谦　钱塘怀古

行人指新守，云此旧宫城。

坐殿衣朝帝，开山何处僧。

日边行塔影，天外送钟声。

王气元无了，何消凿秣陵。

董士廉


○上郎都督启

某启：某闻古之君子，重神交而贵道合者，以其得披心胸而尽志义也。是以叔牙苟在，管仲分多而不贪；无知尚存，陈平受谤而非罪。何则？达其趣者，能申其迹；收其大者，能让其细也。

今某东鄙之一书生耳，少怀耿亮，颇慕高烈。俯仰相得，则屠博可游；造次不谐，则轩冕异路。蒙君侯国士之遇，受君侯长者之礼，缱绻谈谑，殷勤诲诱。今有情而不告，是不尽也。有窘而不托，是有疑也。将恐季布无侣於後叶，孙膑独称於前古。

嗟乎！可以竭诚矣，敢不尽言乎？勃家大人，天下独行者也。性恶储敛，家无儋石。自延国谴，远宰边隅。常愿全雅志於暮齿，扬素风於下邑。而道里遥，资粮窘鲜；秩寡锺釜，债盈数万。此勃所以侧目扼腕，临深履薄，庶逢知已之厚，以成大人之峻节也。古人有言：“富观其所与，贫观其所取。”又曰：“损有馀，补不足。”於君侯何如哉？然则定其交而後求，敢无愧已；易其心而後语，夫何饰焉？赈给之义，既惟其常；厚薄之差，伏希俯访。轻尘视听，伏增兢惕。


顾命


成王大渐之时，顾视群臣，命之辅佐康王。史臣录其命词，并叙群臣迎立康王，传授遗诏始末，遂以“顾命”名篇。





惟四月哉生魄，王不怿。甲子，王乃洮颒水，相被冕服，凭玉几。

哉生魄，是十六日。怿，是悦。洮，是洗手。颒，是洗面。相，是扶侍的人。凭，是倚靠。玉几，是玉做的几。

史臣叙说：成王在位三十七年，四月十六日，感疾而不悦。至甲子日，病势愈重，欲命群臣辅导太子，慎重其事，乃力疾而起，以水盥手洗面，左右扶侍的人被以衮冕之服，然后凭着玉几以发命焉。夫当疾病困惫之时，犹必盥洗以致洁，冕服以致敬，不以污亵临群臣，成王之克自敬德亦可见矣。





乃同召太保奭、芮伯、彤伯、毕公、卫侯、毛公、师氏、虎臣、百尹、御事。

芮、彤、毕、卫、毛，都是国名。虎臣，是虎贲。百尹，是百官之长。

成王将发顾命，乃总召六卿等官。是时太保召公奭领冢宰事，芮伯为司徒，彤伯为宗伯，毕公领司马，卫侯为司寇，毛公领司空，及宿卫之官，师氏、虎贲，又及百官之长，与诸治事之臣，同至御前听命。盖托后嗣，传大位，所系甚重，故必集群臣而面命之也。





王曰：“呜呼！疾大渐，惟几。病日臻，既弥留，恐不获誓言嗣，兹予审训命汝。

渐，是进。几，是几希不绝的意思。臻，是至。嗣，是继嗣。

成王顾命群臣叹息说：“我之疾已大进，但几希不绝耳。然病日增重，既弥甚而留连，其势已不可起矣。恐一旦遂死，不得出誓言以托继嗣之事，此我所以及未死之时，详审发训以命汝等。汝等其专心听之可也。”





“昔君文王、武王宣重光，奠丽陈教，则肄肄不违，用克达殷，集大命。

宣，是著。奠，是定。丽，是民之所依。肄，是习。

成王说：“昔我先君文王、武王后先相继，能明其德。文王既宣著其光于前，武王又宣著其光于后，如日月之代明一般，其君德之盛如此。及其施之政教，则能定民所依，使寒者得衣，饥者得食，各有所倚赖。又以其民既富而可教，乃陈列教条以开示之，使之父子知亲，君臣知义，昭然于人伦日月之理。由是我周之民，感其教养之泽，莫不服习而不违；风声远被，用能达于殷邦，罔不服从其教化。民心既归，天意斯属，遂集大命于我周矣。”





“在后之侗，敬迓天威，嗣守文、武大训，无敢昏逾。

侗，是愚。迓，是迎。

成王说：“得天下固难，而守天下亦不易。我小子承文、武之后，虽侗愚无知，然亦知天命无常，至为可畏，兢兢然致敬以迎之，不敢有一毫怠忽之心；于文、武敬天勤民的大训，一一承继保守，无敢错昧逾越。是以能延长世德，克享天心，而大命不至于失坠尔。”





“今天降疾，殆弗兴弗悟。尔尚明时朕言，用敬保元子钊，弘济于艰难。

钊，是康王的名。

成王说：“今天降疾于我身，殆将必死，不能兴起，不能醒悟矣。继我而为君者，太子钊也。以祖宗基业之重，付之一人，可谓艰难。尔等庶几明记我的言语，相与敬慎以保护太子，左右维持，使能大济乎艰难之业，而守丕基于不坠可也。”





“柔远能迩，安劝小大庶邦。

这下两节，正说弘济艰难之事。

成王说：“人君以一身为万民之主，虽地有远近，皆当抚绥。汝必敬辅元子，于远民则怀来而柔顺之，于近民则驯扰而调习之，以尽夫抚万民之责焉。人君以一身立诸侯之上，虽国有小大，皆得统御。汝必敬辅元子，保安那小国，使之得以自立，劝导那大国，使之不敢自肆，以尽夫御诸侯之责焉。如此，则君道克尽，而艰难庶乎可济矣。”





“思夫人自乱于威仪，尔无以钊冒贡于非几。”

乱字，解做治字。贡字，解做进字。几，是念虑之微。

成王又说：“人受天地之衷以生，本有动作威仪之则。我思夫人之所以为人者，当肃恭收敛，自治其威仪，使一身之中有威可畏，有仪可象，方能无愧于为人耳。况人君之威仪，尤天下之所瞻仰者，其可以不治乎？然欲修其身者，先正其心。若一念之几微，或出于邪，则吾身之威仪，咸失其正，尤不容于不谨者。汝必辅我元子，致谨于念虑之微，以端其威仪之本，慎无引君非道，以元子钊冒进于不善之几也。”





兹既受命，还，出缀衣于庭。越翼日乙丑，王崩。太保命仲桓、南宫毛，俾爰齐侯吕伋，以二干戈、虎贲百人，逆子钊于南门之外。延入翼室，恤宅宗。

缀衣，是帐幔。仲桓、南宫毛，是二臣姓名。吕伋，是太公望之子。逆，是迎。延，是引。翼室，是路寝的夹室。恤宅，是忧居。宗，是主。

史臣记成王发命之时，曾设帐幔于坐次，及群臣既受顾命而退，乃撤出帐幔于庭中。及明日乙丑，成王遂崩。太保召公奉成王遗命，命仲桓、南宫毛二近臣，使齐侯吕伋，以干戈二具、虎贲百人，往迎太子钊于路寝门之外。引入路寝东夹室，居忧主丧，以示继体之有人，天位之已定也。





丁卯，命作册度。

成王崩第三日丁卯，召公将传顾命于康王，先命史官作册书以纪其言，并定受册的礼仪法度，如下文升阶即位、御册受同之类。





越七日癸酉，伯相命士须材。

伯相，是召公。召公以西伯为相，故叫做伯相。须，是取。

作册后七日癸酉，成王既殡，召公命士取材木，以供丧事杂用。





狄设黼扆、缀衣。

狄，是官名，盖主陈设之事者。黼扆，是屏风画斧文的。

召公将传成王顾命，于是命狄人设屏风于御座之后，又设帐于周围，悉如成王生存临御之仪也。





牖间南向，敷重篾席，黼纯，华玉仍几。

牖，是窗。敷，是铺设。篾席，是桃竹枝织成的席。黼，是白黑杂色之缯。纯，是缘。华玉，是五色之玉。仍几，是仍设平时之几案。

史臣记：狄人于路寝户牖之间，向南之处，铺设三重篾席，其席以白黑之缯为缘，仍设华玉所饰之几。这是成王平日朝见群臣之坐也。





西序东向，敷重厎席，缀纯，文贝仍几。

西序，是西厢。厎席，是蒲席。缀，是杂彩。文贝，是海中介虫，有黄紫杂文。

狄人又于西厢向东去处，铺设三重蒲席，其席以杂彩为缘，仍设文贝所饰之几。这是成王平日听事之坐也。





东序西向，敷重丰席，画纯，雕玉仍几。

东序，是东厢。丰席，即是下文笋席。雕，是刻。

狄人又于东厢向南去处，铺设三重竹笋席，其席以采画之缯为缘，仍设雕玉所饰之几。这是成王平日养国老、飨群臣之坐也。





西夹南向，敷重笋席，玄纷纯，漆仍几。

西夹，是路寝西边夹室。笋席，是竹笋皮织成的席。纷，是杂。

狄人又于路寝西边夹室向南去处，铺设三重竹笋席，其席以玄色缯杂为之缘，仍设漆几。这是成王平日燕亲属之坐也。盖牖间南向之席，乃天子负扆朝诸侯之处，坐之正也。其余三坐，则随事而设。今将传成王顾命，不知神之所依于彼于此，故并设之。





越玉五重，陈宝。赤刀、大训、弘璧、琬琰，在西序。大玉、夷玉、天球、河图，在东序。胤之舞衣、大贝、鼖鼓，在西房。兑之戈、和之弓、垂之竹矢，在东房。

越，是及。五重，是五件珍重之玉，即弘璧、琬琰、大玉、夷玉、天球也。宝，是宝器，即赤刀、舞衣、大贝、鼖鼓、戈、弓、竹矢也。赤刀，是赤金的刀。大训，是历代帝王的谟训。弘璧，是大璧。琬、琰，都是玉圭的名。夷玉，是外夷所贡的美玉。天球，是玉磬。河图，是伏羲时河中龙马所负之图。胤之舞衣，是胤国所制的舞衣。大贝，即是文贝。鼖鼓，是大鼓，长八尺。兑和垂都是古时巧工的名。

史臣记当时之所设者，又列五件重玉，陈各样宝器。如赤金之刀、帝王之大训，及弘璧、琬琰，则陈列在西序。大玉、夷玉及天球、河图，则陈列在东序。胤国所制之舞衣及大贝、鼖鼓，则陈列在西房。兑所制之戈、和所制之弓、垂所制之竹矢，则陈列在东房。此皆先王世传之器，亦成王平日之所服御者，故设之以寓如存之感也。





大辂在宾阶面，缀辂在阼阶面，先辂在左塾之前，次辂在右塾之前。

辂，是车驾。大辂，是玉辂。宾阶，是西阶，以其为宾客所升，故谓之宾阶。缀辂，是金辂，王乘玉辂，而金辂即连缀其前，故谓之缀辂。阼阶，是东阶，以其为主人酬酢宾客之所，故谓之阼阶。先辂，是木辂，以其辂之先，故谓之先辂。塾，是门侧之堂。次辂，是象辂与革辂，以其次于木辂，故谓之次辂。

史臣记当时又陈设五辂：玉辂在西阶南向；金辂在东阶南向；木辂在左塾之前北向，与玉辂相对；象辂、革辂在右塾之前北向，与金辂相对。此皆成王平日之所乘者，故备设之，亦陈宝玉之意也。然仪物之陈皆以西为先者，以成王殡在西序故尔。





二人雀弁，执惠，立于毕门之内。四人綦弁，执戈上刃，夹两阶戺。一人冕，执刘，立于东堂。一人冕，执钺，立于西堂。一人冕，执戣，立于东垂。一人冕，执瞿，立于西垂。一人冕，执锐，立于侧阶。

弁，是士冠。雀弁，是赤色微黑，如雀头一般。惠，是三稜的矛。毕门，是路寝之门。綦弁，是文鹿皮冠。上刃，是持刃向外。戺，是堂稜。冕，是大夫冠。刘、钺，都是斧类。东西堂，是东西厢的前堂。戣，是矛类。瞿字，当作戵字，是四稜的矛。东西垂，是东西厢的阶上。锐字，当作字，也是矛类。侧阶，是东边小阶。

此时将迎新王，故肃仪卫以备不虞。使武士二人，戴雀色的弁，执三稜之矛，立于毕门之内。四人戴鹿皮的弁，执戟以刃向外，夹立于东西两阶之旁、近堂稜之处，每阶二人。又大夫一人，戴冕执刘，立于路寝之东厢堂。一人戴冕执钺，立于路寝之西厢堂。一人戴冕执戣，立于东厢之阶上。一人戴冕执戵，立于西厢之阶上。一人戴冕执，立于东边小阶。康王居忧于东室，故凡仪卫之陈，皆以东为先也。





王麻冕黼裳，由宾阶隮。卿士、邦君麻冕蚁裳，入即位。

麻冕，是细麻之冕。隮，是升。蚁裳，是玄色之裳，如蚁色一般。

仪物既陈，宿卫既备，乃迎嗣王入受顾命，以受命重事。且有祭告之礼，故变凶服而用祭服。康王麻冕黼裳，由西阶升堂，盖未受顾命，犹不敢以主道自居也。公卿大夫及诸侯皆麻冕玄裳，从王而升，各入就班次。然王之祭服，其裳四章，今独用黼；卿士、邦君之祭服，其裳宜纁，今易而为玄，不纯用吉服者，盖酌吉凶之间，礼之变也。





太保、太史、太宗皆麻冕彤裳。太保承介圭，上宗奉同瑁，由阼阶隮。太史秉书，由宾阶隮，御王册命。

太宗、上宗，是大宗伯。彤，是赤色。介圭，是尺有二寸的大圭。同，是爵。瑁，是天子所执之玉，以合诸侯之圭璧者。秉，是执。书，是载顾命的册书。御，是进奉。

王与卿士、邦君既升矣。太保是受遗诏的，太史是奉册的，大宗伯是相礼的，三人皆服麻冕彤裳，纯用吉服。大圭乃天子之所守，则太保奉之；同为祭祀之主，瑁为朝觐之主，则大宗伯奉之，皆由东阶升堂。遗命册书乃太史之所作，则太史执之，由西阶升堂，遂以此册命进之于王。太保、宗伯奉符宝以传嗣君，有主道焉，所以升自东阶。太史尊先王之遗命，所以升自西阶也。





曰：“皇后凭玉几，道扬末命：命汝嗣训，临君周邦，率循大卞，燮和天下，用答扬文、武之光训。”

皇后，是大君。末命，是临终之命。卞字，解做法字。燮，是和。

成王顾命之词，太史既书之于册以授康王，而复口陈其意说：“大君成王当大渐之时，亲凭玉几，发扬临终之命。命汝嗣守文、武的大训，君临周之天下。然既居大位，必有大法，汝必率而循之。凡所以柔服万民，安劝庶邦者，悉遵先王之成法，于以燮和天下之臣民，使皆相安相乐，无一人离心。能如是，则可谓善继善述，慰答宣扬文、武之光训，而不负其启佑之意矣。先王之所望于汝者如此，可不勉哉！”





王再拜，兴，答曰：“眇眇予末小子，其能而乱四方，以敬忌天威！”

眇，是小。而字，解做如字。

康王既受顾命，乃再拜而起，答说：“君道甚难，天命可畏。眇眇然我微末小子，其能居大位，循大法，致大和，如我祖父之安治四方，以敬畏夫天命乎？”盖深以不胜为惧也。





乃受同、瑁，王三宿、三祭、三咤。上宗曰：“飨！”

宿字与肃字同，是肃敬的意思。祭，是酌酒。咤，是奠爵。

康王已拜受顾命，乃受大宗伯所奉之同、瑁。瑁则授之于人，同则用之以祭。王乃三致肃敬，进爵于神位之前，三酌酒于同中，三奠同于神座，告其已受顾命也。宗伯乃传神命说：“先王已歆飨矣！”





太保受同，降盥，以异同秉璋以酢。授宗人同，拜。王答拜。

异同，是别爵。璋，是璋瓒。瓒有二：有以圭为柄者，曰圭瓒；有以璋为柄者，曰璋瓒。酢，是报祭，如亚献之类。宗人，是小宗伯等官。

康王既行祭告之礼，以所奠的同爵授于太保。太保受之，然不敢用之以祭，遂下堂盥洗其手，更用别同，盛在璋瓒之中，持璋瓒以报祭。因授同于宗人，使他代安神座，遂拜以成礼，告其已传顾命。康王以子道自处，亦代尸答拜焉。盖太保以元老大臣，受托孤重任，故王答其拜，所以致敬也。





太保受同，祭，哜，宅，授宗人同，拜。王答拜。

祭，是酎酒于地。哜，是饮福至齿。宅，是退居其位。

凡祭将毕，有饮福酒之礼。此时康王居丧，不可饮福，太保乃代王行之。宗人酌酒于同，以授太保。太保受之，先酎酒于地，然后举酒至齿。盖方在大丧之中，不甘其味也。于是退居其所立之位，以同还授宗人，而下拜以谢神赐。王又代尸答拜焉。





太保降，收。诸侯出庙门俟。

庙门，是路门。室有东西厢曰庙，路寝有东序、西序，故称其门为庙门，非宗庙之门也。俟，是待。

祭礼既毕，太保下堂，有司收彻器用。助祭之诸侯，皆出路门，候见新君与之更始焉。

按：此篇见成王临大渐之际，志气清明，能发训言以传后嗣；又见召公当大故之日，区处周密，能肃政令以定危疑。君相之贤，皆可为后世法也。






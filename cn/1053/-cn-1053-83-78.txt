黎廷瑞　金陵陈月观同年三首

已是收枰敛手时，更堪牛起著残棋。

露盘不解相如渴，桃实难充曼倩饥。

吾末如何真已矣，是知不可复为之。

令人长愧商山叟，四海清夷只茹芝。

黎廷瑞

黎廷瑞　金陵陈月观同年三首

深衣社里强婆娑，悮了东舦雨一蓑。

麟也可为宣父泣，凤兮须信接舆歌。

怀金暂乐忧方大，投璧能全碎已多。

此去修行留得力，世间知己是天魔。

黎廷瑞

黎廷瑞　金陵陈月观同年三首

莫道桐花楝实清，比量腐鼠不堪争。

鬼应勿复揶揄汝，人亦真难驾驭卿。

犬子何心求狗监，貛郎到处有鱼羹。

白云满地江湖阔，著我逍遥自在行。

黎廷瑞


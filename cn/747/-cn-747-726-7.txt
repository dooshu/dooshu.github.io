○授裴谂知制诰制

敕。传曰：“功德於人者，其後必大。”尔烈考，勤劳王家。出有平寇之功，入有致君之志。式多令嗣，以承清基。惟尔谂生而有文，弱不好美。中蕴明敏，外涵清和。蔼然君子之风，蔚有贤人之操。自擢升翰苑，入侍禁闱，勋必知机，静而适道。大玉之韵，清越以长；小山之姿，贞芳自茂。是用资其粉泽，演我丝纶。斧藻方耀於凤衔，挥洒更期於鸿笔。式光帝载，无郁王猷。可依前件。


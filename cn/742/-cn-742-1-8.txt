八


○七言绝句（六十一首）

【过鱼山曹植墓二首】

小谷城西子建祠，鱼山刻石《省躬诗》。君家兄弟空摇落，惆怅秋坟采豆枝。

△其二

邺台坐法公车令，菑郡忧谗谒者书。天使武皇全爱子，黄初先已属仓舒。

【项王庙】

戏马台前拜鲁公，兴王何必定关中？故人子弟多豪杰，弗及封侯吕马童。

【虞美人】

咸阳宫阙早成尘，莫听歌声涕泪频。若遇戚姬悲薄命，幸无如意胜夫人。

【钓台】

少有高名隐富春，南阳游学为亡新。高皇旧识屠沽辈，何似原陵有故人。

【赠妓郎圆】

轻靴窄袖柘枝装，舞罢斜身倚玉床。认得是侬偏问姓，笑侬花底唤诸郎。

【偶成二首】

好把蛾眉斗远山，钿蝉金凤绿云鬟。画堤无限垂垂柳，输与楼头谢阿蛮。

△其二

海棠花发两三枝，燕子呢喃春雨时。恰似阑干娇欲醉，当年人说杜红儿。

【感旧】

赤栏桥护上阳花，翠羽雕笼语绛纱。羡杀江州白司马，月明亭畔听琵琶。

【汴梁二首】

冯夷击鼓走夷门，铜马西来风雨昏。此地信陵曾养士，只今谁解救王孙？

△其二

城上黄河屈注来，千金堤帚一时开。梁园遗迹销沉尽，谁与君王避吹台？

【题归玄恭僧服小像四首】

岂是前身释道安，遇人不著鹿皮冠？接厓漉酒科头坐，只作先生醉里看。

△其二

金粟山人道者装，玉山秋尽草堂荒。劫灰重作江南梦，一曲开元泪万行。

△其三

共道淇园长异材，风欺雪压倩谁栽。道人扫向维摩壁，千尺苍龙护讲台。

△其四

中山绝技妙空群，智永传家在右军。为写头陀新寺额，笔锋蒸出墨池云。

【戏赠十首】

窄袖轻衫便洞房，何绥新作妇人装：绣囊蕊结同心扣，十里风来裤褶香。

△其二

梅根冶后一庭幽，《桃叶歌》中两桨留。管是夜深娇不起，隔帘小婢唤梳头。

△其三

香销宝鸭月如霜，欲罢摴蒲故拙行。倦倚局边佯数子，暗抬星眼掷儿郎。

△其四

仙家五老话骖鸾，《素女图经》掌上看。如共王乔旧相识，炼方从乞息肌丸。

△其五

玉钗仍整未销黄，笑看儿郎语太狂。翻道玉人心事懒，厌将云雨待襄王。

△其六

戒珠琥珀间沉檀，弟子班中玉叶冠。君是惠休身法喜，他年参学赞公坛。

△其七

蔬谱曾删鳝议书，一脔鲜菜定何如？玉纤下箸无常味，珍重虞公数十车。

△其八

懒梳云髻罢兰膏，一幅罗巾紫玉绦。不向弓弯问消息，误人诗句郑樱桃。

△其九

内家纨扇缕金函，万寿花开青鸟衔。赠比乘鸾秦氏女，银泥裙子凤皇衫。

△其十

横塘西去窈娘还，画出吴山作楚山。笑语阿戎休怅望，莫愁艇子在溪湾。

【乱后过湖上山水尽矣赋一绝】

柳榭桃蹊事已空，断槎零落败垣风。莫嗟客鬓重游改，恰有青山似镜中。

【听朱乐隆歌六首】

少小江湖载酒船，月明吹笛不知眠。只今憔悴秋风里，白发花前又十年。

△其二

一春丝管唱《吴趋》，得似何戡此曲无？自是风流推老辈，不须教染白髭须。

△其三

开元法部按《霓裳》，曾和巫山窈窕娘。见说念奴今老大，白头供奉话岐王。

△其四

谁画张家静婉腰，轻绡一幅美人蕉。会看记曲红红笑，唤下丹青弄碧箫。

△其五

长白山头芦管声，秋风吹满雒阳城。茂陵底事无消息，逤逻檀槽拨不成。

△其六

楚雨荆云雁影还，《竹枝》弹彻泪痕斑。坐中谁是沾裳者，词客哀时庾子山。

【观棋六首（和钱牧斋先生）】

深院无人看剧棋，三郎胜负玉环知。康醾乱局君王笑，一道哥舒布算迟。

△其二

小阁疏帘枕簟秋，昼长无事为忘忧。西园近进修宫价，博进知难赌广州。

△其三

闲向松窗覆旧图，当年国手未全无。南风不竞君知否，抉眼胥门看入吴。

△其四

碧殿春深赌翠钿，寿王游戏玉床前。可怜一子难饶借，杀却抛残到那边。

△其五

玄黄得失有谁凭，上品还推国手能。公道世人高下在，围棋中正柳吴兴。

△其六

莫将绝艺向人夸，新势斜飞一角差。局罢儿童闲数子，不知胜负落谁家？

【赠寇白门六首】

白门，故保国朱公所畜姬也。保国北行，白门被放，仍返南中。秦淮相遇，殊有沦落之感。口占赠之。

南内无人吹洞箫，莫愁湖畔马蹄骄。殿前伐尽灵和柳，谁与萧娘斗舞腰？

△其二

朱公转徙致千金，一舸西施计自深。今日只因句践死，难将红粉结同心。

△其三

同时姊妹入奚官，挏酒黄羊去住难。细马驮来纱罩眼，鲈鱼时节到长干。

△其四

重点卢家薄薄妆，夜深羞过大功坊。中山内宴香车入，宝髻云鬟列几行。

△其五

曾见通侯退直迟，县官今日选蛾眉。窈娘何处雷塘火，漂泊杨家有雪儿。

△其六

旧宫门外落花飞，侠少同游并马归。此地故人驺唱入，沉香火暖护朝衣。

【题庄桤庵像四首】

锦里先生住锦泾，百花潭水浣花亭。子云寂寞馀奇字，抱膝空山著一经。

△其二

相如书信达郫筒，入蜀还家意气雄。却忆故人天际远，罢官严助在吴中。

△其三

把卷无人意惘然，故乡云树梦魂边。遥知石镜山头影，不及当时是少年。

△其四

旧朝人地擅簪缨，词赋风流妙两京。尽道阿兄多贵重，杜家中弟最知名。

【楚云八首】

（楚云字庆娘。余以壬辰上巳为朱子葵、子葆、子容兄弟招饮鹤洲，同集则道开师、沈孟阳、张南垣父子。妓有畹生者，与庆娘同小字，而楚云最明慧可喜，口占赠之。）

十二峰头降玉真，楚宫祓禊采兰辰。陈思枉自矜能赋，不咏湘娥咏雒神。

△其二

白𬞟江上送横波，拟唱湘山楚水歌。却为襄王催按曲，故低纨扇簇双蛾。

△其三

越罗衫子揉红蓝，楚玉鸾雏镂碧簪。莫羡鸦头罗袜好，一钩新月印湘潭。

△其四

新刍下若酒频倾，楚润相看别有情。小户漫纠还一笑，众中觥政自纵横。

△其五

风流太守绿莎厅，近水夭桃入画屏。最是楚腰娇绝处，一双㶉𫛶起沙汀。

△其六

范蠡湖边春草长，楚天归去载夷光。人间别有朱公子，骑鹤吹笙是六郎。

△其七

画梁双燕舞衣轻，楚楚腰肢总削成。记得钱塘两苏小，不知谁个擅倾城？

△其八

庐山携妓故人留，白社流连谒惠休。早为朝云求半偈，楚江明日上黄州。

【山塘重赠楚云四首】

楚云故姓陆，云间人。

宣公桥畔响轻车，二月相逢约玩花。乌桕著霜还系马，停鞭重问泰娘家。

△其二

家住横塘小院东，门前流水碧帘栊。五茸城外新移到，傲杀机云女侍中。

△其三

月夜分携几度圆，语溪芳草隔云烟。那知阊阖千条柳，抛撇东风又一年。

△其四

挟弹城南控紫骝，葳蕤春锁玉人留。花边别有秦宫活，不数人间有秺侯。

【题殷陟明仙梦图】

蕉团桐笠御风行，梦里相逢话赤城。自是前身殷七七，今生赢得是诗名。









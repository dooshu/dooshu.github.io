○论潮汐名义

渔翁问曰：“若如所论，则是地自上下，水乃去来，而为之潮。何也？”答曰：“潮乾朝也（潮音朝廷之朝），潮本无名，强名之曰潮。至江汉之流，自归於海，而《夏书》谓之朝宗於海（《尚书·禹贡》文也），其意言百川之赴海，如诸侯之朝天子也。古人见海来朝百川，亦名之曰潮。如天子出而见诸侯，亦谓之朝。故《明堂位》云（《明堂位》，《礼记》篇名）：“‘昔者周公朝诸侯於明堂之位。’意同於此矣（周公，周成王之叔父也，成王年幼周公摄行天子之事，而受诸侯之朝也）。”问曰：“谓之汐，何也？”答曰：“汐者水归於海，如臣夕见於君然（早见於君曰朝，晚见於君曰夕）。故《左传》曰：‘国家无事，则朝（音朝廷之朝也）而不夕（务闲也）’，《诗》云：‘邦君诸侯，莫肯朝夕（《小雅·雨无正》篇）’，此其义也。”问曰：“谓之涛，何也？”答曰：“涛，大波也。凡风之驾水皆谓之涛，不得专於潮也（考其义理则窦氏卢侯谓潮为涛失之矣）。”


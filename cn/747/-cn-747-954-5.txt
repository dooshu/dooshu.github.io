○对士不合设坛判

〈甲尝有大事，於王父及其曾高，遂设坛为单。或曰：“僭而不经。”甲称“其有後命。”〉

圣教因亲，人事有礼，春秋祭祀，以时思之。眷言於甲，慎终追远。父志高，展於孝敬，将序昭穆，以列尊卑。神明始交，哀乐兼半，祝史陈信，曾无愧词，彼或何为？忽乎兴讼。然则五庙，诸侯大夫，此之等差，非无典诰。傥贵通五爵，甲称固则有凭；如位列万人，或告不宜无当。请责名品，方正刑书。

周针


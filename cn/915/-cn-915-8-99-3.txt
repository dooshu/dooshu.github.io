◇泄哀仪议

寻尊号既追，重服宜正，但已从权制，故苴杖不说。至於钻燧既同，天地亦变，容得无感乎。且晋景献皇后崩，群臣备小君之服。追尊之后，无违后典，追尊之帝，固宜同帝礼矣。虽臣子一例，而礼随时异，至尊龙飞中兴，事非嗣武，理无深衣之变。但王者体国，亦应吊服出正殿举哀，百僚致恸，一如常仪。（《南齐书·礼志下》，建武二年正月，太常丞李议。）

卷二十五


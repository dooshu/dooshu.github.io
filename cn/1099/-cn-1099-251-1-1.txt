○陳愚衷以恤民窮以隆　聖治事 【 恤民十事】

東溟先生以明經為塩山丞上書陳言時政□優旨褒答舉朝惡之卒不得究其用惜矣

臣伏讀　詔書求言之旨、忠藎之心、不能自巳、謹以民情之所不便者、條為十事、上塵　御覽、一曰、减賦役以招流移。書曰民惟邦本、本固邦寧、所以古之帝王、不廢困窮、懷保小民、為此故也、臣見今年以來、差繁賦重、財盡民窮、有司無優恤之仁、吏多科害之擾、丁戶巳絕、尚多額外之徵田土雖荒、猶有包攤之累、里甲浪費、而日不聊生、刑罰過嚴、而肌無完膚、民不能堪、往往流移他處。以全性命。自一州一縣言之。大約流移之民。恒居其半。凡此流移之民。孰非　陛下之赤子也。若不設法以招徠之。豈特民之不得其所而己哉饑寒以迫之於其中。則非心日起。黨與以誘之於其外則奸謀日深。寇賊姧宄。皆繇此出。臣願　陛下軫念元元。深為固本之思。輕徭薄賦。禁有司之侵漁。洗弊除殘。革里甲之科擾。覈荒蕪之田土。而蠲其稅糧撿影占之人丁。而均其差役。斯流移之民將自至矣、至於失迷鄉貫者、則使之附籍。隱匿窩藏者。則治之以法盜賊何從而作哉。二曰、實倉廩以備凶荒。王制曰、國無九年之蓄曰不足是儲畜者、誠天下之大命也、近年以來、倉廩空虛、軍衛惟支折色。而升合之積全無。有司不積穀石。而預備之倉虛設。若加之以師旅、因之以饑饉、其能免於捐瘠者乎、臣謂軍糧之上納者、當復其本色屯田之徵收者。當取其籽粒。至於預備倉之儲蓄。尤當多為設法。各處庫藏賍罰。宜盡數糴買。各官問斷紙贖。當取其米粟。夫紙贖之取銀。實有司之私弊也州縣之所問者。多不登報。上司之所問者。多為餽送若定為法制。止許取米。而不許取銀。不惟革各官之侵寇。亦以救天下之民命也。三曰戒有司以去奢僣　朝廷之所以整齊臣民者、法也、臣下之所以奉行遵守者、亦法也、近年以來、法網疏闊、有司放肆、如上司出廵、廩給自有定制也今則加之以支應。品味竭水陸之珍。蔬果盡南北之異。是其所費者。皆民之財也、如各官乘馬往來。自有定法也。今則皆變之以肩輿。倒班代換。而萬里可行。褁糧迎候。而經旬不巳。是其所用者。皆民之力也。一有慶賀。則糜費不經。帳用美錦。字以泥金。玄纁稠疊。食前方丈。何其太也。一有廵遊。則炫耀太甚。旌旗蔽野。士馬如雲。盡鼙清笳。金銀鉦果。何其驕也。凡若此類。難以悉舉。此為探本之論夫有司之不守法皆繇御史之不執法也且以乘轎一事言之。御史乘馬憲法昭然惟御史在外乘轎所以有司皆僣而御史不能禁也臣謂有司之僣侈、當責之御史。明之以法制。倡之以儉約。則有司承風效法。自不至於傷財以害民也。四曰清驛逓以革冐濫、驛逓之設、所以逓送使客飛報軍情　國初設法至嚴。若在外有司。不守成法。泛濫給驛者。皆處以重罪。近年以來。冐濫太甚。官府之往來。不依勘合。專用飛牌、役使之差遣。倚恃衙門。惟憑紙票。轎或一二十乘。摃或八九十擡。多者用夫二三百名。少者用馬四五十匹。民財既竭。民力亦疲。通之天下。莫不皆然。臣謂當嚴冐濫之禁。制逢迎之罰。其有給與勘合者。祗依勘合應付。原有夫馬之外。一毫不許擅動。其有不當馳驛者。不許輒行牌面。若有私自逢迎彼此一體治罪、廩給之外。不許更用支應。夫馬之外不許更用響器。斯驛逓清而民之財力亦少舒矣。五曰禁勢豪以除暴橫。民之窮困、不特繇于有司之侵漁、亦多迫于勢豪之暴橫、盖官豪勢要之家、其堂宇連雲、樓閣冲霄、多奪民之居以為居也、其田連阡陌地盡膏腴、多奪民之田以為田也、至於子弟恃氣陵人、受奸人之投獻、山林湖濼、奪民利而不敢言、當此之時、天下財貨、皆聚於勢豪之家。若不嚴為禁治、小民之害、何時而巳也、臣願　勑命風憲、明其法度、居宅之有踰制者、必沒之官府。田土之有侵奪者。必散之小民。子弟有犯。必置於法。家人有犯。必正其刑、嚴投獻之條。明窩主之禁。斯居官者知所警。而民害可漸除矣。六曰正仕途以塞奔競。人才之得失、係治化之盛衰、　國初進用人才、不拘一途、有賢良方正通經孝廉之科。有山林隱逸。懷才抱德之訪。官員多從保舉。不職者則連坐舉主。貢舉必令精選。匪人者則並罪有司。所以士無倖進。而官多得人也。近年以來專取之於貢舉。巳為不足盡人。又參之以開納之例。名器繇是而可假。奔競之習日盛。廉靜之風日微。臣非謂貢舉之設。不足以得人也。豪傑之才。多出於其間。但其法行既久而蠹弊益滋。士務必得而奸巧日甚科目之所取者率多記誦之詞而乏涵養之學歲貢之所取者率多老耄之輩而寡材能之士。或求題求講。假雲露以栽培。或討保討陞。結城社而依倚。或專事懷挾。而關節濳通。或惟務請求。而苞苴時入。至於開納之例。尤多鑽刺之徒。所以州縣之職多不得人。而百姓日益窮困也。臣願　陛下廣求天下。務得真才。科目之外。更求山林隱逸之人。兼重才德。而不徒取夫文詞。歲貢之中。當行鄉舉里選之法。先考德行。而不徒循夫資格。重守令之職。宜從保舉。其有黨比者。立為連坐之條。止開納之例。務惜名器。巳登仕版者。擬以閒散之任。斯仕途正。而奔競之風自息矣七曰重功績以明考課。書曰明試以功。此虞廷考課之法也。而成周之制。亦視其田野之治否。賢才之用舍。以行慶讓之典。是以我　朝考課之法。稽古定制。專論事蹟。所以官多盡職。而事無不舉也。近年以來。不稽功蹟。專論考語。密封投逓。多假之以行報復之私。暗裝隱微。恒持之以擅威福之柄。風憲不能以自知也。而惟取之於委官。委官不能以自知也。而復憑之於吏卒。毀譽多出於愛憎之口。偽妄率繇於體訪之疏。賄賂可以濳通賢否竟至淆亂。所以官懷疑愳。恒肆志於貪求。士務逢迎。多不脩夫職業也。臣謂考察之際。當專論功績。視學較賦役而課夫殿最。騐戶口田野。而定夫幽明。稽庶事於勤惰修廢之間。察民情於苦樂安危之際。無功者不以姧巧獲免。有功者不以質直不容。斯　國家之政事無不舉。而官員之賢否亦在其中矣。八曰慎作養以剔繁冗。治理關於教化。人才係于作養。我　朝作養一事、最為詳盡、近年以來、學較之政不修、人才之真難得、師道不立、善學無聞、夫其未用。巳既為害於民。使其乘時。豈不播惡於眾哉。臣謂當嚴其考選、其學無成效者、則不拘其額數、去之而不嫌夫多、重其德行。其行止有虧者、則不論其文章、黜之而非過於刻、至於教官當揀學行俱優者充之、以重夫講習、不可徒委之為養老之區。虛糜俸祿、廩增當選才德出眾者、養之以待夫任用。夫然則真才自出、而其資於治理者、必不淺矣、九曰嚴揀練以修武備。致治之道、則民固當先、保治之規、則兵尤至急、葢民也者　國家之元氣也、兵也者國家之神氣也、神氣不充、則元氣不固矣、我　朝於武備一事、綜理周密、遠過前代、夫何近年以來、山澤草竊屢有潢池之憂、夷狄跳梁、時為邊鄙之警、其在內也、則不能即捕。徒費糧芻以任其滋蔓。其在外也。則不敢與戰。虛其聲勢以聽其自去。繇其揀之未精。練之未熟。是以聞敵之報。無不膽寒。見敵之形。無不股慄。兵與將素不相識。人與馬素不相閑。而欲望其有投石超距之能。摧鋒陷陣之勇。其可得乎。臣謂揀練之法不可不預為之所也。其揀之也當黜其病弱、汰其疲耄、選其材能、擇其驍勇、嚴清勾之法、以覆其籍、行招募之令、以補其缺、務使士皆精銳不至冗食可也、其練之也、當課其騎射、比其戈矛申其告誓、習其戰陣、賞罰必信、以激其忠勇果敢之心、紀律必明、以變其驕恣悍悖之氣、勿徒日張旗鼓、從事虗文可也、揀練既精、以戰必勝、以守必固、內可以消寇竊之萌、外可以禦夷虜之患、豈至於見敵畏縮、而氣巳先沮哉、夫揀練之法、不獨可施于軍伍、而於、土兵亦有所當然者、臣以謂　京師東北。藩籬單薄。其昌平以東。遵化一帶。頻年常被虜患。名言至論鑿□不朽合無于山前山後近邊州縣揀其丁壯盡數而籍為民兵捐其賦役以為之器械供給量其土田之多者。給以馬匹。擇有司以領之。各於農隙教練武藝無事之日。則為耕稼之民。寇至之時。則為行伍之士數十萬之眾。可不旬日而集不獨可以外抗強虜。而亦可以內衛　京師。此其兵農合一。即周之伍兩。卒旅之法。唐之府兵遺意也。若倣而行之。則耕稼以足食。既可以舒饋餉之勞。訓練足兵。又可以减義勇之役。且義勇之所當减者何耶。葢其驕傲難制。虛耗貲財。怯弱無能。不經戰陣。往來道路。尤多剽掠。之徒感念室家。豈有固字之志。豈若邊鄙之民狎于其敵。而父子相為救援。寧於居其而邑里相為保守。是非其勇之獨過於人也。知其有所不免。而有擄掠死亡之憂。將以全其親戚而保其室家也。若以義勇之所費者。而資土著之民。亦民心之所樂從也。上兵既練。客兵獨不可减乎。十曰振紀綱以勵風俗。葢風俗之美惡。關政教之得失。近年以來。教化寢微。紀綱日廢。風俗繇是大壞。自其尤者。言士無節義之守。而奔競成風。吏乏廉靜之操。而貪污日著。上司多喜諂佞。而無靡盬之忠。下官專事逢迎。而忘盡職之義。大抵依阿軟熟、惟恐招尤、緘默圓活、以圖保祿。非書之所謂靡靡。詩之所謂泄泄者乎。惟官邪日以愈甚。故民風日以愈漓、不顧廉恥。子弟無孝友之行。鄉隣乏賙賉之仁。陵弱暴寡。而攘奪之俗成矣。奸人逞不軌之謀。愚民感禍福之說。風俗之弊若此。其所以轉移激勸之機、亦惟振其紀綱焉而巳矣。所謂紀綱者何也。賢否必明。勿使賢人在野。而不肖者。得以倖進也。賞罰必公、勿使有功者不賞。而有罪者。得以倖免也。舉行其教化。以崇尚節義。修明其法度。以綜核名實。紀綱既振。在位之士。將盡職救過之不暇在野之民。亦畏威安分之不淪矣。風俗豈有不厚者乎。臣叨蒙卑職日覩民艱、是以敢竭葵誠、曰??凟天聽、如果臣言可採、乞勑該部詳議施行、亦天下小民之幸、　宗社億萬年無疆之休也奉　旨、這所奉多切時弊、該部看議來說、勿以官卑廢言、


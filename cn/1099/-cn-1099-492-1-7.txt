○復大司馬張座師

遼陽之事、節節失圖、不意破壞之日、致我長公、遂為今之張許也、謀無遺諝、而如水投石、莫相信用、以至於斯、即位宇中丞、亦非剛愎自恣者、在關之日、累書相聞、其於鄙言、傾心憑信、而度遼行事、一一相反、殆亦不勝衆咻耳、傳聞三月十九日、長公與高監軍力言守城為是、業巳分派信地、而邪謀一入旋發戰兵俄頃之間、遷變若此、何暇憶啟疇昔之言乎、邇年賈勇言戰者。後來止辦一走。宋之守汴諸軍多有願屯城外者便於奪路然是時□百里內皆金人卒不能脫也恐圍城中不復可出故力排城。守之議當事者皆為所愚而不悟。此貞夫義士所為拊膺而長恨也。雖然古來禍變、必有義烈之士、先受其難而後戡定者出焉、此亦天人之際、往復之理耳、遼陽義烈最著者、無若長公、固可格天人而成底定之績矣、啟三月請告、小滯津門、東事之敗、奉　旨卻還然終無濟于事、不容于人、非久復當歸矣、戰守之畫經營方寸者數十年、非無千慮之一、其如不用何不用鄙言、此事終未得了、第更遲則事逾難。費彌鉅耳。


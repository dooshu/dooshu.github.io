徐州怀古

其一


寒烟漠漠水增波，戏马台前捩柁过。
父老能言西楚事，牧儿谁解大风歌。
吕梁涛落支祁走，芒砀云深雁鹜多。
安得长茭塞洪子，不劳壮士挽银河。

其二

彭城旧是繁雄郡，城郭频经战伐年。
鹤放孤山招隐士，燕空高阁锁婵娟。
平沙渺渺横新雁，衰柳疏疏咽晚蝉。
欲共何人吹玉笛，大苏兄弟挟飞仙。


○与魏居士书

足下太师之後，世有明德，宜其四代五公，克复旧业。而伯仲诸昆，顷或早世，唯有寿光，复遭播越。幼生弱侄，藐然诸孤，布衣徒步，降在早隶。足下不忍其亲，杖策入关，降志屈体，托於所知。身不衣帛，而於六亲孝慈；终日一饭，而以百口为累。攻苦食淡，流汗，为之驱驰。仆见足下裂裳毁冕，二十馀年，山栖谷饮，高居深视，造次不违於仁，举止必由於道。高世之德，欲盖而彰。又属圣主搜扬仄陋，束帛加璧，被於岩穴；相国急贤，以副旁求，朝闻夕拜。片善一能，垂章拖组，况足下崇德茂绪，清节冠世，风高於黔娄善卷，行独於石门荷条。朝廷所以超拜右史，思其入践赤墀，执牍珥笔，羽仪当朝，为天子文明。且又禄及其室养，昆弟免於负薪，樵苏晚爨，柴门闭於积雪，藜床穿而未起。若有称职，上有致君之盛，下有厚俗之化，亦何顾影步，行歌采薇？是怀宝迷邦、爱身贱物也。岂谓足下利锺釜之禄，荣数尺之绶？虽方丈盈前，而蔬食菜羹；虽高门甲第，而毕竟空寂。人莫不相爱，而观身如聚沫；人莫不自厚，而视财若浮。於足下实何有哉？圣人知身不足有也。故曰欲洁其身而乱大伦，知名无所著也。故曰欲使如来名声普闻，故离身而返屈其身，知名空而返不避其名也。古之高者曰：“许由，挂瓢於树，风吹瓢，恶而去之；闻尧让，临水而洗其耳。耳非驻声之地，声无染耳之迹，恶外者垢内，病物者自我。此尚不能至於旷士，岂入道者之门欤？降及嵇康，亦云顿缨狂顾，逾思长林而忆丰草。顿缨狂顾，岂与免受维絷有异乎？长林丰草，岂与官署门阑有异乎？异见起而正性隐，色事碍而慧用微，岂等同虚空、无所不遍、光明遍照、知见独存之旨邪？此又足下之所知也。近有陶潜，不肯把板屈腰见督邮，解印绶弃官去。後贫，《乞食诗》云“叩门拙言词”，是屡乞而多惭也。尝一见督邮，安食公田数顷。一惭之不忍，而终身惭乎？此亦人我攻中、忘大守小、不（阙）其後之累也。孔宣父云：“我则异於是，无可无不可。”可者适意，不可者不适意也。君子以布仁施义、活国济人为适意，纵其道不行，亦无意为不适意也。苟身心相离，理事俱如，则何往而不适？此近於不易，愿足下思可不可之旨，以种类俱生，无行作以为大依，无守嘿以为绝尘，以不动为出世也。仆年且六十，足力不强，上不能原本理体，裨补国朝；下不能殖货聚谷，博施穷窘。偷禄苟活，诚罪人也。然才不出众，德在人下，存亡去就，如九牛一毛耳。实非欲引尸祝以自助，求分谤於高贤也。略陈起予，惟审图之。维白。


36　太師摯時代考


「師摯之始」，鄭康成謂魯太師之名。案：見何晏集解。「太師摯適齊〔一〕」，孔安國以爲魯哀公時人，集解「太師摯適齊」章注：「孔安國曰：『亞，次也，次飯樂師也。摯、干，其名也。魯哀公時，禮毁樂崩，樂人皆去。』」康成以爲周平王時人。漢書古今人表太師摯等八人注，師古曰：「八人皆紂時奔走分散而去。鄭玄以爲周平王時人，非也。」班固禮樂志謂：「殷紂作淫聲，樂官師瞽抱其器而犇散，或適諸侯，或入河海。」董仲舒曰：「殷紂逆天暴物，殺戮賢智，守職之人，皆奔走逃亡，入於河海。」班氏之説，蓋本於此。古今人表列太師摯以下八人於紂時。吴斗南全云：「朱子弟子。」云：「按商本紀，紂世抱樂器而犇者，太師疵、少師彊也。人表亦列此二人於師摯八人之後，八人在紂時，列「上下」。二人武王時，列「上中」。誤合兩事爲一。」吴説見兩漢刊誤補遺第四卷「樂師」條。石林云：「司馬遷論周厲王事曰：『師摯見之矣。』史記十二諸侯年表序：「太史公讀春秋曆譜牒，至周厲王，未嘗不廢書而歎也。曰：『嗚呼，師摯見之矣！』」則師摯，厲王時人也。」諸説不同，横渠正蒙從孔安國注。

【何云】洋洋盈耳，蓋所謂吾猶及見之者也。當以孔注爲正。

〔一〕「師」，原作「史」，據元刊本、清嘉慶本改。






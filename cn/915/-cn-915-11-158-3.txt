◇郊坛疏

臣闻国之大事，莫先郊祀，郊祀之本，实在审位。是以列圣格言，彪炳绵籍；先儒正论，昭著经史。臣学谢全经，业乖通古，岂可轻荐瞽言，妄陈管说。窃见所置坛祠远近之宜，考之典制，或未允衷，既曰职司，请陈肤浅。

《孟春令》云：「其数八。」又云：「迎春于东郊。」卢植云：「东郊，八里之郊也。」贾逵云：「东郊，木帝太昊，八里。」许慎云：「东郊，八里郊也。」郑玄《孟春令》注云：「王居明堂。《礼》曰：王出十五里迎岁，盖殷礼也。周礼，近郊五十里。」郑玄别注云：「东郊，去都城八里。」高诱云：「迎春气于东方八里郊也。」王肃云：「东郊，八里，因木数也。」此皆同谓春郊八里之明据也。《孟夏令》云：「其数七。」又云：「迎夏于南郊。」卢植云：「南郊，七里郊也。」贾逵云：「南郊，火帝炎帝，七里。」许慎云：「南郊，七里郊也。」郑玄云：「南郊，去都城七里。」高诱云：「南郊七里之郊也。」王肃云：「南郊，七里，因火数也。」此又南郊七里之审据也。《中央令》云：「其数五。」卢植云：「中郊，五里之郊也。」贾逵云：「中央黄帝之位，并南郊之季，故云兆五帝于四郊也。」郑玄云：「中郊，西南未地，去都城五里。」此又中郊五里之审据也。《孟秋令》云：「其数九。」又曰：「迎秋于西郊。」卢植云：「西郊，九里郊。」贾逵云：「西郊，金帝少皋，九里。」许慎云：「西郊，九里郊也。」郑玄云：「西郊，去都城九里。」高诱云：「西郊，九里之郊也。」王肃云：「西郊，九里，因金数也。」此又西郊九里之审据也。《孟冬令》云：「其数六。」又云：「迎冬于北郊。」卢植云：「北郊，六里郊也。」贾逵云：「北郊，水帝颛顼，六里。」许慎云：「北郊，六里郊也。」郑玄云：「北郊，去都城六里。」高诱云：「北郊，六里之郊也。」王肃云：「北郊，六里，因水数也。」此又北郊六里之审据也。宋氏《含文嘉》注云：「《周礼》：王畿千里，二十分其一，以为近郊。近郊五十里，倍之为远。郊迎王气，盖于近郊。汉不设王畿，则以其方数为郊处，故东郊八里，南郊七里，西郊九里，北郊六里，中郊在西南未地、五里。」《祭祀志》云：「建武二年正月，初制郊兆于雒阳城南七里。依采元始中故事，北郊在雒阳城北四里。」此又汉世南、北郊之明据也。今地只准此。至如三十里之郊，进乖郑玄所引殷、周二代之据，退违汉、魏所行故事。凡邑外曰郊，今计四郊，各以郭门为限，里数依上。

《礼》：「朝拜曰月，皆于东西门外。」今日月之位，去城东西路各三十，窃又未审。《礼》又云：「祭日于坛，祭月于坎。」今计造如上。《礼仪志》云：「立高祠于城南。」不云里数，故今仍旧。灵星本非礼事，兆自汉初，专为祈田，恒隶郡县。《郊祀志》云：「高祖五年，制诏御史，其令天下立灵星祠，牲用太牢，县邑令长侍得祠。」晋祠令云：「郡、县、国祠稷、社、先农，县又祠灵星。」此灵星在天下诸县之明据也。周公庙所以别在洛阳者，盖姬旦创成洛邑，故传世洛阳，崇祠不绝，以彰厥庸。夷齐庙者，亦世为洛阳界内神祠。今并移太常，恐乖其本。天下此类甚众，皆当部郡县修理，公私施之祷请。窃惟太常所神，自有常限，无宜临时斟酌以意，若遂尔妄营，则不免淫祀。二祠在太常，在洛阳，于国一也。然贵在审本。

臣以愚蔽，谬忝今职，考括坟籍，博采群议，既无异端，谓粗可依据。今玄冬务隙，野罄人闲，迁易郊坛，二三为便。（《魏书·刘芳传》、《北史》四十二。）


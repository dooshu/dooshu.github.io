○晋东莱太守刘将军庙记

将军晋永嘉初守莱，种德艺政，莱人恩之。既殁，诸刘将西扶葬洛，莱人曰：“我莱不降数万家，将军子视我，我父母戴之。将军於诸刘，天戚也，於我，人戚也。天之威也寡而邈，人之戚也众而迩。安有舍迩众而归邈寡哉？敢以数万爱之命，请於诸刘遂之。”於是散捧封土，趋持树本，既坟於此，飨用春秋，祷灾徼祜，馀灵影响。大中十一年四月癸巳，太守辛公肱去，太守姚公未临，筹以当道观察支使奏承空阙。到郡之三日，军吏疏拜历祠群望。即日将军祠在郡署之东端，简肃入而见，庙寝卑狭，画像雕暗，既违有德，岂谓祭恭。乃命押衙兼修造使李公霸度木戒工，新此殿构，想像塑绘，居月而成。心非贸福者，将使有德者垂昆无穷，无德者警改操行。莱人受裕，当稔於兹。大中十一年五月二十三日记。

苏涤

涤，武功人。大中四年自尚书右丞充翰林学士知制诰。五年迁兵部侍郎。进尚书。


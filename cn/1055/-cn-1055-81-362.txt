【赐宰臣富弼乞退不允批答】

省表具之。夫知人之明，可谓难矣；而任贤之术，兹岂易哉？若乃听之不聪，信之不笃。施设之方未尽，弗极其材；迟速之效有时，莫能少待。则被其任者实亦艰欤。卿以纯一忠亮之诚，蕴宏深远大之业。朕虚己以听，推心仰成。至于一二之臣，是惟同德；下逮众多之论，曾靡间然。方将甄叙贤愚，修明法度，务究本根而更治，不求岁月之近功。期于有成，兹乃予意。奈何中道而将止，夫亦奚托以为辞？矧上下既交，宁有不通之志；而君臣相遇，岂为易得之时？当体余怀，勉安厥位。所乞宜不允。


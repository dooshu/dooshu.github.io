沐浴子





胡震亨曰：《沐浴子》，梁、陈间曲也。古辞：“澡身经兰氾，濯发傃芳洲。”太白拟作，专用《楚辞·渔父》事。



沐芳莫弹冠，浴兰莫振衣。处世忌太洁，至人贵藏晖。沧浪有钓叟，[一]吾与尔同归。

[一]《楚辞·渔父篇》：屈原既放，游于江潭，行吟泽畔，颜色憔悴，形容枯藁。渔父见而问之曰：“子非三闾大夫欤?何故至于斯!”屈原曰：“举世皆浊而我独清，众人皆醉而我独醒，是以见放。”渔父曰：“夫圣人者，不凝滞于物而能与世推移。举世皆浊，何不淈其泥而扬其波?众人皆醉，何不餔其糟而欼其醨?何故怀瑾握瑜而自令见放为?”屈原曰：“吾闻之，新沐者必弹冠，新浴者必振衣，安能以身之察察，受物之汶汶者乎?宁赴湘流葬于江鱼之腹中，又安能以皎皎之白而蒙世俗之尘埃乎?”渔父莞尔而笑，鼓枻而去，歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。又《云中君篇》：浴兰汤兮沐芳。






○命李彦允等入宗正籍诏

古之宗盟，异姓为后。王者设教，莫遗其亲。殿中侍御史李彦允等奏称，与朕同承凉武昭王后，请甄叙者，源流实同，谱牒犹著。虽子孙千亿，各散於一方，而本枝百代，何殊於近属。况有陈请，所宜敦叙。自今已后，凉武昭王孙宝已下，绛郡、姑臧、敦煌、武阳等四房子孙，并宜隶入宗正，编诸属籍，以明尊本之道，用广亲亲之化。


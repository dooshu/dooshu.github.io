◇驳元珍议乙龙虎罪

三年之丧，二十五月大祥。诸儒或言祥月下旬而礻覃，或言二十七月，各有其义，未知何者会圣人之旨。龙虎居丧已二十六月，若依王、杜之义，便是过礻覃即吉之月。如其依郑玄二十七月，礻覃中复可以从御职事。《礼》云：「祥之日鼓素琴。」然则大祥之后，丧事终矣。既可以从御职事，求上何为不可？若如府判，礻覃中鼓琴，复有罪乎？求之经律，理实未允。（《魏书·礼志》四。延昌二年，偏将军乙龙虎丧父，给假二十七月，而龙虎并数闰月，诣府求上。领军元珍上言：「冒哀求仕，五岁刑。」三公府郎中崔鸿驳云云。又见《通典》一百。）


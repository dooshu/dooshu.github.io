谢内府供给疏


先该臣奏乞辞俸在京守制，已蒙圣明俞允。兹该内府各衙门传奉圣旨：“元辅张先生，俸薪都辞了。他平素清廉，恐用度不足。着光禄寺每日送酒饭一卓，各该衙门每月送米十石，香油二百斤，茶叶三十斤，盐一百斤，黄白蜡烛一百枝，柴二十扛，炭三十包，服满日止。钦此。”臣仰荷恩施，愈深惶悚。

窃惟顷者辞俸守制之举，正欲别于居官食禄之臣。得奉俞音，始安微分。今乃叨此大赉，所入更为加丰。月分内府之储，日给大官之馔。是所辞者少而所受者多，既博虚名而又获实利。贪饕已甚，廉节奚存？不获不耕，益重风人之刺；继粟继肉，谬叨宾礼之隆。虽圣慈不靳于鸿施，在微臣实盈于鼹腹。将聚族而共食，岂一饭之敢忘？臣下情无任激切感戴之至。






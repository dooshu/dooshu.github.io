○寿州安丰县孝门铭（并序）

寿州刺史臣承思言：九月丁亥，安丰县令臣某上所部编户李兴，父被恶疾，岁月就亟，兴自刃股肉，假托馈献。其父老病，已不能啖啜，经宿而死。兴号呼抚臆，口鼻垂血，捧土就坟，沾渍涕Д。坟左作小庐，蒙以苫茨，伏匿其中，扶服顿踊，昼夜哭诉。孝诚幽达，神为见异，庐上产紫芝白芝二本，各长一寸，庐中醴泉涌出，奇形异状，应验图记。此皆陛下孝理神化，阴中其心。而克致斯事。谨案兴庶贱陋，循习伐下，性非文字所导，生与耨耒为业，而能钟彼醇孝，超出古列，天意神道，犹锡瑞物，以表殊异。伏惟陛下有唐尧如天如神之德，宜加旌褒，合于上下，请表其里闾，刻石明白，宣延风美，观示后祀，永永无极。臣昧死上请。制曰“可”。铭云：

懿厥孝思，兹惟淑灵。禀承粹和，笃守天经。泣待羸疾，默祷隐冥。引刃自向，残肌败形。羞膳奉进，忧劳孝诚。惟时高高，曾不是听。创巨痛仍，号于穹。捧土濡涕，顿首成坟。陷膺腐皆，寒暑在庐。草木悴死，鸟兽蜘躇。殊类异族，亦相其哀。肇有二位，孝道爱兴。克修厥猷，载籍是登。在帝有虞．以孝。仲尼述经，以教于曾。惟昔鲁侯，见命夷宫。亦有考叔，悟庄称纯。显显李氏，实与之伦。哀嗟道路，涕幕里邻。邦伯章奏，稽首殷勤。上动帝心，旁达明神。神锡秘祉，三秀灵泉。帝命荐加，亦表其门。统合上下，交赞天人。建此碑号，亿龄扬芬。


○泗州大水记

《春秋左氏传》曰：“天反时为灾，地反物为妖。”其於水也，反利为害矣。在唐尧时，包山陵而浩滔天，在汉武时，浮桑而浸钜野，皆震荡上心，昏垫下人，其故何哉？天其或者警休明而表忠诚也。皇唐贞元八年，岁在壬申夏六月，上帝作孽，罚兹东土，浩淼长澜，周亘千里，请究其本而言之。是时山泐桐柏，发喷涌，下注淮渎，平湍七丈，浮寿逾濠，下连沧波，东风驾海，潮上不落，两水相逆，溅涛倒流，矗缩回薄，冲壅淮泗，积阴骤雨，河泻瓴建，不舍昼夜，至於旬时。乾坤合怒，雷为屯，以水济水，吞州漂防，走不及窜，飞不及翔，连薨为河海，噍类如鱼鳖，事出虑外，孰能图之。开府仪同三司检校右散骑常侍兼御史大夫泗州刺史武当郡王张公亻丕，以其始至也，聚邑老以访故，搴薪楗石以御之，其渐盛也，运心术以驭事，维舟编桴以载之，遂连轴促橹，敛邑之嫠老弱，州之库藏图籍，官府之器，先於远墅，军资甲，士女马牛，遽迁於水次。将健丁壮，遏水之不可者，任便而自安，迨数日而计行矣。洪波汗漫，不辨涯，惊飚鼓涛，舟不得不覆；巨浪崩山，城不得不圯。崇邱如岛，稍稍而没，厦屋如查，泛泛相继，天回地转，混茫其中。公独与左右十数人，缆丹於郡城西南隅女墙湿堵之上，以向冲波之来，不亦危哉！公之左右失色，同辞请移。公曰：“亻丕癸子守土臣也，苟有难而违之，若王命何？且南山隔淮，几五六里，吾能往矣，况是别境，离局奸也，虽死不为。”公於是使部内十驿，迁於虹城西鄙而南，傍南山而东四百里，达维扬之路，俾星邮无壅。又东北直渡，经下邳五百里，至於徐州，通廉察之问。又移书淮南南城将，令断扁舟往来，立标树信，以虞寇贼之变。公每端拱对水而诉曰：“亻丕奉圣主明诏，司牧此州，以亲万姓，河公何为不仁？降此大，亻丕之罪也。”厉声正色，阽危不挠，历数旬而水定，又再旬而水耗，自水始至，及水始耗，已六时矣。又一时而复流，郊境之内，无平不陂，郛郭之间，无岸不谷，尺椽片尾，荡稀无所有。可异者，惟公之路寝与内寝，岿然存焉，岂不可浮而往，抑不可颠而坏乎？斯则神仰公之仁，先庶物而遗巳；神赏公之忠，临大难而守节。神高公之义，动适权以成务，故保其听政养安之所，旌公之善也。昔召伯之理也，人爱某棠而勿翦，方兹神灵扶持，不亦远乎！公乃舍车而徒，弃盾而泥，吊亡恤存，绥复军郡。远轸圣虑，诏左庶子姚公吊而赈之，至於修府署，建城池，诏有司计功而偿缗，立廛市，造井屋，公申劝科程，以贳以贷，才逾年而城邑复常矣。其馀缩板为垣，树柳为丽，端衢四达，廨宇双峙，双阙云耸，琼台中天，即公之新惠也。天炎流行，何代无之，逢昏即盛，遇贤即退，故刘昆反风而火灭，王尊临河而水止，盖中诚之至也。公尝领羸兵守孤城，以百当万俾国家全山东之地，名载青史，公即国之长城也。今以一苇之航，纟圭於危堞之上，以当涨海之势，城颓而一块不倾，水止而所济获全，公即国之贞臣也。固知明主之委任於公也，皆感而通焉。周任不敏，学於旧史氏，借古人以谕公，或曰未同年矣，谨述而记之。时贞元十三年岁在丁丑清和之月，哉生魄，勒於石。

王损之

损之，贞元十四年进士。


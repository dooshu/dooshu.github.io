○享武成王不当视文宣庙奏

准开元十九年敕，置齐太公庙，以张良配享，太常卿及少卿丞充三献官。又按《开元礼》祝文云：“皇帝遣某官敢昭告於齐太公、汉留侯。”至上元元年敕追赠太公为武成王，享祭之典，一同文宣王。有司因差太尉充献官，兼御署祝版。伏以太公即周之太师，张良即汉之少傅，圣朝列於祀典，已极[B14A]崇。今屈礼於至尊，施敬於臣佐，理或过当，神何敢歆？伏以文宣垂教，百人宗师。五常三纲，非其训不明；有国有家，非其制不立。故孟轲称“生人已来，一人而已。”由是正素王之位，加先圣之名，乐用宫县，献差太尉，尊师崇道，雅合政经。且太公述作止於《六韬》，勋业形於一代，岂宜拟诸盛德，均其殊礼？其祝文请不进署，其“敢昭告於”，请改为“致祭於”；其献官请准旧式，差大常卿已下充。


○太宗文武大圣皇帝加谥册文

维天宝八载，岁次己丑，闰六月癸亥朔四日景寅，孝曾孙嗣皇帝臣隆基，敢昭告於太宗文武皇帝。伏惟英哲自天，应期拨乱，翼戴元圣，大拯横流。九服载安，百蛮俾乂，功冠开辟，德被生灵。故干戈之动，叶於汤武；文章之盛，悬於日月。克昌大业，永建皇图，顾以眇身，祗膺宝命，恭惟孚佑，以至和平。顷者玉芝再产，上记阴骘，是用钦承丕祉，肃事鸿名。既刻元辰，荐彰嘉应，则有卿云散彩，瑞日重轮。永惟降鉴，载深兢惕，谨上加尊谥曰太宗文武大圣皇帝。伏惟俯眷虔诚，昭升盛烈，祗奉典册，伏增感慰。


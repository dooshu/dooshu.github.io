清明前一日经水东闻众浔桃花沿溪红数里恨不果往

在宣城东南港口，有龙窟，土人言阴雨时闻鼓乐声。

江城伏枕动淹旬，细草天寒绿未匀。
昨夜东风何造次，老夫策杖太逡巡。
溪边好鸟要人语，谷口閒云傍客身。
浦接桃源花夹路，山连龙窟地无尘。
钧天乐奏灵湫底，濯锦波明曲水滨。
已办青钱拚一往，忍教红树阻相亲。
中年哀乐登临懒，比岁西南斥堠频。
苦惜良辰谁共酒，饱经多难可怜春。
平生不分愁如雾，明岁应添鬓似银。
古墓乌啼垂柳外，斜阳偏照独归人。



【怨旷思惟歌】

〖王昭君者。齐国王穰女也。昭君年十七时。颜色皎洁。闻於国中。穰见昭君端正闲丽。未尝窥看门户。以其有异於人。求之皆不与。献於孝元帝。以地远既不幸纳。叨备后宫。积五六年。昭君心有怨旷。伪不饰其形容。元帝每历后宫。疏略不过其处。后单于遣使者朝贺。元帝陈设倡乐。乃令后宫妆出。昭君怨恚日久。不得侍列。乃更修饰。善妆盛服。形容光辉而出。俱列坐。元帝谓使者曰：单于何所愿乐。对曰：珍奇怪物。皆悉自备。惟妇人丑陋。不如中国。帝乃问后宫。欲一女赐单于。谁能行者起。於是昭君喟然越席而前曰：妾幸得备在后宫。粗丑卑陋。不合陛下之心。诚愿得行。时单于使者在旁。帝大惊悔之。不得复止。良久太息曰：朕已误矣。遂以与之。昭君至匈奴。单于大悦。以为汉与我厚。纵酒作乐。遣使者报汉。送白璧一双、骏马十匹、胡地珠宝之类。昭君恨帝始不见遇。心思不乐。心念乡土。乃作怨旷思惟歌曰云云。昭君有子曰世违。单于死。子世违继立。凡为胡者。父死妻母。昭君问世违曰：汝为汉也。为胡也。世违曰：欲为胡耳。昭君乃吞药自杀。单于举葬之。胡中多白草。而此冢独青。〗

秋木萋萋。其叶萎（《书钞》作黄。）黄。有鸟爰止。（琴操作处山。《类聚》、《书钞》、乐府、《广文选》、《诗纪》并同。）集于苞（《御览》或作包。）桑。（《书钞》此下有徘徊枝条。意志自得二句。）养育毛羽。形（《诗纪》云。一作仪。）容生光。既得升云。获幸（乐府作上游。《广文选》、《诗纪》并同。《类聚》作游倚。《御览》同。）帷（《类聚》作曲。乐府、《诗纪》同。）房。离宫绝旷。身体（《文选》注无体字。）摧藏。志念抑（《御览》或作幽。）沉。（琴操作冗。《类聚》同。）不得颉颃。虽得饣委（乐府作委。《诗纪》同。）食。心有徊徨。我独伊何。改（《广文选》作来。《诗纪》同。又注。一作改。）往变常。翩翩之燕。远集西羌。高山峨峨。河水泱泱。父兮母兮。（《御览》作父母妻子。）道里悠长。鸣呼哀哉。忧心恻伤。（○琴操下。《类聚》三十。《乐府诗集》五十九作昭君怨。《广文选》九。《诗纪》二作怨诗。又《书钞》百六引黄、桑、得三韵。《文选》二十八扶风歌注引藏一韵。《御览》四百八十三引黄、常、羌、泱、长、伤六韵。五百七十一引黄、桑、房、藏、颃、常、羌、泱、伤九韵。○逯案。《书钞》引此谓出《汉书》。恐误。又昭君本入匈奴。而歌辞则谓远集西羌。地理不合。后汉外患在羌。作者遂率笔及之也。）


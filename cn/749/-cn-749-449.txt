张抡


抡字才甫，开封人。绍兴间，知阁门事。淳熙五年（1178），为宁武军承宣使。知阁门事，兼客省四方馆事。自号莲社居士。有莲社词一卷。

柳梢青

柳色初匀。轻寒似水，纤雨如尘。一阵东风，縠纹微皱，碧沼鳞鳞。

仙娥花月精神。奏凤管、鸾丝鬥新。万岁声中，九霞杯里，长醉芳春。

蝶恋花

前日海棠犹未破。点点胭脂，染就真珠颗。今日重来花下坐。乱铺宫锦春无那。

剩摘繁枝簪几朵。痛惜深怜，只恐芳菲过。醉倒何妨花底卧。不须红袖来扶我。

临江仙

玉宇凉生清禁晓，丹葩色照晴空。珊瑚敲碎小玲珑。人间无此种，来自广寒宫。

雕玉阑干深院静，嫣然凝笑西风。曲屏须占一枝红。且图欹醉枕，香到梦魂中。

又

车驾朝享景灵宫，久雨，一夕开霁

闻道彤庭森宝仗，霜风逐雨驱云。六龙扶辇下青冥。香随鸾扇远，日射赭袍明。

帘卷天街人隘路，满城喜望清尘。欢声催起岭梅春。欲知天意好，昨夜月华新。

西江月

瑞香

翦就碧云闹叶，刻成紫玉芳心。浅春不怕峭寒侵。暖彻薰笼瑞锦。

花里清芬独步，尊前胜韵难禁。飞香直到玉杯深。消得厌厌痛饮。

朝中措

灯花挑尽夜将阑。斜掩小屏山。一点凉蟾窥幔，钏敲玉臂生寒。

起来无绪，炉薰烬冷，桐叶声乾。都把沈思幽恨，明朝分付眉端。

烛影摇红

上元有怀

双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷。拥群仙、蓬壶阆苑。五云深处，万烛光中，揭天丝管。

驰隙流年，恍如一瞬星霜换。今宵谁念泣孤臣，回首长安远。可是尘缘未断。谩惆怅、华胥梦短。满怀幽恨，数点寒灯，几声归雁。

浣溪沙

和曾纯甫题谢氏小阁

筑室峥嵘占宝峰。

退朝燕坐万缘空。

出尘高志抗冥鸿。

何日嘉招陪一笑，

看君豪饮釂千钟。

试凭鄙句作先容。

霜天晓角

晓风摇幕。欹枕闻残角。霜月可窗寒影，金猊冷、翠衾薄。

旧恨无处著，新愁还又作。夜夜单于声里，灯花共、泪珠落。

点绛唇

咏春十首

何处春来，惠风初自东郊至。柳条花蕊。迤逦争明媚。

造化难穷，谁晓幽微理。都来是。自然天地。一点冲和气。

又

昨夜东风，又还吹遍闲花草。翠轻红小。触处惊春早。

草舍茅□，□□□□□。谁□□。□□丹灶。别有阳和□。

又

阳气初生，万花潜动根荄暖。暗藏芳艳。未许东君见。

恰似温温，铅鼎丹初转。功犹浅，九回烹炼，日月光华满。

又

暖日迟迟，乱莺声在垂杨里。昼眠惊起。花影闲铺地。

试问荣名，何似花前醉。陶陶地。任他门外。车驾喧朝市。

又

花满名园，万红千翠交相映。昼阑幽径。行乐迷芳景。

惟有幽人，不与浮华竞。便幽静。兴来独饮。花下风吹醒。

又

春入山家，杖藜独步登岩岫。野花争秀。弄蕊香盈袖。

对景开怀，莫遣双眉皱。春难久。乱红飞后。留得韶光否。

又

气体冲融，四时长在阳春里。玉田琼蕊。养就灵苗异。

堪笑□□，□□□□□。□□□。□□流水。半落苍□□。

又

乐事难并，少年常恨春宵短。万花丛畔。只恐金杯浅。

方喜春来，又叹韶华晚。频相劝。且闻强健。莫厌花经眼。

又

一瞬光阴，世人常被芳菲恼。玉壶频倒。惟恨春归早。

何似逍遥，物外寻三岛。春长好。瑞芝瑶草。春又何曾老。

又

浮世如何，问花何事花无语。夜来风雨。已送韶华暮。

念此堪惊，得失休思虑。从今去。醉乡深处。莫管流年度。

阮郎归

咏夏十首

亭亭槐柳午阴圆。薰风拂舜弦。一轮红日贴中天。乾坤如火然。

观上象，想丹田。阳精色正鲜。□从炼得体纯全。朱颜无岁年。

又

欲如臭腐化神奇。当观蝉蜕时。脱然飞上绿槐枝。炎炎书景□。

□□□，□如斯。□□□□迷。灵躯一旦脱□□。□□□□归。

又

深亭邃馆销清风。榴花芳艳浓。阳光染就欲烧空。谁能窥化工。

观物外，喻身中。灵砂别有功。若将一粒比花容。金丹色又红。

又

炎天何处可登临。须于物外寻。松风涧水杂清音。空山如弄琴。

宜散髮，称披襟。都无烦暑侵。莫将城市比山林。山林兴味深。

又

豪家大厦敞千楹。风摇玉柄轻。金盆弄水复敲冰。热从何处生。

低草舍，小茅亭。如何安此身。元来一念静无尘。萧然心自清。

又

金乌玉兔最无情。驱驰不暂停。春光才去又朱明。年华只暗惊。

须省悟，莫劳神。朱颜不再新。灭除妄想养天真。管无寒暑侵。

又

动时思静暑思寒。尘劳扰扰间。翻云覆雨百千般。几时心地闲。

□□□，□□难。将□□□然。自然寒暑不相□。□□□地仙。

又

谁言无处避炎光。山中有草堂。安然一枕即仙乡。竹风穿户凉。

名不恋，利都忘。心闲日自长。不须辛苦觅琼浆。华池神水香。

又

炎炎皦日正当中。澄潭忽此逢。金丹乍浴表深功。通明照水红。

丹浴罢，乐无穷。怡然百体融。人间何处不清风。此怀谁与同。

又

寒来暑往几时休。光阴逐水流。浮云身世两悠悠。何劳身外求。

天上月，水边楼。须将一醉酬。陶然无喜亦无忧。人生且自由。

醉落魄

咏秋十首

流光转毂。乌飞兔走争相逐。火云方见奇峰簇。飒飒西风，惊堕井梧绿。

隙驹莫叹年华速。新凉且喜消炎酷。休将闲事萦心曲。红滴真珠，初醡玉醅熟。

又

红芳紫陌。韶华□□□□□。□花弄□□□色。不比西风，吹落□□□。

乾坤造化□□□。都缘一气潜相易。观时感事成嗟惜。惟有乔松，不改旧时碧。

又

清秋夜寂。圆蟾素影流空碧。都无一点浮云隔。河汉光微，星斗淡无色。

日精欲炼须阴魄。更深犹望清宵立。坎离二物都收得。独步瀛洲，方表大丹力。

又

秋高气肃。西风又拂盈盈菊。挼金弄玉香芬馥。桃李虽繁，其奈太粗俗。

渊明雅兴谁能续。东篱千古遗高躅。人生所贵无拘束。且采芳英，潋滟泛醁醹。

又

流年迅速。君看败叶初辞木。若非寿有金丹续。石火光中，难保鬓长绿。

区区何用争荣辱。百年一梦黄粱熟。人生要足何时足。赢取清闲，即是世间福。

又

秋光莹彻。园林□□□□□。如何宋玉□□切。作赋悲凉，草木□□□。

□人自与□□□。长歌清啸无时节。瓮头且饮□如雪。不管春花，亦不管秋月。

又

虚窗透月。寒莎败壁蛩吟切。沈沈永漏灯明灭。只为愁人，不为道人设。

愁人对此成愁绝。道人终是心如铁。一般景趣情怀别。笛里西风，吹下满庭叶。

又

光辉皎洁。古今但赏中秋月。寻思岂是月华别。都为人间，天上气清彻。

广寒想望峨琼阙。琤琤玉杵声奇绝。何时赐我长生诀。飞入蟾宫，折桂饵丹雪。

又

湖光湛碧。亭亭照水芙蕖拆。绿罗盖底争红白。恍若凌波，仙子步罗袜。

如今霜落枯荷折。清香无处重寻觅。浮生似此初无别。及取康强，一笑对风月。

又

秋宵露结。清晨□□□□□。□□润□□□冽。名体才分，功用□□□。

□儿本是□□□。养成方见仙凡隔。神仙不肯分明说。多少迷人，海上访丹诀。

西江月

咏冬十首

有限光阴过隙，无情日月飞梭。春花秋月暗消磨。一岁相看又过。

逢酒须成痛饮，临风莫厌高歌。虚名微利两如何。识破方知恁么。

又

雪似琼花铺地，月如宝鉴当空。光辉上下两相通。千古谁窥妙用。

若悟珠生蚌腹，方知非异非同。阴阳相感有无中。恍惚已萌真种。

又

卷地朔风凛凛，漫天瑞雪霏霏。园林万不变枯枝。因甚松篁独翠。

只为春花竞发，却教秋叶争飞。若无荣盛便无衰。悟此方名达理。

又

密布同云万里，六飞玉糁琼铺。清歌妙舞拥红炉。犹恨寒侵尊俎。

谁念山林路险，独行跣足樵夫。莫惊苦乐□殊途。阳□皆由阴注。

又

雅士常多雅□，□□□□□怀。雪溪□□□舟来。兴尽何须见戴。

恰似□云出岫，岂拘宇内形骸。超然物外远尘埃。到此方为自在。

又

冬至一阳初动，鼎炉光满帘帏。五行造化太幽微。颠倒难穷妙理。

遇此急须进火，速修犹恐迟迟。茫茫何处问天机。要悟须凭师指。

又

一梦浮生未觉，三冬短晷堪惊。天高谁解挽长绳。系住流年光景。

须信阴阳有定，非关岁月无情。若教心地湛然清。日在壶中自永。

又

四序常如转毂，百年须待春风。江梅何事向严冬。早有清香浮动。

只为六阴极处，一阳已肇黄宫。阴阳迭用事何穷。此是乾坤妙用。

又

独坐闲观瑞雪，方知造化无偏。不论林木与山川。白玉一时装遍。

梁苑休寻赋客，山阴莫上溪船。三杯醉□意陶然。梦后瑶台阆苑。

又

仙道于人不□，□□□□□□。坎离□□□无穷。不信浮生若梦。

君看□□窨雪，寻常见睍消熔。能令新旧再相逢。此是如何作用。

踏莎行

山居十首

朝锁烟霏，暮凝空翠。千峰迥立层霄外。阴晴变化百千般，丹青难写天然态。

人住山中，年华频改。山花落尽山长在。浮生一梦几多时，有谁得似青山耐。

又

一道飞泉，来从何许。空山积翠无人处。潺湲时和七弦琴，溟濛忽散千岩雨。

不问春秋，何拘今古。清音一听忘千虑。缨尘濯尽百神闲，飘然襟袖思轻举。

又

一片闲云，山头初起。飘然直上虚空里。残虹收雨耸奇峰，春晴鹤舞丹霄外。

出岫无心，为霖何意。都缘行止难拘系。幽人心已与云闲，逍遥自在谁能累。

又

人远山深，草□□□。□□□□天真性。□□□长在山中，肯□□□□□□。

□似幽□，□□心尽。超然心□□□隐。□□□水作生涯，百年甘守空山静。

又

堪笑山中，春来风景。一声啼鸟烟林静。山泉风暖奏笙簧，山花雨过开云锦。

短棹桃溪，瘦藤兰径。独来独往乘幽兴。韶光回首即成空，及时乐取逍遥性。

又

人问山中，因何无暑。山堂恰在山深处。藤阴满地走龙蛇，泉声万壑鸣风雨。

且弄青松，休挥白羽。相逢况有烟霞侣。长天一任火云飞，夜凉踏月相将去。

又

秋入云山，物情潇洒。百般景物堪图画。丹枫万叶碧云边，黄花千点幽岩下。

已喜佳辰，更怜清夜。一轮明月林梢挂。松醪常与野人期，忘形共说清闲话。

又

雪拥群峰，静□□□。□□□□□居□。□□破壳粟黄香，柴□□□□□□。

□□□□，□和衣倒。寂寥气□□君好。□□□贵足人争，山中恬淡能长保。

又

割断凡缘，心安神定。山中采药修身命。青松林下茯苓多，白云深处黄精盛。

百味甘香，一身清净。吾生可保长无病。八珍五鼎不须贪，荤膻浊乱人情性。

又

身世浮沤，利名缰锁。省来万事都齐可。寻花时傍碧溪行，看云独倚青松坐。

云片飞飞，花枝朵朵。光阴且向闲中过。世间萧散更何人，除非明月清风我。

朝中措

渔父十首

吴松江影漾清辉。山远翠光微。杨柳风轻日永，桃花浪暖鱼肥。

东来西往，随情任性，本自无机。何事沙边鸥鹭，一声欸乃惊飞。

又

湖光染翠□□□。□□□□□。□爱江湖光景，不曾别做□□。

□□□□，□□□□，□□侬家。醉卧水云□□，□□□□□□。

又

碧波深处锦鳞游。波面小渔舟。不为来贪香饵，如何赚得吞钩。

绿蓑青蒻，吾生自断，终老汀洲。买断一江风月，胜如千户封侯。

又

沙明波净小汀洲。枫落洞庭秋。红蓼白蘋深处，晚风吹转船头。

鲈鱼钓得，银丝旋鲙，白酒新篘。一笑月寒烟暝，人间万事都休。

又

松江西畔水连空。霜叶舞丹枫。谩道金章清贵，何如蓑笠从容。

有时独醉，无人系缆，一任斜风。不是芦花惹住，几回吹过桥东。

又

鸣榔惊起鹭鸶飞。山远水瀰瀰。米贱茅柴酒美，霜清螃蟹螯肥。

人生所贵，逍遥快意，此外皆非。却笑东山太傅，几曾梦见蓑衣。

又

午阴多处□□□。杨柳□□□。翠羽无情飞去，红蕖有意□□。

□□□□，□□□□，□□吾生。为报凌烟□□，□□□□□名。

又

红尘光景事如何。扰扰利名多。若问侬家活计，扁舟小笠轻蓑。

一尊美酒，一轮皓月，一弄山歌。选甚掀天白浪，未如人世风波。

又

萧萧芦叶暮寒生。雪压冻云平。密洒一篷烟火，惊鸿飞起沙汀。

收纶罢钓，空江有浪，短棹无声。便是天然图画，何须妙手丹青。

又

慕名人似蚁贪膻。扰扰几时闲。输我吴松江上，一帆点破晴烟。

青莎卧月，红鳞荐酒，一醉陶然。此是人间蓬岛，更于何处求仙。

菩萨蛮

咏酒十首

人间何处难忘酒。迟迟暖日群花秀。红紫鬥芳菲。满园张锦机。

春光能几许。多少闲风雨。一盏此时疏。非痴即是愚。

又

人间何处难忘酒。小舟□□□杨柳。柳影蘸湖光。薰风拂□□。

□□□□□。□□□□□。一盏此时倾。□□□□□。

又

人间何处难忘酒。中秋皓月明如昼。银汉洗晴空。清辉万古同。

凉风生玉宇。只怕云来去。一盏此时迟。阴晴未可知。

又

人间何处难忘酒。素秋令节逢重九。步屟绕东篱。金英烂漫时。

折来惊岁晚。心与南山远。一盏此时休。高怀何以酬。

又

人间何处难忘酒。六花投隙琼瑶透。火满地炉红。萧萧屋角风。

飘飖飞絮乱。浩荡银涛卷。一盏此时干。清吟可那寒。

又

人间何处难忘酒。闭门永日无交友。何以乐天真。云山发兴新。

听风松下坐。趁蝶花边过。一盏此时空。幽怀谁与同。

又

人间何处难忘酒。□□□□□□鬥。不是慕荣华。惟愁月□□。

□□□□□。□□□□□。一盏此时悭。□□□□□。

又

人间何处难忘酒。山村野店清明后。满路野花红。一帘杨柳风。

田家春最好。箫鼓村村闹。一盏此时辞。将何乐圣时。

又

人间何处难忘酒。兴来独步登岩岫。倚杖看云生。时闻流水声。

山花明照眼。更有提壶劝。一盏此时斟。都忘名利心。

又

人间何处难忘酒。水边石上逢山友。相约老山林。幽居不怕深。

浮名心已尽。倾倒都无隐。一盏此时无。交情何以舒。

诉衷情

咏闲十首

闲中一卷圣贤书。耽玩意□□。潜心要游阃奥，须是下工夫。

今何异，古何殊。本同途。若明性理，一点灵台，万事都无。

又

闲中一片□□□。□□□□□。□□□澄秋水，明月夜□□。

□□□，□□□。□□□。鹤长凫短，前定难□，□□□□。

又

闲中一亩小□□。临水对遥岑。茅茨□□低小，竹径要幽深。

逢酒醉，遇花吟。日登临。四时无限，好景良辰，莫负光阴。

又

闲中一篆百花香。袅袅翠□□。低回宛转何似，行路绕羊肠。

深竹户，小山房。雅相当。清心默坐，燕寝无风，永日芬芳。

又

闲中一盏瓮头春。养气又颐神。莫教大段沈醉，只好带微醺。

心自适，体还淳。乐吾真。此怀何似，兀兀陶陶，太古天民。

又

闲中一盏建溪茶。香嫩雨前芽。砖炉最宜石铫，装点野人家。

三昧手，不须夸。满瓯花。睡魔何处，两腋清风，兴满烟霞。

又

闲中一弄七弦琴。此曲少知音。多因淡然无味，不比郑声淫。

松院静，竹林深。夜沉沉。清风拂轸，明月当轩，谁会幽心。

又

闲中一叶小渔舟。无线也无钩。□□□云深处，适性自遨游。

波渺渺，兴悠悠。意休休。一船明月，一棹清风，换了封侯。

又

闲中一觉日高眠。都没利□□。黑甜自来无比，百计总输先。

花转影，篆凝烟。意悠然。华胥何处，蝶化逍遥，此意谁传。

又

闲中一首醉时歌。此乐信无过。阳春自来寡和，谁与乐天和。

言不尽，意何多。且蹉跎。功名莫问，富贵休言，到底如何。

减字木兰花

修养十首

五行颠倒。火里栽莲君莫□。□要东牵。引取青龙来西边。

一阳时候。□□温温光已透。消尽群阴。赫赤金丹色渐深。

又

阴阳均配。□□□□□□□。□□□□。争得灵苗不解□。

□□□□。□□□□□□□。□是真铅。只□□□□□□。

又

至言妙道。□□□□□□□。□□□□。□是蓬莱顶上仙。

归根□□。□□□□方复命。复命常存。此事幽微好细论。

又

神仙何处。若有宿缘须□□。□□□□。不在山林及市朝。

丹炉休守。须信人人皆自有。此外非真。莫认凡砂与水银。

又

天机深远。不遇真仙争得见。欲下工夫。须是先寻偃月炉。

抽添运用。火候不明□妄动。毫髮才差。只恐灵根□□芽。

又

咽津纳气。鼎内须□□□□。□□□□。□□空铛枉误人。

有真不□。□□□□□□□。□□修持。超出□□□□□。

又

冥冥窈窕。□□□□□□□。□□□□。□□□□□□□。

□□□□。□□□□□□□。□□□□。□□□□□□□。

又

澄神静虑。□□□□□□□。□□□□。□□□芲水满池。

无中养□。□□□□□□□。□□凡胎。五彩云生鹤驾来。

又

乾坤入手。谈笑三关云□□。□□□□。鬼骇神惊一黍光。

逍遥宇内。□□□□□数外。功满三千。独跨斑麟入紫烟。

又

还元返本。作用难明须细论。神气□□。窈窕之中复混成。

勤修不倦。直到无为功始见。此是天机。不遇真仙莫强知。

蝶恋花

神仙十首

碧海沉沉西极远。闲访□□，□□□□□。恰值群仙来阆苑。相将□□□□□。

□□□□谁得见。五彩□□，□□□□□。□□□□□□□。人间几度□□□。

又

□□□□□□□。□□□□，□□□□□。□影□□□□□。□□□□□□□。

□□□□长不老。天□□□，□□□□□。□□□□□物表。广寒宫殿□□□。

又

碧落浮黎光景异。琼□□□，□□□□□。□有宝珠如黍米。天真□□□□□。

□□□□凭玉几。花雨霏霏，散入诸天□。□□□□传妙旨。至今流演无终纪。

又

弱水茫茫三万里。遥望蓬莱，浮动烟霄外。若问蓬莱何处是。珠楼玉殿金鳌背。

惟是飞仙能驭气。霞袖飘飖，来往如平地，除□飞仙谁得至。只缘山在波涛底。

又

绝想凝真天地表。九□□□，□□□□□。行处旌幢参羽葆。五云随□□□□。

□□神仙春不老。烟□□□，□□□□□。□□□□多与少。下窥海□□□□。

又

□□□□□□□。□□□□，□□□□□。□□□□□□□。□□□□□□□。

□□□□□露采。□□□□，□□□□□。□□□□□□□。飘然直□□□□。

又

碧海灵桃花朵朵。阿母□□，□□□□□。昨夜海风吹玉颗。分明□□□□□。

□□□□苞已破。散液流□，馥郁□□□。□□三偷谁可那。如今先手还输我。

又

莫笑一瓢门户隘。任意游行，出入俱无碍。玉殿珠宫都不爱。别藏大地非尘界。

东海扬尘瓢不坏。寒暑□移，瑞日何曾改。一住如今知几载。主人不老长春在。

又

清夜凝然□□□。□□□□，□□□□□。□界森罗星□□。□□□□□□□。

□□□□萦碧雾。上□□□，□□□□□。□□□□□紫府。归来□□□□□。

又

不假□□□□□。□□□□，□□□□□。□□□□□□□。□□□□□□□。

□□□□□□□。□□□□，□□□□□。□□□□□□□。□□□□□□□。

鹊桥仙

远公莲社，流传图画，千古声名犹在。后人多少继遗踪，到我便、失惊打怪。

西方未到，官方先到，冤我白衣吃菜。龙华三会愿相逢，怎敢学、他家二会。

春光好

烟澹澹，雨濛濛。水溶溶。帖水落花飞不起，小桥东。

翩翩怨蝶愁蜂。绕芳丛。恋馀红。不恨无情桥下水，恨东风。

壶中天慢

洞天深处赏娇红，轻玉高张云幕。国艳天香相竞秀，琼苑风光如昨。露洗妖妍，风传馥郁，云雨巫山约。春浓如酒，五云台榭楼阁。

圣代道洽功成，一尘不动，四境无鸣柝。屡有丰年天助顺，基业增隆山岳。两世明君，千秋万岁，永享升平乐。东皇呈瑞，更无一片花落。








○機宜採擇疏 【 北虜封貢】

自俺荅受封以來、四十餘年、中外宴安、可謂和戎之利、但內備久弛、虜志益驕、妄意　中國所恃全在王封。而講封所挾。全在加賞。故去年五月卜石兔聚麀之後。三月不言請封。密與虜婦商謀。我既成婚。中國必來請我封王。彼時方好講加賞物。臣知其謀。絕口不言封王事也。卜酋虜婦見計不行。乃差夷使來言。往歲娘子成婚。便有差官請我封王。今成婚三月。何故不差官來。臣應之曰。爾求　中國封王。當差夷使求我。豈有　中國請爾封王之理。卜酋虜婦。見計不行。九月間乃始差人講封。然卜酋來書大言曰。我心中想的兩國大事、明白說與爾知道、我要秦王名目、秦王印信　勑書、賞賜大水口與我市馬一千、水泉營市馬一千、陽和月馬三十五匹、大同月馬三十匹、水泉營月馬三十五匹、每年添　欽賞三十分、好人撫賞一百分、每月月賞金五十兩銀二百兩、我說的依了我、即與我題　請、方逓保結等情、先見中軍官戴延春、戴延春問計於臣、臣令中軍官斥之曰、總督未到、爾五年不得成婚。今既成婚。未報　中國之恩。乃敢大言要挾。卜石兔十分不知事體。此稟我不敢投總督。亦不許進見。拒之三日。臣方令中軍官戴延春親騐新製火器。虜使竊視之。見號令一傳。三千火器。一時放打。震天駭地。人馬辟易。虜使始嚙指破膽私竊相謂曰娘子預備貢馬在外進貢。裏邊幹這營生。卻怎麼了。乃始懇求中軍官曰。卜石兔的書。果然寫錯了。但今差我們到此。總督不容相見。我輩如何回話。中軍官答之曰。邊將貴素望在此總督在榆林只曉得殺達子不曉得封甚麼王爾而今休講封王。加賞事不須說起虜使曰。當時俺答受封之時。白馬黑牛。對天說誓。　中國人馬八十萬。虜眾人馬四十萬。俱聽誓言曰。自今兩家和好。永不相犯。如先背約者。有如此盟。今總督來此。將四十年大事。一旦壞了豈是我虜背盟。中軍官答之曰。三王相沿。俱有舊矢?見。如何卜石兔要加許多賞物。此是爾先背盟。與我總督何千。虜使曰卜石兔雖說這些。爾家何曾便將這些與我。全望對總督善言一句。容我相見。好歸回話。中軍官將虜使之言告臣。臣又令中軍官傳言虜使曰。爾家卜石兔要挾許多賞物。爾說我　中國三鎮邊疆。全賴爾替我看守。爾說爾草地達子。我總督管他不著。我直說與爾罷。總督傳令與爾各家台吉。自山西水泉營。摠之借諸部以懾卜酋仍封卜酋以制諸部至得勝口。責令素囊台吉看守。自得勝至新平。責令兀慎擺腰台吉看守。自新平至新河。責令五路台吉看守。自新河至宣府。責令白洪大台吉看守。各人進貢。各人領賞賣馬。不封爾王。如此爾家四十年王封。一旦烟消霧散。仍舊去穿皮襖。喫生肉。爾求王封不可得。况有賞加與爾。爾可思之。虜使乃大驚。相顧駭愕。面告中軍曰。待我眾人出外商量。再見回話。越宿復見中軍官曰。總督既不肯加賞。念我娘子四十年恭順、容我一見總督。面聽分付。中軍官復為虜使通言。次日臣方許見。虜使屏息震惧。進言于臣曰。娘子卜石兔差我來稟。封王。大事恭聽如何分付。臣問之曰。爾家成婚許久。如何今日方來講封。虜使曰。向因秋田未收。今收了方始得來。臣又問之曰。爾講封王罷了。如何要添許多賞物。虜使曰。卜石兔西海窮夷。今日邀　恩請封。望求與些賞物。與他豢贍。臣問之曰。爾家三世王封。積下許多賞物馬價。用之不盡。何為要添。虜使曰。前王賞物馬價。俱各分與部落。本王名下。實巳無餘。臣答之曰。各部雖曾分賞。娘子名下賞物。當與王子同享。爾求封王則封王。再不要說起增賞一節。爾回話再來。臣發諭帖。虜使歸報。卜酋亦大驚。虜婦勸之曰。我教爾不要寫許多。果然討得個沒意思。然卜酋雖巳灰心。要挾意尚未巳。往來講折。直至今年六月間。酋見要挾不得。方謀具揭。忽有虜婦之變。虜中念經修齋。復稽一月有餘。九月方始具揭請　封。諸酋果因天寒。告假而歸。昨聞　朝使到邊。酋亦傳調各部來邊。臣巳具虜封在邇幾事宜慎等因一疏題　請封虜。但當待其自至。不當汲汲求之。今閱邸報科臣趙興邦一本為虜封未妥　成命久懸謹陳摻縱之權以存　國家大體事、內言素酋爭講家事、稽遲王封、一可慮、二言臣等因虜來遲、急為請求、不無要挾、二可慮、終之以收回　成命、待其叩關講求、徐與原爵等因、夫素酋之爭家事、亦誠有之。然與王封無與臣等若聽要挾。肯與加賞。封事之成不至今日。皆可無慮也。惟是卜酋受封之遲。近于藐我　王章。褫爵示絕。此四十年來無此議論。深足以尊　國體而折虜情。臣之所深服。求　廟堂一發此言而不可得也中外但知以封為封不知以不封為封三鎮人情之怯懦。近于餒夫。四十年來夷虜之桀驁甚于驕子。臣于虜使訶之斥之。不少假借。見者聞者。無不以為太剛。不知不折之以威。則不足以示恩。不惧之以戰。則不可以成款。故臣于四月間。謹陳馭虜機宜一疏、內言臣之守三鎮不必專恃王封。臣之成王封。不必專仗虜婦。正有見于虜情之積嫚。不可不障其狂瀾。將士之積弛不可不作其銳氣。振刷自今。方可為百年長久之計。今五路諸酋內向者。皆已得陞。素酋桀驁阻封者。亦巳革面。其後卜酋卒不能控制諸部自遷西海上卜酋一孤雛耳。何能為。在今日請命而後歸。在近日聞命而報至。既無要挾之態。全無悖慢之詞。我一旦絕之。近于太甚。姑寬以待之。不過三春之間。當有結局之日且聞科臣褫爵之言。必破其稽遲之膽。所助于今日之封事。其功甚不小也。臣常言　國家馭虜當為漢之強、不當為宋之弱、在今日臣宜申諭科臣之言以懾虜志。而又宣布　皇上之德以收虜心。則威惠並行而封局可結矣伏乞　皇上勑下兵部議覆行臣等遵行


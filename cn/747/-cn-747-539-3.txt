○授裴度彰义军节度使制

门下：辅弼之臣，军国是赖。兴化致理，则秉钧以居；取威成功，则分阃而出。所以同君臣之体，而一中外之任焉。属者问罪汝南，致诛淮右，盖欲刷其污俗，吊彼顽人，虽弃地求生者实繁有徒，而婴城执迷者未翦其类。何兽困而犹斗，岂鸟穷之无归欤？由是遥听鼓鼙，更张琴瑟，烦我台席，堇兹戎旃。朝议大夫守中书侍郎同中书门下平章事飞骑尉赐紫金鱼袋裴度，为时降生，协朕梦卜，精辨宣力，坚明纳忠。当轴而才谋老成，运筹而智略前定。司其枢务，备知四方之事；付以兵要，必得万人之心。是用祷於上元，择此吉日，带丞相之印绶，所以尊其名；赐诸侯之斧钺，所以重其命。尔宜大布清问，恢壮徽猷，感励连营，荡平多垒，召怀孤疾，字育夷伤。况淮西一军，素效忠节，过海赴难，史策上勋：建中初攻破襄阳，擒灭崇义；比者胁於凶逆，归命无由。每念前劳，常思安抚，所以内辍佐辅，为之师帅，实欲保全慰喻，使各得其宜。尔往钦哉！无越我丕训。可守门下侍郎同中书门下平章事使持节蔡州诸军事兼蔡州刺史，充彰义军节度管内度支营田使申光蔡等州观察处置等使，仍充淮西宣慰处置使，散官勋如故。


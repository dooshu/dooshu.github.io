卷二十五

钦定四库全书

柳河东集卷二十五

唐　柳宗元　撰

序十七首

凌助教蓬屋题诗序【凌助教考唐史年表皆无所见观序辞公尚在京师时作】

儒有蓬户瓮牖而自立者河间凌士燮穷讨六籍皆有着述而尤邃春秋为儒官守道端庄植志不回在京师十二年家本吴也欲归而不可得遂构蓬室以备揖让之位栋宇简易仅除风雨盖大江之南其旧俗也由是不出环堵坐入吴甸包山震泽若在牖外所谓求仁而得仁斯固然欤与夫南音越吟慕望而不获者异日道也夫厚人伦怀旧俗固六义之本羣公是以有发德之什书在屋壁余叙而引之

送韩丰羣公诗後序【春秋羊舌氏四族铜鞮伯华叔向叔鱼叔虎兄弟四人伯华名赤叔向名肹叔向仕晋鲁昭公十四年晋邢侯与雍子争鄐田叔鱼摄理受雍子之女而蔽罪邢侯邢侯怒杀叔鱼与雍子於朝宣子问其罪於叔向叔向曰施生戮死可也乃施邢侯而尸雍子与叔鱼于市孔子曰叔向古之遗直也治国制刑不隐於亲又曰杀亲益荣犹善也夫伯华为铜鞮大夫鲁襄公三年代其父为中军尉家语孔子闲处叹曰向使铜鞮伯华无死天下其有定矣其所称道者如此韩丰安平之兄也安平名泰新史附王叔文传贞元二十年与公同为监察御史故云与安平遇于上京追用古道交於今世以是知吾兄矣序云今将浮游淮湖观艺诸侯盖在京师时作】

春秋时晋有叔向者垂声迈烈显白当世而其兄铜鞮伯华【鞮音题春秋注铜鞮晋别县在上党】匿德藏光退居保和士大夫其不与叔向游者罕知伯华矣然仲尼称叔向曰遗直由义【左氏作犹家语作由】又称伯华曰多闻内植进退两尊荣於策书故羊舌氏之美至于今不废宗元常与韩安平遇於上京追用古道交於今世以是知吾兄矣兄字茂实敦朴而知变弘和而守节温淳重厚与直道为伍尝绩文着书言礼家之事条综今古【综作弄切】大备制量遗名居实澹泊如也他日当为达者称焉【连上文意逹者谓孔子也史记吾闻圣人之後虽不当世必有逹者今孔丘年少好礼其逹者欤】在吾侪乎则韩氏之美亦将焜燿【上胡本切下弋笑切】於後矣今将浮游淮湖观艺诸侯凡知兄者咸出祖于外天水赵佶秉翰序事殷勤宣备词旨甚当余谓春秋之道或始事或终义大易之制序卦处末然则後序之设不为非经也於是编其饯诗若干篇纪于末简以贶行李遂抗手而别丰之季弟泰知名与余善

送娄图南秀才游淮南序【图南师德曾孙也师德当武后时以抚定河北进纳言世称长者公永贞元年自礼部员外郎贬永州司马永州零陵也序云自尚书郎谪来零陵见娄君又云为余留三年则序疑在元和三年作然集有序饮在元和四年尚云客有娄生图南意其见娄君之岁非谪零陵初也集又有酬娄秀才病中见寄及将之淮南之作当与此序同时皆在元和五六年间欤】

仆未冠求进士闻娄君名甚熟其所为歌诗传咏都中通数经及羣书当时为文章若崔比部于卫尉相与称其文衆皆曰纳言曾孙也而又有是咸推让为先登後十余年仆自尚书郎谪来零陵觏娄君犹为白衣居无室宇出无僮御仆深异而评之乃曰今夫取科者交贵势倚亲戚合则挿羽翮生风涛沛然而有余吾无有也不则餍饮食驰坚良以欢于朋徒相贸为资相易为名有不诺者以气排之吾无有也不则多?力善造请朝夕屈折於恒人之前走高门邀大车矫笑而伪言卑陬而姁媮【上音吁下音俞说文美也】偷一旦之容以售其?吾无有也自度卒不能堪其劳故舍之而游逾湖江出豫章至南海复由桂而下也少好道士言饵药为寿未尽其术故往且求之仆闻而愈疑往时观得进士者不必若娄君之言又少能类娄君之文学又无纳言之大德以为之祖无比部卫尉以为之知而升名者百数十人今娄君非不足也顾不乐而遁耳因为余留三年他日又曰吾所以求於心者未克今其行也余既异其遁於名而又德其久留於我也故为之言夫君子之出以行道也其处以独善其身也今天下理平主上亟下求士之诏娄君智可以任职用事文可以宣风歌德行於世必有合其道而进荐之者遽而为处士吾以为非时将曰老而就休耶则甚少且锐羸而自养耶则甚硕且武问其所以处咸无名焉若苟焉以图寿为道又非吾之所谓道也夫形躯之寓於土非吾能私之幸而好求尧舜孔子之志唯恐不得幸而遇行尧舜孔子之道唯恐不慊【苦簟切说文不满也一曰惬也】若是而寿可也求之而得行之而慊虽夭其谁悲今将以呼嘘为食咀嚼为神无事为闲不死为生则深山之木石大泽之龟蛇皆老而久於其道何如也仆尝学於儒持之不得以?於是以出则穷以处则乖其不宜言道也审矣以吾子见私於仆而又重其去故窃言而书之而密授焉

送易师杨君序【杨君不详其名崔公崔能也史有传时为永州刺史公集中有湘源二妃庙碑云州刺史御史中丞崔公能在元和九年序之作亦在永州时也】

世之学易者率不能穷究师说本承孔子而妄意乎物表争伉【一作能】乎理外【伉苦浪切敌也】务新以为名纵辩以为高离其源振其末故羲文周孔之奥诋冒混乱人罕由而通焉不违古师以入道妙若弘农杨君者其鲜矣御史中丞崔公博而守儒逹而好礼故杨君之来也舘于燕堂馈之侯食曰命合邦之学者论说辩问贯穿上下挥散而咸同幽昬而大明言若诞而不乖於圣理若肆而不失於正不为他奇以立名氏姑务逹其旨而已古人谓驾孔子之说者杨君固其徒欤宗元以为太学立儒官传儒业宜求专而通新而一者以为胄子师昔常游焉而未得其人今天下外多贤连帅方伯朝廷立槐棘之下皆用儒先【秋官朝士掌建邦外朝之法左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州长衆庶在其後注树棘以为位者取其赤心而外刺象以赤心三刺也槐之言怀也怀来人於此欲与之谋】而杨君之道未列於博士则谁咎欤无乃隐其声含其美以自穷欤夫以退让自穷於丰富之世以贻有位者羞是习易之说而废其道也於将行而问以言敢以变君之志

送徐从事北游序【徐从事一本作徐生其名不可得而考据题云北游盖公南迁後作】

读诗礼春秋能言说其容貌充充然而声名不闻传於世岂天下广大多儒而使然欤将晦其说讳其读不使世得闻传其名欤抑处於远仕於远不与通都大邑豪杰角其?而至於是欤不然无显者为之倡以振动其声欤今之世不能多儒可以盖生者观生亦非晦讳其说读者然则余二者为之决矣生北游必至通都大邑通都大邑必有显者由是其果闻传於世欤苟闻传必得位得位而以诗礼春秋之道施於事及於物思不负孔子之笔舌能如是然後可以为儒儒可以说读为哉送廖有方序【公集中有荅贡士廖有方论文书云今不自料而序秀才即此也又云自遭斥逐禁锢盖在永州时作观其序及书词气当元和七八年间云】

交州多南金珠玑瑇瑁【玑音几瑇音代瑁音昧】象犀【交州在广之南在唐隶安南通天竺道南海番禺合浦交趾皆其所属郡也】其产皆奇怪至於草木亦殊异吾常怪阳德之炳耀独发於纷葩瓌丽【葩披巴切瓌姑囬切】而罕锺乎人今廖生刚健重厚孝悌信让以质乎中而文乎外为唐诗有大雅之道夫固锺於阳德者耶是世之所罕也今之世恒人其於纷葩瓌丽则凡知贵之矣其亦有贵廖生者耶果能是则吾不谓之恒人矣实亦世之所罕也

送元十八山人南游序【韩退之集有赠元十八恊律诗云吾友柳子厚其人艺且贤吾未识子时已覧赠子篇即此序也公集中有送浩初序云退之寓书罪予曰见送元生序不斥浮图而浩初序在元和六年间作此当在其前也元十八於诗不见其名唯白乐天游大林寺序有河南元集虚者疑即其人也公时在永州】

太史公尝言世之学孔氏者则黜老子学老子者则黜孔氏道不同不相为谋余观老子亦孔氏之异流也不得以相抗又况杨墨申商刑名纵横之说其迭相訾毁抵牾而不合者可胜言耶然皆有以佐世太史公没其後有释氏固学者之所怪骇舛逆其尤者也今有河南元生者其人闳旷而质直物无以挫其志其为学恢博而贯统数无以踬其道【一有而字踬音质】悉取向之所以异者通而同之捜择融液与道大适咸伸其所长而黜其奇衺要之与孔子同道皆有以会其趋而其器足以守之其气足以行之不以其道求合於世常有意乎古之守雌者【一作存雄老聃曰知其雄守其雌为天下谿知其白守其辱为天下谷】及至是邦以余道穷多忧而尝好斯文留三旬有六日陈其大方勤以为谕余始得其为人今又将去余而南历营道观九疑【营道属永州零陵郡郡国志营道南有九疑山山海经注云其山九谿皆相似故曰九疑】下漓水【汉书作离水武帝纪将军出零陵下离水注离水出零陵】穷南越以临大海则吾未知其还也黄鹄一去青冥无极安得不凴丰隆愬蜚亷【丰隆雷师吕氏春秋云蜚亷风伯名】以寄声於寥廓耶

送贾山人南游序【序云吾长京师三十三年盖公生於代宗大历八年癸丑至德宗贞元五年年十七举进士九年登第十四年中博学宏词为集贤殿正字十七年调蓝田尉十九年拜监察御史二十一年乙酉顺宗立迁礼部员外郎为三十三年也然是年宪宗即位公以附王叔文出为邵州刺史十一月贬永州司马在永凡十载至元和十年正月始召至京师复出为柳州此公於此序纪其生平出处甚详贾景伯者不详其为人公序云居数月长乐贾景伯来此公到柳後数月当元和十年冬作也】

传所谓学以为已者是果有其人乎吾长京师三十三年游乡党入太学取礼部吏部科校集贤秘书出入去来凡所与言无非学者盖不啻百数然而莫知所谓学而为已者及见逐於尚书居永州刺柳州所见学者益稀少常以为今之世无是决也居数月长乐贾景伯来【一本景作宣】与之言邃於经书博取诸史羣子昔之为文章者毕【一作必】贯统言未尝詖【彼义切孟子詖辞知其所蔽】行未尝怪其居室愔然【愔挹淫切靖也】不欲出门其见人侃侃而肃召之仕怏然不喜导之还中国视其意夷夏若均莫取其是非曰姑为道而已尔若然者其实为已乎非已乎使吾取乎今之世贾君果其人乎其足也则居其匮也则行行不苟之居不苟容以是之於今世其果逃於匮乎吾名逐禄贬言见疵於世奈贾君何於其之也即其舟与之酒侑之以歌歌曰充乎已之【一无之字】居或以匮乎已之虚或盈其庐孰匮孰充为泰为穷君子乌乎取以寜其躬若君者之於道而已尔世孰知其从容者耶

送方及师序【序称刘连州禹锡也薛道州伯高也公集中有道州文宣王庙碑云河东薛公伯高由尚书刑部郎中为道州刘集有送僧方及南谒柳员外诗序云予为连州居无何而方及至出祴中诗一篇以贶予其词甚富留一岁观其行结矩如教益多之此公所谓馆焉而备其敬歌焉而致其辞者也薛之诗无见焉据刘梦得元和十年与公同时再斥公为柳州而刘为连州此公柳州作也又公集有毁鼻亭神记云元和九年薛公刺道州此序当作十年作明矣】

代之游民学文章不能秀发者则假浮屠之形以为高其学浮屠不能愿慤者则又托文章之流以为放以故为文章浮屠率皆纵诞乱杂世亦寛而不诛今有方及师者独不然处其位介然不踰节交於物冲然不苟狎遇逹士述作手辄缮録复习而不懈行其志不以自怠至於践青折萌泛席灌手虽小教戒未尝肆其心是故异夫假托为者也薛道州刘连州文儒之择也馆焉而备其敬歌焉而致其辞夫岂贷而滥欤余用是得不系其说以告于他好事者

送文畅上人登五台遂游河朔序【韩退之集有送浮屠文畅序云文畅喜为文章其周游天下凡有所行必请於搢绅先生以求咏歌其志贞元十九年春将行东南柳君宗元为之诗然公之诗今无传矣韩又有送文畅师北游诗在贞元二十一年後意与公此序同时作时公尚在京师也序言天官顾公吏部尚书顾少连夏官韩公兵部侍郎韩臯也余皆无所考五台山名隶代州於唐属河东道云】

昔之桑门上首【桑门即沙门也袁宏曰沙门汉言息也盖息意去欲而归于无为也後汉楚王英奉黄缣白纨诣相国曰以赎愆罪诏报曰其还赎以助伊蒲塞桑门之盛馔】好与贤士大夫游晋宋以来有道林道安远法师休上人其所与游则谢安石王逸少习凿齿谢灵运鲍昭之徒皆时之选【道林姓攴名遁道林其字也晋史王羲之传会稽有佳山水名士多居之谢安未仕时亦居焉孙绰李充许询支遁等皆以文义冠世并筑室东土与羲之同好尝与同宴集於会稽山隂之兰亭谢安传安寓居会稽与王羲之及高阳许询桑门支遁游处出则渔弋山水入则言咏属文无处世意习凿齿传时有桑门释道安俊辩有高才自北至荆州与凿齿初相见道安曰弥天释道安凿齿曰四海习凿齿时人以为佳对远法师东晋释慧远也住庐山庐山记云远师送陶元亮陆修静不觉过虎溪因相与大笑休上人宋桑门惠休姓汤氏宋书谢灵运孙超宗随父岭南元嘉未得还与惠休道人来往又文选有休上人诗与鲍明远诗相接意鲍昭当时与之游从者】由是真乘法印与儒典并用而人知向方今有释文畅者道源生知善根宿植深嗜法语忘甘露之味服道江表盖三十年谓王城雄都宜有大士遂蹑虚而西驱锡逾纪而秦人蒙利者益衆云代之间有灵山焉【云州代州属河东道】与竺乾鹫岭角立相望而往解脱者去来回复如在步武则勤求秘宝作礼大圣非此地莫可故又舍筏西土振尘朔陲【音垂】将欲与文殊不二之会【与同预】脱去秽累超诣觉路吾徒不得而留也天官顾公夏官韩公廷尉郑公吏部郎中杨公【一有刘公】有安石之德逸少之高习凿齿之才皆厚於上人而袭其道风伫立瞻望惧往而不返也吾辈尝希灵运明远之文雅故诗而序之又从而谕之曰今燕魏赵代之间天子分命重臣典司方岳辟用文儒之士以缘饰政令服勤圣人之教尊礼浮图之事者比比有焉【比薄必切次也】上人之往也将统合儒释宣涤疑滞然後蔑衣裓之赠【裓古待切释典有衣裓】委财施之会不顾矣其来也盍亦徵其歌诗以焜燿迥躅【迥一作回躅厨玉切】伟长德琏之述作【琏音辇】岂擅重千祀哉庶欲窃观风之职而知郑重耳【一作郑志耳】

送巽上人赴中丞叔父召序【上人序云重巽是也居永州龙兴寺公集有酬巽上人赠新茶诗又有题巽公院五咏此序在永作也中丞公湖南观察使柳公绰也新史公绰本传云公绰拜御史中丞李吉甫当国出为湖南观察使李吉甫再相在元和六年公此序是年作也记所云惠诚海云皆唐时名僧孟常州孟简也元和中拜谏议大夫以幸直出为常州刺史其本传云简晚路殊躁急佞佛过甚为时所诮尝与刘伯刍归登萧俛译次梵音者郑中书不详其人以时考之当是郑絪也旧史絪本传宪宗即位迁中书舍人俄拜中书侍郎与杜黄裳同秉国政至元和四年罢为太子宾客云】

或问宗元曰悉矣子之得於巽上人也其道果何如哉对曰吾自幼好【一作学】佛求其道积三十年世之言者罕能通其说於零陵【即永州也】吾独有得焉且佛之言吾不可得而闻之矣其存於世者独遗其书不於其书而求之则无以得其言言且不可得况其意乎今是上人穷其书得其言论其意推而大之逾万言而不烦摠而括之立片辞而不遗与夫世之析章句徵文字言至虚之极则荡而失守辩羣有之夥则泥而皆存者【夥胡果切齐谓多为夥泥去声】其不以远乎以吾所闻知凡世之善言佛者於吴则惠诚师荆则海云师楚之南则重巽师师之言存则佛之道不远矣惠诚师已死今之言佛者加少其由儒而通者郑中书洎孟常州中书见上人执经而师受且曰於中道吾得以益逹常州之言曰从佛法生得佛法分皆以师友命之今连帅中丞公具舟来迎饰馆而候欲其道之行於远也夫岂徒然哉以中丞公之直清严重中书之辩博常州之敏逹且犹宗重其道况若吾之昧昧者乎夫衆人之和【胡卧切】由大人之倡洞庭之南竟【一作竞】南海其士汪江也求道者之多半天下【一有而字】一唱而大行於远焉是行有之则和焉者将若羣【一作居】蛰之有雷不可止也於是书以为巽上人赴中丞叔父召序送僧浩初序【浩初龙安海禅师弟子也公集有海禅师碑序云近李生础自东都来退之又寓书罪予且云见送元生序不斥浮屠盖公前有送元十八山人南游序云太史公没其後有释氏固学者之所怪骇舛逆其尤者也今有河南元生者悉通而同之要之与孔子同道此韩以为有损於圣人之教故寓书以罪之惜乎韩之书今逸矣公此序又深言浮屠与易论语合虽圣人复生不可得而斥则公之嗜浮屠其深如此韩寓书在分司东都时当元和三年间此序公是时在永州作次前篇盖元和六年云】

儒者韩退之与余善尝病余嗜浮图言訾余与浮图游【訾音紫】近陇西李生础自东都来退之又寓书罪余且曰见送元生序不斥浮图浮图诚有不可斥者往往与易论语合诚乐之其於性情奭【一作?】然不与孔子异道退之好儒未能过掦子掦子之书於庄墨申韩亦有取焉浮图者反不及庄墨申韩之怪僻险贼耶曰以其夷也果不信道而斥焉以夷则将友恶来盗跖而贱【一作残】季札由余乎非所谓去名求实者矣吾之所取者与易论语合虽圣人复生不可得而斥也退之所罪者其迹也曰髠而缁无夫妇父子不为耕农蚕桑而活乎人若是虽吾亦不乐也退之忿其外而遗其中是知石而不知韫玉也【韫音藴】吾之所以嗜浮图之言以此与其人游者非必能通其言者且凡为其道者不爱官不争能乐山水而嗜闲安者为多吾病世之逐逐然唯印组为务以相轧也【轧乙黠切】则舍是其安从吾之好与浮图游以此今浩初闲其性安其情读其书通易论语唯山水之乐有文而文之又父子咸为其道以养而居泊焉而无求则其贤於为庄墨申韩之言而逐逐然唯印组为务以相轧者其亦远矣李生础与浩初又善今之往也以吾言示之因北人寓退之视何如也

送元暠师序【暠音皓刘梦得集有送僧元暠南游诗并引云予策名二十年百虑而无一得然後知世所谓道无非畏途唯出世间法可尽心耳繇是在席砚者多旁行四句之书备将迎者皆无赤髭白足之侣深入智地静通还源客尘观尽妙气来宅内视胄中犹煎链然开士元暠姓陶氏本丹阳居家世有人爵不藉其资於毗尼禅那极细牢之义於中後日习摠持之门妙音奋迅愿力昭荅雅闻予事佛而亟来相从或问师隳形之自对曰少失怙恃推棘心以求上乘积四十年身羸老将至而不懈始悲浚泉之有冽今痛防墓之未迁涂刍莫备薪火恐灭诸相皆离此心长悬虽万姓归佛尽为释种如河入海无复水名然具一切智者岂遗百行求无量义者寜用断思今闻南诸侯雅多大士思叩以苦调而布其末光无容至前有足悲者予闻是说巳力不足而悲有余因为诗以送之庶乎践霜露者聆之有恻诗曰宝书翻译学初成振锡如飞白足轻彭泽因家凡几世灵山预会是前生传灯已悟无为理濡露犹怀罔极情从此多逢大居士何人不解解珠缨公序所谓师居武陵有年数矣与刘游久且昵持其诗与引而来即此也武陵即鼎州刘梦得与公永贞元年同贬员外司马刘为鼎州而公为永州元暠时自鼎州来公此序永州作也次前篇当元和六年】

中山刘禹锡明信人也不知人之实未尝言言未尝不雠元暠师居武陵有年数矣与刘游久且昵持其诗与引而来余视之申申其言勤勤其思其为知而言也信矣余观世之为释者或不知其道则去孝以为达遣情以贵虚今元暠衣粗而食菲病心而墨皃以其先人之葬未返其土无族属以移其哀行求仁者以冀终其心勤而为逸远而为近斯盖释之知道者欤释之书有大报恩十篇咸言由孝而极其业世之荡诞慢者【弋攴切多言也】虽为其道而好违其书於元暠师吾见其不违且与儒合也元暠陶氏子其上为通侯为高士为儒先生【一有贤字无生字一无生与贤字】资【一作见】其儒故不敢忘孝迹其高故为释承其侯故能与逹者游其来而从吾也观其为人益见刘之明且信故又与之言重叙其事

送琛上人南游序【序云琛自京师而来又南出乎桂林桂林桂州也在永州作】

佛之迹去乎世久矣其留而存者佛之言也言之着者为经翼而成之者为论其流而来者百不能一焉然而其道则备矣法之至莫尚乎般若经【一作道】之大莫极乎涅盘世之上士将欲由是以入者非取乎经论则悖矣而今之言禅者有流荡舛误迭相师用妄取空语而脱略方便颠倒真实以?乎已而又?乎人又有能言体而不及用者不知二者之不可斯须离也离之外矣是世之所大患也吾琛则不然观经得般若之义读论悦三观之理昼夜服习而身行之有来求者则为讲说从而化者皆知佛之为大法之为广菩萨大士之为雄修而行者之为空荡而无者之为碍夫然则与夫增上慢者异矣异乎是而免斯名者吾无有也将以广其道而被於远故好游自京师而来又南出乎桂林未知其极也吾病世之傲逸者嗜乎彼而不求此故为之言送文郁师序【一作引文郁师公之族也序云挟海泝江独行山水间盖公时在永州而师来也又云当世以文儒取名声为显官入朝受憎?讪黜摧伏不得守其土者十尝八九此公自言云尔】

柳氏以文雅高於前代近岁颇乏其人百年间无为书命者登礼部科数年乃一人後学小童以文儒自业者又益寡今有文郁师者读孔氏书为诗謌逾百篇其为有意乎文儒士矣又遯而之释背笈箧怀笔牍挟海泝江独行山水间翛翛然模状物态捜伺隐隟【去逆切说文阸塞也】登高远望凄怆超忽游其心以求胜语若有程督之者已则被缁艾茹蒿芹志终其躯吾诚怪而讥焉对曰力不任奔竞志不任烦拏苟以其所好行而求之而已尔终不可变化吾思当世以文儒取名声为显官入朝受憎?讪黜摧伏不得守其土者十尝八九若师者其可讪而黜耶用是不复讥其行返退而自讥於其辞而去也则书以畀之

送璿上人归淮南觐省序【序云退使孺子执简而序之与前送杨郎中使还汴州序称童孺同意作之年月不可考以文意推之公时尚在京师当贞元十四五年间也员外郎刘公其名未详】

金僊氏之道盖本於孝敬而後积以衆德归於空无其敷演教戒於中国者离为异门曰禅曰法曰律以诱掖迷浊世用宗奉其有修整观行尊严法容以仪范于後学者以为持律之宗焉上人穷讨秘义发明上乘奉威仪三千虽造次必备尝以此道宣於江湖之人悦其风而受其赐攀慈航望彼岸者盖千百计天子闻之徵至阙下御大明秘殿以问焉导扬本教颇甚称旨京师士衆方且翘然仰大云之泽以植德本而上人不胜顾复之恩退怀省侍之礼恳廹上乞遂无以夺由是杖锡东顾振衣晨征右司员外郎刘公深明世典通逹释教与上人为方外游始荣其至今惜其去於是合郎署之友诗以贶之退使孺子执简而序之因系其辞曰上人专於律行恒久弥固其仪刑後学者欤诲于生灵触类蒙福其积衆德者欤觐于高堂视远如迩其本孝敬者欤若然者是将心归空无舍筏登地固何从而识之乎古者赠礼必以轻先重故郑商之犒先乘韦【左传僖公三十三年秦人袭郑及滑郑啇人弦高将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫】鲁侯之赠後吴鼎【鲁襄公十八年公会晋侯及诸侯围齐十九年诸侯还自沂上盟于督扬晋人执邾悼公以其伐我故晋侯先归公享晋六卿于蒲圃贿荀偃束锦加璧乘马先吴寿梦之鼎注寿梦吴子乘也献鼎於鲁因以为名古之献物必有以先今以璧马为鼎之先】今饯诗之重皆後吴鼎也【後一作衆】故乘韦之比得序而先之且曰由礼而不敢让焉

送玄举归幽泉寺序【作之年月未详】

佛之道大而多容凡有志乎物外而耻制於世者则思入焉故有貌而不心名而异行刚狷以离偶纡舒以纵独其状类不一【一有也字】而皆童髪毁服以游於世其孰能知之今所谓玄举者其视瞻容体未必尽思迹佛而持诗句以来求余夫岂耻制於世而有志於物外者耶夫道独而迹狎则怨志遂而形羁则泥幽泉山山之幽也闲其志而由其道以遯而乐足以去二患舍是又何为耶既曰为余来故於其去不可以不告也

柳河东集卷二十五








汪侯判经纪

丰城县耿文，

「状告为虎牙吞骗事：祸本买糖，往苏贸易，虎牙朱秀，口称高价，拦河饵接，强抢夺船，满载货物，昼夜运至伊家，私自发卖，鬼名出数，三日一空。设限十日毕账，至今半载无收。孤客牢笼，恐作江湖怨鬼。号天追究事怨。上告。」

朱秀诉曰：

「状诉为黑冤诬陷事：身充牙行，刁客耿文将糖投卖，现价交易，并无赊帐。因取牙 饭钱，算银八两。枭图白骗，黑心反诬。乞准明查，若身行骗，罪甘斧劈。上诉。」

汪侯审云：

「朱秀以喇虎市棍，私充牙行，图接耿文糖货，盖行吞骗。此唇吻为剑锋，门户为坑阱，厘秤为戈矛，而劫杀客商者也。夫糖曰五十桶亦已多矣，价曰六十两不为少矣。岂恶今无耻施恶，一概鲸吞，而俾异乡孤客累累然如丧家狗耶！理合追还，疏通客路。」


○谕李怀光诏

李怀光往因职任，颇著干能。朕嗣位之初，首加拔擢，托为心膂，授以旌旄。顷岁河朔不宁，令往征讨，任兼将相，恩极邱山。及朱泚猖狂，诱奸作乱，扰动京邑，逼迫奉天。怀光率领全军，奔赴国难，凶逆逃遁，宗社再宁。保安朕躬，实有所赖。委元帅河中府之权，兼太尉中书令之秩，广增户食，赏及宗亲。人臣之盛，莫与为此。岂朕於怀光不尽，岂朕报怀光不崇？京邑未收，嫌衅已构，被朱泚潜使奸人说诱，又受张佋等惑乱之辞，曾不觉知，自生疑阻，遂与元恶通和往来。朕志在推诚，事皆掩覆，礼遇转厚，委任转深。都不悛心，凶恶日甚。敕书尉问将士，怀光并不令宣，三军咸欲收城，怀光并不令出。自云已共朱泚定约，不能更事国家。兼朱泚所遣来人，令见宣尉敕使，公言迫胁，无复君臣。

朕以眇身，获承鸿业，务全大计，迁幸山南。苍黄之间，备历危险，赖朔方等军将士，保守忠义，耻陷恶名，不谋同辞，誓守臣节。怀光知将士之意，不可改移，径往河中，偷安朝夕。据有罪迹，情实难原。然以奉天解围，尝著勋烈，昨又遣男璀等谢罪，恳请束身归朝。朕悯其改过之诚，念其赴难之效，以功赎罪，务在优容。令给事中兼御史大夫孔巢父斋先授怀光太子太保敕牒，河中宣慰讫，三日内便与怀光同赴上都。所在保护，不得邀截惊动，违者按以军令。仍许怀光将百人已下，随身防援，如欲使令家口同行亦听。怀光若至阙庭，必保全终始，厚恩宠命，待之如初。仍赐实封五百户，子孙承袭，代代无绝，信如皦日，朕不食言。

朔方军素推忠义，国家每有危难，未尝不立大功。子仪两收京城，皆是此军之力，昨又远从河北，来赴奉天。逆贼畏威，望风奔遁，眷言殊绩，朕岂暂忘其事。将士各竭忠志，叶心戮力，横遭迫胁，无路自申，每一念之，痛心自咎。比者君臣阻隔，只为怀光一人，今怀光自请入朝，犹舍其罪，况诸将士并是功臣，各宜坦然，更勿忧虑。所有官爵实封，并赐名定难功臣，一切如故，仍准元敕，超五资与改转。


○敕安西节度王斛斯书

敕王斛斯：卿在西镇，军务烦劳，皆能用心，处置不失。顷与突骑施攻战，历涉三年，降虏生俘，所获过当，悬军能尔，朕甚嘉之。行官已有赏劳，在卿固合优奖，今授卿重职，兼彼领护，且复褒进，终为後图。吐蕃此来，意不徒尔，所有计较，前已略言，先觉预防，无能为也。万里之外，三军之宜，一以委卿，勿失权断。秋後渐冷，卿及将士已下并平安好，遣书指不多及。


○上荥国夫人杨氏论拜亲无益启

僧道宣等启：窃闻绍隆法任，必归明哲，崇护真诠，良资宠望。伏惟夫人夙著薰修，启无疆之福；早标信慧，建不朽之因。至於佛教威仪，法门轨式。实望特垂恩庇，不使陵夷。自敕被僧徒，许隔朝拜，诚当付嘱之意，实深荷戴之情。然於父母，犹令跪拜，私怀徒惬，佛教甚违，若不早有申闻，恐遂同於俗法。僧等翘注，莫敢披陈，情用回惶，辄此投诉。伏乞慈覆，特为上闻。倘遂恩光，弥深福庆。不胜恳切之至，谨奉启以闻，尘扰之深，惟知悚息。谨启。


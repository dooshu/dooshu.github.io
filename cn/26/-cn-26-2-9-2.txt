朱珍（李唐宾附）


朱珍，徐州丰人也。少与庞师古等俱从梁太祖为盗。珍为将，善治军选士，太祖初镇宣武，珍为太祖创立军制，选将练兵甚有法。太祖得诸将所募兵及佗降兵，皆以属珍，珍选将五十余人，皆可用。梁败黄巢、破秦宗权、东并兖郓，未尝不在战中，而常勇出诸将。太祖与晋王东逐黄巢，还过汴，馆之上源驿，太祖使珍夜以兵攻之，晋王亡去，珍悉杀其麾下兵。义成军乱，逐安师儒，师儒奔梁。太祖遣珍以兵趋滑州，道遇大雪，珍趣兵疾驰，一夕至城下，遂乘其城。义成军以为方雪，不意梁兵来，不为备，遂下之。

秦宗权遣卢瑭、张晊等攻梁，是时梁兵尚少，数为宗权所困。太祖乃拜珍淄州刺史，募兵于淄青。珍偏将张仁遇白珍曰：“军中有犯令者，请先斩而后白。”珍曰：“偏将欲专杀邪？”立斩仁遇以徇军，军中皆感悦。珍得所募兵万余以归，太祖大喜曰：“贼在吾郊，若践吾麦，奈何！今珍至，吾事济矣！且贼方息兵养勇，度吾兵少，而未知珍来，谓吾不过坚守而已，宜出其不意以击之。”乃出兵击败晊等，宗权由此败亡，而梁军威大振，以得珍兵故也。

珍从太祖攻朱宣，取曹州，执其刺史丘弘礼。又取濮州，刺史朱裕奔于郓州。太祖乃还汴，留珍攻郓州。珍去郓二十里，遣精兵挑之，郓人不出。朱裕诈为降书，阴使人召珍，约开门为内应。珍信之，夜率其兵叩郓城门，朱裕登陴，开门内珍军，珍军已入瓮城而垂门发，郓人从城上磔石以投之，珍军皆死瓮城中，珍仅以身免，太祖不之责也。

魏博军乱，囚乐彦贞。太祖遣珍救魏，珍破黎阳、临河、李固，分遣聂金、范居实等略澶州，杀魏豹子军二千于临黄。珍威振河朔。魏人杀彦贞，珍乃还。梁攻徐州，遣珍先攻下丰县，又败时溥于吴康，与李唐宾等屯萧县。

唐宾者，陕人也。初为尚让偏将，与太祖战尉氏门，为太祖所败，唐宾乃降梁。梁兵攻掠四方，唐宾常与珍俱，与珍威名略等，而骁勇过之，珍战每小却，唐宾佐之乃大胜。珍尝私迎其家置军中，太祖疑珍有异志，遣唐宾伺察之。珍与唐宾不协，唐宾不能忍，夜走还宣武，珍单骑追之，交诉太祖前。太祖两惜其材，为和解之。

珍屯萧县，闻太祖将至，戒军中治馆厩以待。唐宾部将严郊治厩失期，军吏督之，郊诉于唐宾，唐宾以让珍，珍怒，拔剑而起，唐宾拂衣就珍，珍即斩之，遣使者告唐宾反。使者晨至梁，敬翔恐太祖暴怒不可测，乃匿使者，至夜而见之，谓虽有所发，必须明旦，冀得少缓其事而图之。既夕，乃引珍使者入见，太祖大惊，然已夜矣，不能有所发，翔因从容为太祖画。明日，佯收唐宾妻子下狱。因如珍军，去萧一舍，珍迎谒，太祖命武士执之。诸将霍存等十余人叩头救珍，太祖大怒，举胡床掷之曰：“方珍杀唐宾时，独不救之邪！”存等退，珍遂缢死。






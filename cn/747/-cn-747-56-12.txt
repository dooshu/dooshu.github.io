○授李吉甫中书侍郎同平章事制

门下：昔周宣王思宏文武之道，则以申甫代天工；汉宣帝思继祖宗之风，则以邴魏执邦柄。是以克绍前烈，俱称中兴。朕以眇身，托於人上，亦思所以缵列圣之绪，致太阶之平，怀柔四夷，亲附百姓，将成莫大之业，遂获非常之才，授之钧衡，俾作舟楫。银青光禄大夫行中书舍人翰林学士上柱国李吉甫，符彩外发，清明内融，体仁而温，抱义而峻。识洞精赜，知皇王致理之由；学该古今，穷天人相与之际。自擢於纶阁，列在禁围，鼓三变之文，润色王度；总五才之用，参赞庙谟。化俗思迈於成康，致君愿及於尧舜。当注意之所向，每罄心而必陈。深中不回，独立无惧，经纶常见其道远，激切多至於涕零。王纲以张，蜀寇斯殄，左右密勿，实由嘉言。降神而生，辅朕为理，调三光以序六气，遂物情而熙帝猷。是为中枢，司我大本，命尔俞往，其惟勖哉。於戏！宰相之任，安危所系，百辟为宪，万邦所瞻。与其明察以为公，不若严重而有制；与其将顺於甚美，不若匡救於纤违。审泾渭以序人伦，谨绳墨以正天下，交泰之运，其若斯乎。敬听朕言，以践乃职。可守中书侍郎同中书门下平章事，散官勋如故，主者施行。


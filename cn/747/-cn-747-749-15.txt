○朱载言除循州刺史袁循除渭南县令张公及除献陵令韦幼章除京兆府仓曹等制

敕。前灵盐节度掌书记朝请郎试大理司直兼殿中侍御史朱载言等。刺史县令，皆古之五等诸侯，行诏条纪纲，专教化杀生者也。得其才则疲人苏息，非其任则百姓愁怨。载言、循、省问、远等，或以吏理进官，或以科名入仕，当此选择，闻无悔尤。海丰越俗，王畿召邑，夫邪正表前之影，教令草上之风，若非律身，不能为理。公及以勤谨膺陵邑慎选，幼章以才敏坐京兆剧曹，各有官业，无自废怠。可依前件。


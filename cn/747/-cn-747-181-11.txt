○夏日宴宋五官宅观画障序

宋五官芝庭袭誉，盛文史於三冬；桂幄凝欢，照绮罗於九夏。樽浮绿蚁，每披仙雾之文；障列青牛，更写行之态。尔其龙编绣质，贝锦分花。隐映楼台，比窗帘之在旦；参差花叶，若桃李之恒春。楚媛调弦，韩娥对酒。虹桥度幔，鹊镜临妆。佩引琅，讵动怀风之韵？鞍回玳瑁，唯奔逐日之姿。鱼鸟冷而相亲。泉石纷而在玩。宋家斯近，难别谢於登垣；秦氏未遥，自堪留於驻马。惊鸿擅美，丹青贵近质之奇；吐凤标华，宫徵得缘情之趣。递扬笔妙，式畅辞端。


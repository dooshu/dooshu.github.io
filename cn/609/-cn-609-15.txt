卷十五 笑谈部

陶庵曰：尼父莞尔弦歌，而弦歌有何可笑？佛祖拈花一笑，而拈花有何可笑？陆士龙服缞临涧，笑几溺水，而服缞临涧有何可笑？然而触目会心，忽然颐解，真有不知其然而然者。故笑，如做梦，有想有因，不可强也。冯子犹集古今笑，而以天地间忠孝廉节极正经之事，俱付之一笑，则亦今日之孔文举、祢正平矣。余所记者则大异是。记一可笑之言，无不喷饭；记一可笑之事，无不掀髯。纵使包待制冷面寒铁，偶见一则，亦不得不为之河清一度也。集笑谈十五。

武宗在宣府迎春，借诸剧戏饰，大车数十辆，令僧与妓女数十人共载。妓女各执皮球，车驰，妓女交击僧头，或相触而堕。上大笑以为乐。

浙中一缙绅学仙，引导许久，妄自意身轻可以飞举。乃于园中迭案数层，登而试之。两臂才张，遽而堕损，医治弥月方愈。语人曰：“但愿吾做得半日神仙，便死也甘心。”

武宗朝，以国姓朱，禁天下畜猪，杀猪者罪无赦。凡民间小豭皆弃之，沟渠市河为满。

高邮学正夏有文，弘治末献书阙下，曰“万世保丰永亨管见”。上嘉之，更“管见”两字曰“策”。夏遂书官衔云“献万世保丰永亨管见，天子改为策字，高邮州学正夏有文”。

徐侍御如珪谪出，后迁廷评，不欲忘旧衔，投台中刺曰“台末”，于他刺曰“台驳”。又有太常少卿白若琏，性谦下，投诸贵人刺曰“渺渺小学生”。好事者作谣曰：“台末台驳，渺渺小学，同是一珪，徐如白若。”闻者绝倒。

归太仆谪官吴兴，每理事，吏胥杂役环挤案傍，几不容坐。归以朱笔饱蘸捉向诸人曰：“若辈若不速退，我便洒将来也。”合堂大笑。

吴康斋召至京师，以两手大指、食指作圈曰：“令太极常在眼前。”长安街上小子常以萝卜投其中戏侮之，公亦不顾。

袁太冲同二缙绅在宾馆坐久，一公曰：“司马相如日拥文君，好不作乐。”一公曰：“宫刑时却自苦也。”袁闭目摇首曰：“温公吃一吓。”

越中有李少白者，书画皆俗笔，而自负能诗，乃作字说曰：“先人号继白，而某号少白，某所少者乃李太白之白，非先人继白之白也。盖先人不能诗，某则何所少哉！”

李少白作《倒橕船》诗云：“越地无车马，乘船便当街。浑身着木屐，未死进棺材。蜕壳钻篷出，撺梭下堰来。夜深相遇处，你陇我侬开。”

王侍御家资数十万，每夜必与妾婢数沁茶青豆，客至几次，共享豆几十粒，仗几十粒，必交盘入册。侍御出见客，腰间琅琅有声，则其厩库、厨楅各门匙钥也。

北地盛作跳神，召戏则戏，召酒则酒，召食则食。有跳神者见主人堂后有琵琶两具，误认以为火腿，呼曰：“急煮后堂火腿来！”主人跪拜曰：“尊神，实是琵琶，不是火腿。”跳神大声曰：“你凡人叫做琵琶，咱天上叫做火腿！”

苏州吴上舍不读书而好为势交，一日闻友人读《归去来辞》，至“临清流而赋诗”，遽问曰：“是何处临清刘副使？幸携带往贺之。”友人曰：“此《归去来辞》。”乃曰：“我道是见任上京，若是归去者，不往也罢。”

先伯九山为延平令，胞弟紫渊至署，见案牍中有武举某者告状，即大怒，促九山立拘其人，痛责三十，发重监羁候。九山俟其气稍平，问之曰：“是人于何处得罪吾弟？”紫渊笑曰：“渠何曾得罪于我，绍兴武举张全叔与我有口过，今痛责此人，使其知武举也是我张紫渊打得的。”

贺美之与伊德载同饮一富民家，富民谄奉德载，而不识“伊”字，屡呼“尹大人”，酣酢重沓，略不顾贺。贺斟大觥呼之曰：“尔其与我饮一杯，不要傍若无人！”

越中一先辈喜看戏，闻锣鼓声，心急步不能移，辄仆地。子孙以小椅舁之，则呼曰：“努力，努力！早到一刻，便是孝子慈孙。”

先叔三峨喜评论试牍，言之侃侃，即数百名外，其间高下，谓一名不可移易。故人言“张三峨看考卷极准，极确，却要在发案之后。”

先叔紫渊煮狗熟，邀刘迅侯共食之。迅侯以事出，作一简复之曰：“弟政忙，不及过兄，如有意，幸分我一杯羹。”

王修仲与其族人讼，族人不能胜，夜持刀杀之，修仲走避，获免。次日谓其友曰：“某昨几为族人所杀，幸弟防避得紧，彼始善刀而藏之矣！”

汪司马伯玉喜用文语。一日，其媳与夫竞宠，操刀割其势，其子大喊，叫声达于外。座客惊问，伯玉曰：“儿妇下儿子腐刑。”

有吴生者，老而趋势。偶赴席，见布衣后至，意轻之，止与半揖。已而见主人恭甚，私询之，乃张伯起也，要致殷勤，欲与再揖。张笑曰：“适已领过半揖，但乞补还，弗复为劳。”

庐陵陈文贪鄙，至死，门下人有善滑稽者谓人曰：“昨夜二夜叉来取公，一夜叉搀之，公不肯去。其一日：‘彼将望升太师柱国，如何舍得去？’搀之者日：‘即为阎罗王，何虑也！’公喜日：‘如何便为阎罗王？’夜叉叹日：‘公有淮盐十余万，非阎罗王而何？’”闻者绝倒。

先伯九山临清被难，嗣子墨妙往奔丧，闻乱，不果往。倪司马元璐发兵勤王，至淮而返。时人对之曰：“张孝子奔丧，莫（墨）妙不去；倪司马勤王，原路（元璐）归来。”

杨椒山廷杖，有人送蚺蛇胆，曰：“服此可无楚。”椒山却之曰：“椒山自有胆，何必蚺蛇哉！”传为美谈。会稽陶印祖，有馈以海狗肾者，亦效其语曰：“印祖自有肾，何必海狗哉！”

越中让檐街王禹屏家善饮，子侄皆豪量。凡款客，一入门即加锁钥，竟日不开，恐客逃席。至丙夜，客皆醉倒。令稚子举火照之，客则展侧者，必呼曰：“客尚能动，快拿酒来！”












卷十五 笑谈部(2)

正德间有医官徐髯翁者，受武宗知遇，曾以御手凭其左肩，遂制一龙爪于肩上。与人揖，左手擎起，只下右手。

会稽陶氏有老人好酒，而其子妇鄙吝。一夕月佳，老人起坐庭除，酒思渴甚，呼其子看月，不应，频呼之，其子曰：“月有恁好看？”老人曰：“汝即不看，可与我壶洒，我自看之。”其子曰：“夜深何从得酒？”老人大怒，出门外大呼曰：“陶某殴父，邻舍救应！”比邻皆起评问，知其故，乃罚其子酒一大壶，供老人看月，而令其子妇安寝如故。

绍兴司理李应期，山东人，坐堂上理事。吏胥以饼饵啖之，俗名玉露霜，甜而可厌。司理撮食之甚美，口中念念曰：“李推官莫忘祖宗积德，出尔子孙发了黄甲，却恁般受用！”

李推官向越中子衿盛称：“绍兴人材之盛，天下莫比。我山左寥寥，有得几人！”子衿曰：“老师贵处有孔夫子。”司李曰：“便只有这一个，也不曾发得黄甲！”

李司李与人谈，辄懮国运，人有言：“近日黄河水涸，漕船挤塞奈何？”司李曰：“如此看起来，天下倒有亡的机括。”

李司李有门人馈金鱼十余尾，皆重价，司李收进，尽煮食之。次日见其人曰：“昨日见惠金鱼，好颜色，食之只是少味。”

李司李寿日，有馈寿桃，上以粉饵作八仙。司李见八仙，先令蒸食。次日谢馈者曰：“承馈八仙，穿红的狠好吃，穿黄的还好吃，那穿绿的极难吃。”盖绿者以铜绿和之，故难吃也。衙役闻之匿笑。

李司李见人馈黄甲蟹，异之。携至署中，揭奁盖，蟹擎螯乱出。司李踞桌上大呼曰：“有沙虎，有沙虎！”署中人俱走避。随役急进，缚蟹出，一署始安。

胡卫道三子：长名宽，次名定，季名宕。卫道妻亡，俾友人作墓志。友人直书曰：“夫人生三子宽定宕。”见者失笑。

迂仙醉，向人家撒溺。阍者呼之曰：“何物狂徒，当门撒溺！”迂睨视曰：“是汝门不合向吾鸟耳！”其人不觉失笑曰：“吾门旧矣，岂今日造而向汝鸟？”迂指其鸟曰：“老子此鸟，也不是今日造的！”

迂仙雨中借人衣着之，失足跌损一臂，衣亦少污。从者为之摩痛甚力，迂止之曰：“汝第浣衣，勿揉我臂。”从者曰：“臂且损，遑惜衣？”迂曰：“臂是我自家的，便跌坏，无人来问我讨还。”

迂仙与人斗殴，咬伤其鼻，讼之官。迂曰：“他自咬其鼻，赖我耳！”官曰：“鼻高口低，岂能自咬？”迂曰：“他踏凳子上咬的。”

迂仙与卫隐君弈，卫着白子，迂大败，积子如山，枰中一望浩白。迂懊恨曰：“老子命蹇，偏拈着黑棋。”

村学究孙一经夏日纳凉，顷之云翳，孙曰：“必有大风。”友人诘之，曰：“夏云多奇风。”

村翁自夸其子聪明，已习《春秋》。或云：“读过《左传》否？”答曰：“《左传》未读，读过‘右传’矣。”或曰：“何谓右传？”村翁曰：“昨听见小儿读‘右传第一章’。”

吴蠢子年三十，倚父为生，父年五十矣。遇星家推父寿当八十，子当六十二。蠢子曰：“我父寿止八十，我到六十，以后那两年靠谁养活？”

杭州参军独孤守忠领粮船赴都，夜半集船上人，至则无别语，但曰：“逆风断不可张帆！”

姑苏周用斋性骀，以白金五十两，令其家人出八色银杂办，应得六十两。家人匿二十两，持四十两进，用斋骇之。家人曰：“五八得四十。”用斋沈吟半晌，点头曰：“是，是，五八得四十。”

周用斋释褐后到部听选，过堂吏呼曰：“说大乡贯。”用斋误为“大乡官”，乃对曰：“敝乡有状元申瑶泉。”吏部知其騃，麾之使出。谓同人曰：“尚有王荆老未曾言，适堂上色颇不善，想为此耳。”

迂仙向混堂洗澡，日午汤秽，迂仙取以漱口。同浴人曰：“秽人，此乃可漱口耶？”迂仙一手掩其口，一手摇令勿言，漱毕，走向混堂外，将水吐出。

昆山陈梧亭，言其邑某秀才有疑疾，而性复迂缓。夜在家，常伏暗处，俟其妻过，遽前抱之。妻惊呼，则大喜曰：“吾家出一贞妇矣！”

景帝隆福寺成，都民往观。忽一西番回回持斧上殿，杀二僧，伤人三四。执得，下法司鞫问，云：“见寺中新作转轮，藏其下推轮转者皆刻教门形像，悯其推运劳苦，是以仇而杀之。”

冯子犹《甲申纪事》载：一大老投顺闯贼，授湖广道御史。常语人曰：“我原要死节，奈小妾不肯何！”小妾者，所娶秦淮妓女也。

钱位坤降闯贼不用，托周钟引拔，得授助教。钟与语有授官消息，便向人曰：“我明日此时便非凡人了。”京师人为作“不凡人传”。

祝东岱为毗陵府幕，署武进县事，每坐堂鞫一事，必进三五次。以如夫人在内，防范甚严，每出其不意，进署伺之也。

祝东岱理讼牍，必于堂上作审单。岸帻吟哦，运思苦构，字字用夹圈，高声朗诵，出座跳跃，按胥役肩读与听之，问曰：“我老爷才学何如？”

丘阁老琼山自制饼，软腻适口，托中官进。上食之，喜，命司膳监效为之，不中式，俱被责。因请之，丘不告以故，中官曰：“以饮食器用进上取宠，吾内臣供奉之职，非宰相事也。”由是京师盛传为“阁老饼”。

解缙、杨士奇、周是修共约死难，金陵破，是修殉节，而解、杨负约。后日士奇为是修作传，语其子曰：“脱我死，孰传而尊公？”

外祖陶兰风先生倅凤阳，升任行，时舅氏虎溪在户垣，本道吕巨源以计事相托，设席祖行。外祖点戏，念完全戏无过梁灏，遂唱《青袍》第二出雷部考察追击吕纯阳，称吕道，或骂野道，求梁灏指甲内避过此劫。外祖汗出浃背，归语其家人曰：“我此际恨无地洞可穿！”

周用斋往吊王弇州，误诣王荆石。荆石出见，用斋遽称“尊公可怜者”再。荆石曰：“老父幸无恙。”周曰：“公尚未知尊公耗邪？已为朝廷置法矣！”荆石笑曰：“得无吊弇州乎？”周悟非是，急解素服言别。荆石命缴原刺，周曰：“不须见还，即烦公致意可也。”

湖州吴主事家素饶，求李西涯文寿其父，公鄙其人，不许。吴问其友曰：“今朝中爵位极尊者为谁？”曰：“英国公太师左柱国也。”吴即缄币求诗，英国令门客作诗与之，吴夸于人曰：“英国当朝第一人，乃为我作诗，何必李学士也！”

锦衣门达甚得上宠，有桂廷珪为达门客，镌一印章曰“锦衣西席”。后有甘堂为洗马江朝宗婿，亦刻一印章曰“翰林东床”。一时以为确对。

何敬容在选日，客有姓吉者诣之，敬容问曰：“卿与丙吉远近？”答曰：“如明公之于萧何。”

刘髦二子俱登进士，其长妇入京，公送登舟，以手援之。郡守见而笑，公曰：“府公笑我乎？若跌入水，尤可笑也。”次妇入京，公卧疾，呼至床前曰：“老年头风，可买一帕寄回。”明日登程，诸亲毕集，忽呼子妇曰：“毋忘昨夜枕上之嘱。”众骇然，问其故，乃始抚掌。

绍兴岑太守有姬方娠，一人冲道，缚之，乃曰卜者。岑曰：“我夫人有娠，弄璋弄瓦？”其人不解文义，漫应曰：“璋也弄，瓦也弄。”怒而责之。后果双生，一男一女，卜者名遂大着。












卷十五 笑谈部(3)

谢兵马之妻为墙倒压死，杨天锡往吊，谢泣曰：“寒荆适值有孕，今死不成尸，奈何？”杨笑曰：“此所谓虽不成诗，叶韵而已。”

一山人自负其才，企慕太史公，途中闻乞儿化钱，乃戏之曰：“若乞钱得几何？若叫我太史公，赏汝百钱。”乞儿连唤数声，遂罄囊与之，一笑而去。乞儿问人云：“太史公是何物，值钱乃尔？”

天启间绍兴发援辽兵数百，大船装载，鳞次而进。管兵者至钱清，遂传令泊船。或曰：“天色尚蚤，何便停泊？”管兵者曰：“尔不闻牛头山极多强盗？”

吉州士子赴省试，书一牌云“庐陵魁选欧阳伯乐”。或诮之曰：“有士遥来自吉州，姓名挑在担竿头。虽知汝是欧阳后，毕竟从来不识修。”

族叔张五嶷口吃有痴兴，曾三应省试。进场后即牵人说梦曰：“我得一梦，上一最高处，脚下如踏棉絮。忽见一门，门圆如规，我进门觉冷甚。升堂见阶下大树一株，上着花如金粟，下有老人持斧立其下，身傍有一白猫甚可爱。我意欲折花，堂后闪出一女子，其美非常，向我云：‘汝花直在顶上。’命老人掇梯为我折取。我持花出门，不觉惊醒，此梦不知吉凶若何？乞高明为我解之。”

五嶷叔自负青鸟之术，寻一地于化山，自谓得穴，贵不可言，常向人语及此地，即述地钤，曰：“东化及西化，此地真无价。有人扦得着，......”但微笑而不言。有识此钤者曰：“子孙挂銮驾。”五嶷急掩其口曰：“莫泄天机。”

土璞孙景濂为人寻葬地多不妙，而又喜作讼师。自造一斗室，乞二酉叔一匾额，二酉叔赠曰“璞萧”，意渭郭璞萧何合为一人也。复向陶庵乞一对，陶庵书曰：“惯掘高山流水，善兴平地风波。”见者喷饭。

越中有士夫自负堪舆，得一佳穴，谓数代后必出天子。葬毕，每自叉手懊叹曰：“世受国恩，如何使得？”

吴鹿亭为友人寻一葬地，开圹时夸言：“此地出纱帽不可胜计，还要封拜出戽斗四、五个。”开下数尺却是水槽，土工叫：“先生，戽斗四、五个不消，拿一、两个来戽水。”

毗陵刘光斗为绍兴司李，陶庵小仆演魏珰剧，魏珰骂左光斗则直呼其名。陶庵嘱之曰：“司李名光斗，汝但呼左沧屿，勿呼光斗。”小仆惊持过甚，遇骂时，直呼：“刘光斗，你这小畜生！”傍人错愕，司李笑曰：“我得与忠臣同名，尔只管骂不妨。”

天童老和尚开堂说法，多以棒喝加人，手执柱杖，逢人便打。四方进香者以银钱供养，谓见活佛，痛哭悲号，求其超度。陶庵至其寺，调笑老和尚曰：“曾见戏场上狱卒两句上场白，好赠和尚。”老和尚曰：“怎么说？”陶庵曰：“手执无情棍，怀揣滴泪钱。”老和尚大笑。

陶庵至补陀礼潮音洞，石梁倾圮，杳无人迹，问住僧曰：“何冷淡至此？”住僧曰：“不瞒相公说，万历年间龙风大，吹坏桥梁，菩萨移云梵音洞住矣。”陶庵随至梵音洞，见男女多人跪向洞口，叩求菩萨出现。有所见者，辄言其形状。一绍兴女子言亲见菩萨，人问其状貌，女子曰：“菩萨头戴荷叶飘髻，身穿水红衫白绫子，半臂红汗巾束腰。”

董日铸家多藏书，其所评阅多着丹铅。二孙分析，见即顣额曰：“好好书何苦涂坏？”悉出以易饼。其有大部书十套者，各分五套；百本者，各分五十本。或议其非是，答曰：“如是才得均平。”

崇德李虚舟年八十余，凡星相家许其百岁，辄大怒曰：“百岁外要了你的？”术士善逢其意，见其子平，拍案叫曰：“我算命一世，不晓寿星落在此地！”虚舟喜，请问流年，术士细推之，至百八十三岁。云：“是年略有小晦，须防脾疾。”曾孙在傍，不觉失笑。虚舟正色曰：“莫笑。竟有介事，尔辈切记，那年不要把生冷东西与我吃。”

武林张冢宰瀚致政后，弟吏部郎中濂者方掌文选，亲朋有设席者，皆献媚选君，而冷淡冢宰。一友安席，先揖选君，选君曰：“家兄在，那得先我？”其友向冢宰谢过，冢宰笑曰：“舍弟年长一时。”传以为笑。

王季重出吊某氏，孝子痴立不哭。客出，私谓季重曰：“今日孝子恭而无礼，哀而不伤。”季重曰：“还是孝子不匮（跪），永锡（惜）尔类（泪）。”

郡邑吏集漕院，前有二别驾拱嘴踞坐，矜默殊甚。聂井愚问王季重曰：“此二老何为做这模样？”季重曰：“等留茶。”

巢必大与周玄晖闲谈：“驸马有此得貂玉，大珰去此得貂玉。我辈不能驸马，犹可大珰，吾乘醉斩此物矣。”周云：“开刀时须约我。”王季重在座曰：“却不好，两兄在此结刎颈之交矣！”

秦朱明以制举艺示王季重，季重用笔作圈，朱明从傍点头自诵。季重搁笔求缓，朱明曰：“何故？”季重曰：“兄头圈忒快，我笔跟不上。”

季宾王笑季重腹中空，季重笑宾王腹中杂，宾王曰：“我不怕杂，诸子百家，一经吾腹，都化为妙物。”季重曰：“正极怕兄化，珍馐百味未尝不入君腹也。”

安庆司李于葵，作威福以怒人取贿。王季重令姑孰，徐玄仗向季重曰：“曾被于四尊怪否？”季重曰：“蒙怪讫。”

王季重姑孰试儒童，有一少年持卷求面教，密云：“童生父严，止求姑取。其实不通，胸中实实空疏，平日实实不曾读书。”季重曰：“汝父还与汝亲，我是生人，识面之初，心腹岂可尽抖？”

王季重道高邮，同行友仆市蛋混其目，又忘却行家姓氏，第云：“鸭蛋主人数的。”此友大怒，披其颊曰：“就问王爷，鸭蛋是主人否？”王曰：“是主人，曾记得‘箕子为之奴’。”一笑而罢。

豫章罗生讲学曰：“他人银子不可看作自家的，他人妻子不可当作自家的。”季重起座一躬曰：“是。”

王季重令茂陵，至多宝寺，一行脚僧瞑坐，见官长不起。季重问住持：“此僧何为？”住持曰：“这师父打坐能打到过去、未来。”季重曰：“我打他一个见在。”责之，而僧遁去。

王季重讥暴发人家曰：“某老先生家一时大发，只有二事卒不可为耳：园中树木不得即大，奶奶脚不得即小。”

李西涯子兆先有才名，然好游狎邪。一日，西涯题其座曰：“今日柳巷，明日花街；诵读诗书，秀才秀才。”其子见之，亦题阿翁座曰：“今日猛雨，明日狂风；燮理阴阳，相公相公。”

涿州道上多响马贼劫掠行旅，获得者即于本处枭示，次日，贼又行劫其下，被劫者指贼首曰：“老爷，上面是何物？还干此勾当！”贼曰：“你看我老爷担了这样利害，你还不肯把蒙古与咱！”

老学究王道吾借太清道院读书，道士所种菜及所畜鸡犬，其仆从背窃食之。道士忿恨，告诉道吾，道吾沈吟半晌曰：“你既如此不像意，何不及蚤搬去！”

钱牧斋在南都为宗伯，清兵至，下薙发令，牧斋坐礼部堂上呼镊工薙头，对众大言曰：“这几根头发死人臭，我正要剃他，天下之人当以吾宗伯为之榜样。”

钱牧斋往天坛朝豫王归，过孔庙，便不下轿，曰：“自今以后，吾与孔夫子没相干矣！”叱驺从径过。

吴下一大老有妾与门客少年相狎，大老必亲往抚摩之。大老入都，其公郎置之于理，少年庾死。大老归，大怒，逐其子，署于门曰：“我非妾不乐，妾非某不乐。杀某是杀妾，杀妾是杀我也。不及黄泉，不许相见。”

裘汉明诨名麻鸟，因拜王柱史封君寿诞，误伤其足，骨折成跛。养病经年，自着《问跛篇》，内有一则曰：“或问铁拐李，既做了神仙，岂无仙丹、仙药，缘何也是个跷脚？予曰：造物要人沈静自爱，怪他跟了众人，日日到人家庆寿屈膝、候门，把人品坏了，故此亦罚他跷脚。”唐豫公评曰：“说出本相来了。”

祖父一日怒庖人煮肉不佳，笞之。庖人泣曰：“老爷要炒炒，吃过了；老爷要熩熩，吃过了。别无煮法，叫小人怎地？”

二酉叔宠一美人，置之别室，婶娘遣一老仆探之。仆归复命，婶娘问曰：“此妇有何好处，而相公宠之？”老仆应曰：“有恁好处？若是小人暗摸，也摸着二娘子。”

商太夫人两广归，亲友往候，接待甚忙。一仆对其家媳曰：“太太归，这一乱也罢了；明日老爷归，这一乱恐大娘子当不起。”

商太夫人见一老仆贫窘，云：“汝随老爷往任所数次，想应好过？”老仆答曰：“太太，你不在我被下眠，怎知我被无边？”

一太太问人索债曰：“你的债该某时还，非我放宽，也迟不到今天。”此人答曰：“太太，只可如此放宽，只是小人腰间没货，硬不起。”

赵孟迁善饮啖，每至辍席，有残盘剥卤，必哺啜一空，号曰“积福”。有祗应苍头忽发浩叹曰：“吾辈下世蛆秧虫豸也没分了。”或问曰：“何也？”答曰：“盘内剩卤刚有些须小福可积，又被赵老爷积去了。”一座为之哄然。












董序

说部书之盛，其在明世乎？当时前后七子互相标榜，靡其风者，人人以秦汉自命。虽在贤达，播染既久，其有出人一头者，不倾其所积不止。一篇既出，众口交谀，积谀不疑，梨枣遂伙。陶氏之《续说郛》，沈氏之《纪录汇编》，曹氏之《明世学山》，其渊薮也。然而千兔之毫，曾无一麟之角，荒忽鄙俚，弥望皆是。而何氏之《语林》，李氏之《明世说》，独见赏于曲园俞氏，谓可与刘义庆《世说》、王谠《唐语林》、孔平仲《续世说》汇为一编，以成小说家之巨观。如曲园言，吾乡陶庵先生是编，亦其选矣。

先生本世家子，年五十遭国变，杜门谢朋好，著书等身。其《石匮藏书》、《越人三不朽图赞》、《西湖梦寻》、《陶庵梦忆》诸作，俱脍人口。是编门目一仿《世说》，而于乡邦黎献，搜罗潜曜，十居三四。虽不及《梦忆》、《梦寻》之隽雅，然以此肩随何李，亦为可观。

嗟夫！昔之君子，所以疲耗心力于言语文字之间者，盖以己之所得，假托于笔研，使受而读之者，各可因其事理之相近，有所考见，而措之于行。若夫阴凝阳战，玄黄未剖，尺雾之隐，危同朝露，其亦善刀而藏可矣。乃复孴拾丛残，孜孜不倦，如先生者，其亦黍离麦秀之寄乎？岂凡为说部家比也！

题曰“快园”，园本御史大夫五云韩公别业，后归韩婿诸氏，明末又归陶庵，盖即锦鳞桥之韩衙池。此又留心桑梓者所不可不知矣。

光绪戊申（1908），会稽后学董金鉴






张布政绅四首

【日出行】

东方曈曈日初出，田家少妇当窗织。

屋顶树稀窗有光，小姑催起不暇妆。

长梭轧轧秋丝密，一日上机催一匹。

丁宁小郎慎勿啼，织成令汝穿完衣。

【捕雀词】

原头霜深秋草薄，荒村小儿捕黄雀。

高张弓矢低罗网，日暮竞比谁得多。

野田吹火拾枯树，一半煨烧杂山芋。

北风吹草毛血腥，各自骑牛唱歌去。

我身不惜充尔饥，空城黄口待汝归。

【题王提举界画宫殿图】

吴蚕择茧银丝光，轻毫界墨秋痕香。

宫中千门复万户，知是阿房是未央。

楼头美人朝未起，十二珠帘隔秋水。

香销玳瑁舞筵间，梦断芙蓉鸳帐底。

八窗玲珑金锁开，君王已在迎仙台。

霓旌凤辇云间合，翠管银笙天上来。

君不见咸阳一火三月红，野花啼鸟争春风。

当时亡国知何处，尽在如今图画中。

【送友赋得玉钩斜（在扬州。炀帝葬宫人处）】

右屯将军猛如虎，十二离宫罢歌舞。

宫中佳丽三千人，半作玉钩斜上土。

秋风萧萧秋雨寒，翠襦零落金钿残。

岂知后来好事者，重构华亭宿草间。

亭前往来车马集，鱼龙烂熳无人识。

闲街屈律玉环分，香径萦纡宝钗出。

游人歌舞暮不归，青山落日争光辉。

香魂夜夜无归处，化作鸳鸯陌上飞。

只今往事皆沉没，空见原头土花碧。

耕夫拾得凤凰钗，恐是萧娘在时物。

野棠花开春日西，胡蝶双飞莺乱啼。

道傍芳草年年合，长与行人送马蹄。


○汝州刺史谢上表

臣某言：伏奉去年七月十四日诏书，授臣使持节汝州诸军事守汝州刺史兼御史中丞，充本道防御使，馀如故者。臣久居远服，恋阙常深。忽降新恩，近乡为贵。承旨庆，省躬惭惶。臣某诚欢诚喜，顿首顿首。伏惟皇帝陛下，垂衣清穆之中，旁照寰瀛之内。车书所及，动植咸安。臣昨离班行，远守江徼。延英辞日，亲奉德音。知臣所部灾荒，许臣到任条奏。恭承睿旨，宣示群黎。减其征徭，颁以赈赐。伏蒙圣泽，救此天灾。疲羸再苏，幼艾同感。二年连遭水潦，百姓幸免流离。交割之时，户口增长。虽才术不足，於事未周；而忧劳则深，为众所悉。臣本业儒素，频登文科。帝命遽回，再领军郡。即以今月二十七日到州上讫。谨当奉宣圣化，慰彼苍生。临汝水之波，朝宗尚阻；望秦城之日，回照何时？臣无任感激屏营之至。谨差防御押衙韦礼简奉表陈谢。


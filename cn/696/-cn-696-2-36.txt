消夏


其一


碧成窈窕阵连阴，火帝云旗隔远浔。
风入大王兰殿冷，水通天嫔绛河深。
西瞻积素鸾初舞，东望摇蓝龙更吟。
正有弄珠人一曲，冰夷击鼓女娲琴。

其二


长云欲下意苍凉，十里扶苏接豫樟。
高栋虹头天外饮，广池鲸甲雨前张。
红珠不夜疑寒火，白玉为人自冷香。
更擅细腰凭画槛，芙蓉从此号低光。

其三


朝来烟雾石家浓，人在亭台第几重。
鼓翅御风为木鹄，浮鳞吐水是铜龙。
佩因琥珀声寒骨，浴到蔷薇露冷胸。
凉快似登凌兢上，凤箫隐隐白云封。

其四


何当长夏意珊珊，百戏为欢更未阑。
萤火十升星阙散，龙人百丈雨池寒。
琉璃旧锁留香幌，冰玉新雕承露盘。
犹望上元天外使，玄霜终日未成丸。

其五


半剪龙绡易绛纱，倦来纨扇任欹遮。
镜寒碧海修娥影，簟冷苍梧帝子家。
不共玉肌冰雪梦，更携云髻水烟斜。
清凉自与群真近，莫种相思鹤蔓花。

其六


汉近清秋影不乾，红墙夜映碧阑干。
到湖未敢称消夏，似月初宜号广寒。
青芡真珠龙子掷，紫菱碎玉凤雏餐。
姬人誇得莲花露，戏取方诸滴水看。

其七


云出灵峰帘半开，沈沈池馆浸金苔。
已通龙伯移珠阙，更与天孙乞渐台。
冰茧袜腰缘菡萏，凉犀挂手缀玫瑰。
霞文笺腻匀香笔，豫写哀蝉属上才。

其八


高清疑与玉虚通，鸾扇双軿似紫宫。
自是仙人居雪岭，从来少女有微风。
蔗浆寒共金膏色，菰米香同石髓逢。
又捡灵文移赤帝，八龙回驭过崆峒。





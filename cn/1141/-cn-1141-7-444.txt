京邸述病呈诸公

疲策剧平秋，偃疴越重九。
念我桑榆年，实难牛马走。
养拙早归田，短褐安林薮。
敢忘尧舜君，窃禄中心负。
被诏仍乞骸，官司怒摇手。
海甸方横戈，文章真敝帚。
睿虑罗腐儒，盛事应不朽。
触暑迫修涂，郁蒸但张口。
中路倏严飙，冰霰零马首。
于时孟秋暮，气候惊罕有（七月廿七日，景州大风雪。）。
咄嗟乱寒暄，憔悴摧蒲柳。
蹭蹬来国门，契阔平生友。
浮名滥前茅，万事他人后。
庑下栖一枝，长风飒虚牖。
经营到瓶盎，琐屑胜里妇。
医药生坎坷，二竖岂相守。
掩关闻剥啄，欹枕屏营久。
公卿时过存，黄钟收瓦缶。
折简忝嘉招，华筵强野叟。
青云多妙年，抗手推衰丑。
草野受优容，顾影觉颜厚。
歌吹喧从伶，屦舄相践蹂。
稠人接对难，数问此某某。
嗟此麋鹿性，还堪上客否。
买菊当东篱，看云向西阜。
烟霜寒蓟门，敝裘不覆肘。
且缓五侯鲭，待剪春盘韭。
身健从素交，笑把一杯酒。



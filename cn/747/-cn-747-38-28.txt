○册交河公主文

维开元二十一年，岁次癸酉，四月丁酉朔十五日辛亥，皇帝若曰：於戏！大邦为好，蕃服维宁，岂独元夫，亦资良偶。咨尔十姓可汗开府仪同三司濛池都护阿史那＜白斤＞妻凉国夫人李氏，柔懿成性，幽闲表仪。能修《关雎》之德，克奉蘋蘩之礼。自祗率辅佐，肃恭言容，载茂彤箴，允谐内则。是以崇宠蕃扞，怀柔远人，将适遐荒，更荣封邑。是用册尔为交河公主，尔其叶化蕃邦，竭诚妇道，膺兹宠命，可不慎欤？


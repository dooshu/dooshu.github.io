◎状师

徐树人观察言，泰安某生文才极优。而工刀笔，众皆呼之为状师。入场之日，神思昏倦，凭号板而坐，灯光下忽见魁星立于前，曰："尔来年状元也。"伸手令写状元及第四字，生欣然濡毫，方写一伏字，魁星遽以手翻印其卷面，因被贴，此后遂不复应试，以潦倒终其身。或曰："魁星，即冤鬼之幻相也。"嗟乎！尝见世之为状师者，其才情无不极优，苟正用之无不可擢高科，而每以刀笔自误也。惜哉！


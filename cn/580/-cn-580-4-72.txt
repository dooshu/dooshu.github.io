列传第七十二 贺仁杰〔胜　太平　也先忽都〕　贾昔剌〔丑妮子　虎林赤　秃坚不花〕　吕合剌〔天麟　天祺〕


贺仁杰，字宽甫，其先隰州人，后徙京兆鄠县。父贲，数从军有功。长安兵后，积尸遍野，贲买地金天门外，为大冢瘗之。尝治室获白金七千五百两，世祖以皇太弟征云南，驻兵六盘，贲献五千两以佐军资，且言其子仁杰才可用，世祖即召仁杰直宿卫。世祖践阼，赐贲金符，总管京兆诸军达鲁花赤。卒，赠推忠立义功臣、银青光禄大夫、司徒，追封雍国公，谥忠宣。

仁杰从世祖征云南，有功。与董文忠同侍帷幄，多所裨益，又厚重不泄，世祖深爱重之。他人入直满三日则更，独仁杰、文忠侍上疾，或一月不出。至元十六年，宋合州守将王立，降于西川行枢密院李德辉，东川行枢密院与德辉争功，奏诛立。会西川都事吕騑具立降附本末来上，白其事于许衡，衡告仁杰，仁杰奏于世祖，遂释立，事具《李德辉传》。世祖一日召仁杰至榻前，赐以白金，曰：“此汝父献朕者，可持归养母。”辞不许，仁杰白其母郑氏，郑曰：“君赐也，宜仁吾宗。”悉散之。世祖欲选童女充后宫，及有司和买多非土产，山后诸郡县盐禁为民害，仁杰皆奏罢之，民为立生祠于李老峪。又永盈司仓任文通，税民不入粟，而私给券取直，惧事觉，乃先言他吏为之，罪当诛。仁杰谓：“罪许自首，今文通虽诬人，事与自首同，若杀之，是塞悔过之途。”帝然之，乃重杖文通，而贷其死。十八年，上都留守阙，宰相拟数人，皆不称旨，世祖顾仁杰曰：“无以易卿者。”特授正议大夫、上都留守，兼本路总管、开平府尹。明年，赐三珠虎符，进资德大夫，兼虎贲亲军都指挥使。寻加荣禄大夫、中书右丞，留守如故。桑哥奏上都留守司钱谷多失实，召留守剌忽耳及仁杰廷辨，仁杰曰：“臣汉人，不能戢奸，致钱谷耗，臣之罪也。”剌忽耳曰：“臣掌印，凡事必关白臣而后行，今钱谷耗，臣之罪也。”世祖曰：“让人以名爵者有之，未有争引咎者也。”皆置勿问。仁杰妻刘氏卒，世祖欲为娶贵族，固辞，乃娶平民女，已而失明，夫妇相敬如宾，未尝置媵妾。

大德九年，年七十二，致仕，拜光禄大夫、平章政事，商议陕西行中书省事，赐金币、袍带有差，以子胜袭上都留守。仁宗立，以仁杰世祖旧臣，召赴阙，行至樊桥而卒，赠恭勤竭力功臣、仪同三司、太保、上柱国，追封雍国公，谥忠贞。延祐六年，加赠推诚宣力翊运功臣、太师、开府仪同三司、上柱国，追封奉元王。子胜。

胜，字贞卿，小字伯颜，以小字行。从许衡学，通经传大义。年十六，入直宿卫，凝重寡言，世祖器之。是时天下初定，外事以遽闻者，世祖亟欲赐报，辄遣胜，胜日驰千里，受命无留行，复命无后期，凡交、广、云南、西域之地，皆至焉。乃颜叛，世祖亲征，胜扈从。将战之夕，惟近臣只儿哈良带剑立武帐外，虽亲贵不能辄入，独胜受密旨，出入指授诸将方略。明日，世祖禽乃颜，帝顾谓侍臣曰：“昨日之战，飞矢及于朕前，毅然无惧色者，惟伯颜一人耳。”帝亲征，都人汹惧，故亟还，夜行卧舆中，寒甚，胜解衣以身温帝足，始酣寝。伶人迎驾，蒙彩毳为狮子舞，乘舆象惊，奔踶不可制，胜投身象前，令后至者断靷纵之，乘舆乃安。胜创甚，世祖亲抚之，遣尚医、尚食护视。俄拜集贤学士，领太史院事，赐一品服。

至元二十八年二月，拜尚书省参知政事。及桑哥败，罢尚书省，改归中书，世祖问谁可相者，胜对曰：“天下公论，皆属完泽。”遂相完泽，而以胜为中书参知政事。胜年甫二十八，参决大政，明允称职。三十年，改佥枢密院事。

大德九年，胜父仁杰请老，以胜代为上都留守，兼本路都总管、开平府尹，兼虎贲亲军都指挥使。至大三年，进领左丞相，阶光禄大夫，行上都留守，兼本路总管府达鲁花赤。延祐二年，加开府仪同三司、上柱国。岁饥，胜辄发仓廪赈民，自劾待罪，仁宗报曰：“祖宗以上都之民付卿父子，欲安之，卿能如此，朕复何忧。”吏持上供物入宫门，暮不得出，所司奏诛之，胜曰：“此非阑入也。”力争之，吏得免死。奉全州高甲隶虎贲籍，甲死子幼，官利甲家资，使人强娶其妇，胜辨于帝前，不听，娶高氏，始获全，民为胜立祠上都西门外。仁宗复命画工写胜像赐之，俾传示子孙。未几，以足疾请老，不许，赐小车出入禁闼。

初，上都富民张弼死，其奴索逋钱殴负钱者至死，治狱者教奴引弼子，并下狱，丞相铁木迭儿受弼子赂六万缗，使大奴胁胜出之，又强以他奸利事，胜不从。一日铁木迭儿坐都堂，盛怒，以官事召胜，将罪之，胜抗言：“大奴所干非法，不敢从，他实无罪。”铁木迭儿语诎，事得解。已而中丞杨朵儿只、平章萧拜住，廉知其所受赃，使御史玉龙帖木儿、徐元素按之，据实入奏。仁宗素恶铁木迭儿，欲诛之。铁木迭儿走匿兴圣宫，太后为言，乃夺其印绶，罢之。仁宗崩，英宗在谅暗，铁木迭儿复相，即执杨朵儿只、萧拜住，矫诏杀之。又诬胜便服迎诏，大不敬，弃市，并籍其家。胜足疾，乘所赐小车迎诏，铁木迭儿遂诬为便服，英宗诛合散等，布告天下，尚及胜前事，曰：“贺胜轻侮诏书，殊乖臣礼，不加惩创，曷示等威。”盖犹信铁木迭儿之诬云。后闻胜母老，悯之，乃以所籍京兆田宅还其家。

泰定初，诏雪其冤，赠推忠宣力保德功臣、太傅、开府仪同三司、上柱国，追封秦国公，谥惠愍。至正三年，加赠推忠亮节同德翊戴功臣、太师，晋封泾阳王，改谥忠宣。子惟一、惟贤。惟贤，大中大夫、同知上都留守司事。

惟一，字允中，后赐姓蒙古氏，名太平。资性开朗，幼如成人，受学于赵孟朓，又师云中吕弼。泰定初，袭父职为虎贲亲军都指挥使，寻擢陕西汉中道廉访副使。文宗即位，召为工部尚书，都主管奎章阁工事。又除上都留守同知。

元统初，召为枢密副使，迁同知枢密院事，寻拜御史中丞。中书参议佛家闾，憸人也，御史劾其罪，宰相庇之，寝不报，太平引疾家居。至正二年，命为中书参知政事，辞。俄进右丞，又辞。会御史祁君璧复劾佛家闾，黜之，太平乃起视事。时粟贵金银贱，太平请出官钱买之，后兵兴，卒获其用。又请慎选守令，仍遣使核其治行，最者增秩，赉以金币，从之。四年，拜中书平章政事。五年，罢为宣徽院使。宣徽典司饮膳，权贵多横索，太平阅其籍，惟太常礼仪使阿剌不花无之，因请帝擢居近职，并厚赐之。

六年，拜御史大夫。故事，非国姓不授御史大夫，太平辞，诏赐姓而改其名。七年，再迁中书平章政事，班同列上。国王朵儿只为左丞相，奏言：“臣藉先臣之荫，备位宰相，愿得与太平共事。”十一月，拜太平左丞相，朵儿只右丞相，太平辞，不允，仍诏示天下。明年二月，诏修《后妃、功臣传》，特命太平同监修国史，异数也。九年七月，罢为翰林院学士承旨。俄谪山西。太平还奉元，闭门谢客。

十五年，河南盗起，诏以太平为江浙行省左丞相，未行，改淮南行省左丞相，兼知枢密院事，总制诸军，驻济宁。军饷绌，太平使有司给官兵牛具，种麦自食，军赖以济。十六年，移驻益都。未几，除辽阳行省左丞相。十七年五月，复拜中书左丞相。时毛贵据山东，官军屡败。十八年，自河间入寇，京师大震，廷议迁都避之，太平力争以为不可，会刘哈剌不花御贼于柳林，大败之，贵众溃走济南，京师解严。

已而，皇后奇氏为皇太子求内禅，遣宦者朴不花谕意，太平不答，皇后又召太平至宫中，置酒申前意，太平依违而已。皇太子令御史劾中丞秃鲁铁不花，未及奏，御史迁他官去，皇太子疑太平之子也先忽都泄其事，遂决意逐之。知枢密院事纽的该闻而叹曰：“善人国之纪也，苟去之，国将奚赖！”数于帝前左右之。俄纽的该卒，皇太子令御史买住、桑哥失理劾左丞成遵、参知政事赵中下狱死，以二人为太平之党也。太平乃引疾辞位。二十年二月，拜太保，养疾家居。

是年，阳翟王阿鲁辉帖木儿反，兵逼上都，皇太子言于帝，起太平为上都留守，欲陷之于死地。会阿鲁辉帖木儿败于老章，其部将脱欢缚送于太平，脱欢也先忽都之旧部也，太平不受，使生致阙下，诛之。太平复引疾乞归，诏拜太傅，赐田若干顷，俾归奉元。帝欲相伯撒里，辞以老，非得太平共事不可。于是密旨复留太平毋行，太平至沙井，闻命而止。皇太子恶其去而复留也，二十三年，令御史大夫普化劾以违命之罪，诏悉拘所授宣命及赐物，安置陕西西边。右丞相搠思监希皇后意，复劾之，诏安置于吐蕃，寻遣使者逼令自裁。太平至东胜，赋诗一篇，自杀，年六十三。

初，别怯儿不花与脱脱有夙怨，脱脱谪陕西，别怯儿不花欲中伤之，赖哈麻营救获免。太平与别怯儿不花、韩嘉纳等十人约为兄弟，及太平为左丞相，韩嘉纳为御史大夫，恶哈麻，讽御史沃呼海寿劾之，哈麻知其事，诉于帝前，疏入，帝斥弗纳。明日，疏再上，仅夺哈麻及其弟雪雪官，太平罢为翰林学士承旨，韩嘉纳出为江浙行省平章政事。已而脱脱复相，乃谪太平于陕西，杖韩嘉纳，流于尼噜罕以死。又劾也先忽都不应僭娶宗室女，脱脱之母闻之，谓脱脱兄弟曰：“太平好人，何害于汝，而欲去之？汝兄弟如不信吾言，非吾子也。”事始得释。太平引太不花为平章政事，太平罢相，太不花党于脱脱，故太平怨之。及再为左丞相，太不花督诸军讨贼，久无功，疏请太平至军中供其饷，太平知太不花害己，讽御史只违儿海劾之，又力言于帝，削太不花官爵，安置盖州，卒使刘剌哈不花杀太不花父子于路。脱脱之构太平与太平之杀太不花，皆以朋党修旧怨，为君子所訾。然太平留意人才，疏荐完者都、执礼哈郎、董搏霄、张枢、李孝光等，皆当时贤者。至于沙汰僧、道以减耗蠹，给教官俸以防虚冒，请赐经筵讲官坐以崇圣学，又考求死节之士，虽平民亦予赠谥，有官者就世其子孙，天下尤为感动，故一时称为贤相云。子均。

均，字公秉，后改名也先忽都。少好学，有俊才，累迁殿中侍御史、治书侍御史、翰林侍读学士，皆兼虎贲亲军都指挥使。被劾，从太平归奉元。居六年，召为兵部尚书、同知枢密院事，改通政院使。太平再相，授知枢密院事，进太子詹事。

十九年，贼由开平东犯辽阳，诏也先忽都将兵讨之，有功。旋罢为上都留守，又改宣政院使。丁内艰，搠思监强起之，又为御史也先帖木儿等所劾罢。已而搠思监诬也先忽都与老的沙、蛮子、按难答识里、沙加识里、脱欢等谋为不轨，锻炼其狱，帝知其无罪，欲释之，特命大赦。而搠思监增入条画内，独不赦也先忽都等，惟老的沙匿于孛罗帖木儿军中获免，蛮子等皆贬死。也先忽都当贬撒思嘉之地，道过朵思麻，行宣政院事桓州闾素受知于太平，留之。搠思监复劾也先忽都违命，杖杀之，年四十四。也先忽都以宰相子倾身下士，名誉藉甚，有诗集十卷。

史臣曰：皇太子图内禅，皇后奇氏召宰相太平言之，使太平告以君臣父子夫妇之正，虽殒其身，岂非堂堂社稷臣哉！乃依违答之，既丽于乱贼之党，又为孽后所困，父子俱不得其死。呜呼！何其庸且暗也。

贾昔剌，大都大兴人。其父为庖人。昔剌体貌魁梧，太祖十九年，因近臣入见庄圣皇后，遂从睿宗于和林，典御膳，以须黄赐名昔剌，氏族与蒙古同，甚见亲幸。又以昔剌汉人，不习和林风土，命居滦州。已复思之曰：“昔剌在，吾饮食殊甘。”促召入供奉。

世祖在潜藩，知其厚重，俾迎皇后于鸿吉剌之地，自是预帷幄密计，赐牝马及驹三十匹，并牧户与之。时兵余，数以所赐分还乡里。世祖即位，立尚食、尚药二局，赐金符，提点局事。卒，追封闻喜郡侯，谥敬懿。子丑妮子。

丑妮子幼时，世祖爱之，尝坐之御席旁。从征云南，跃马入水斫战船，帝奇其勇敢，而戒其轻锐。宪宗九年，从伐宋，还自鄂州，卒。追封临汾郡公，谥显毅。子虎林赤。

虎林赤有智略，阿里不哥叛，出名马以助官军。从幸和林，中道大风昼晦，敌猝至，虎林赤击走之。还，佩其大父金符，提点尚食、尚药二局，历尚膳使，兼司农。尝入侍，帝问：“治天下，以何为本？”曰：“重农为本。”“以何为先？”曰：“用贤为先。用贤则天下治，重农则百姓足。”帝深嘉之。超拜宣徽使，辞，改佥院事，仍领尚膳使。卒，赠荣禄大夫、绛国公，谥忠靖。子秃坚不花。

秃坚不花袭世职，为尚食、尚药局提点。世祖以故家子，独奇之，谓他日可大用，使在左右。从征乃颜，军次杭海，敌猝至，秃坚不花突其阵，破走之。移军哈罕，大风昼晦，敌兵千人鼓噪以进，秃坚不花奋击，身被十余创，犹力战，复大破之，帝嘉其壮勇。杭海叛众请降，咸谓亲犯王师，宜诛之，秃坚不花曰：“杭海本吾人，或诱之以叛，岂其本心哉！且兵法杀降不祥，宜赦之。”帝曰：“秃坚不花议是。”擢同佥宣徽院事。每论政帝前，言直而气不慑，帝亦知其直。令察宿卫之士，有才器者以名闻，论荐数十人，用之后皆称职。

成宗即位，诸侯王会于上京，凡刍饩宴享之节，赐予多寡之分，无一不当，帝喜曰：“宣徽得秃坚不花足矣。”进同知宣徽院事。四年，帝不豫，召入侍疾，疾愈，赐钱，不受，解衣赐之。尝从巡幸，禁中卫士感奋欲有所言，帝进而问之，皆曰：“臣等宿卫有年，日膳充岁赐以时者，诚荷陛下厚恩，亦由宣徽有能官秃坚不花其人也。”帝悦，赐珠袍，超拜宣徽使，辞曰：“先臣服勤三世，位不过佥佐，臣何敢有加！”帝嘉其退让，允其请。九年，北方乞禄伦部大雪，奏买驼马补其死损，出衣币于内府，自往给之，全活者数万人，还，赐七宝笠。十年，帝病甚，复入侍疾。及大渐，内难将作，守正无所回挠。

武宗即位，进阶荣禄大夫，遥授平章政事，商议宣徽院事，行金复州新附军万户府达鲁花赤。至大二年，诏出金帛，大赉北边诸军，以秃坚不花明习事宜，且不惮劳苦，使即军中，与其帅月赤察儿定议分给之，诸部大悦。拜宣徽使，出内藏兼金带赐之，为同官贾廷瑞所嫉。廷瑞请以宣徽院为门下省，尚书省奏廷瑞擅易官制，帝大怒，欲杀之，秃坚不花力谏，帝曰：“贾廷瑞毁卿不直一钱，卿何力言邪？”对曰：“廷瑞所坐不当死，不敢以臣私嫌，误陛下失刑。”廷瑞遂得免。转光禄大夫。

仁宗即位。加金紫光禄大夫。延祐四年，朔方又大雪，秃坚不花请赈之如大德时，且出私家马二百匹以为助，赐钱酬其价，不受，帝解御衣赐之。是时，托恩幸以邀赏赉者，秃坚不花辄抑弗予。铁失、王廷显皆同官也，铁失私取海舶之货，秃坚不花曰：“此军国所资，非人臣所得擅。”铁失衔之。又赐廷显玉带，廷显欲取大官羊钱三百缗充其价，秃坚不花亦执不从。于是怨之者众。七年，以疾去官。

英宗在谅暗，铁失构秃坚不花于兴圣太后，奏杀之。后铁失伏诛，秃坚不花之冤始白。赠推忠宣力守谅功臣、太傅、开府仪同三司、上柱国，追封冀国公，谥忠隐。又进封冀安王，加赠其曾祖昔剌推忠翊运功臣、金紫光禄大夫、太保，进封绛国公；祖丑妮子崇德效节功臣、仪同三司、太傅、柱国，追封绛国公；父虎林赤推诚宣力守德功臣、太师、开府仪同三司、上柱国，进封临汾王。

四子：曰班卜、曰忽里台，皆官监察御史；曰也速古，章佩监少监；曰秃忽赤，中书客省使。

吕合剌，本辽东咸平人，后徙大都。祖元，金监军，太祖八年，率所部来降。父惠贤，事顺圣皇后，与其妻董氏为皇子北安王保傅。

合剌性廉直，为金玉局使，奏释宋俘。钳釱输作教以工事，累迁工部侍郎、将作监使。桑哥诬奏丞相安童，合剌力为之辨，事始释。成宗即位，拜中书参知政事，迁大司徒。卒，赠金紫光禄大夫，谥忠惠。五子，天麟、天祐、天祺最知名。

天麟，元贞二年，由工部尚书拜中书参知政事。大德六年，迁左丞。卒。天祐，亦官至大司徒。

天祺幼从合剌入见世祖，即以为可大任。合剌选将作局吏，诏用天祺，合剌执不可，改同知异样局总管府事。元贞初，累迁秘书监，继其父为将作监使。擢集贤学士，迁大都留守，兼少府监，人莫敢干以私。至大初，擢河东山西道肃政廉访使，以老母辞，改礼部尚书。丁母忧，屡诏起之，天祺固辞。服除，授寿福院使。延祐四年，拜集贤大学士，与闻国政。宰相忌其切直，遂称疾辞归。

文宗即位，起为陕西等处行省平章政事。时关陕连年大旱，天祺发钞百万缗、米万石，命有司赈之，祷雨不食三日，天果雨，岁乃大稔。至顺二年冬，以疾乞还，父老哭而留之。天祺未至都，帝数问吕平章至否，入见，上慰劳之，赐酒食，且曰：“卿病愈，当大用。”天祺顿首谢。后至元三年三月，卒，年七十。吕氏自元至天祺，世以忠谨事上，有汉万石君之家风。

子延寿，大都人匠府达鲁花赤、同知异样局事。




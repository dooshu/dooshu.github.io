○为河东公贺杨相公送土物状

右伏以相公光由版籍，显拜枢衡。浴威凤於池中，问喘牛於路左。华夷共庆，阴阳以调。某虽久在民间，常居军右，早识薛宣之必相，夙知蒋琬之为公。情异常时，事殊庶品。敢申野外之贽，粗罄橐中之装。前件物等价才数金，重非兼乘，同炙背之愿献，况藉手以无因。姚察养廉，何妨於花纟束；谢安敦素，犹取於蒲葵。尘黩尊严，伏深兢越。


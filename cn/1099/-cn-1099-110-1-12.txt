○南贑類序 【 南贑】

江西之南贑福建之汀漳廣東之韶州。湖廣之郴桂。其間深山大谷。綿亘數千餘里。猺獞居焉。時出剽殺。民被慘害。故不得已而用兵。非喜功也。若北鄙匈奴犬羊桀驁。非王化所易懷服。故先王置之度外。苟必事征誅。則有嫌於窮黷者矣。然自昔以來。處猺患者。初則姑息。專務招撫。及養成巨患。勢極侵凌。然後調兵聚粮。從而討之。往往勞費不貲。而貽禍無已。其於民生政理。葢漠如也。惟王公守仁、夙蘊忠誠。深得治猺之道。履任之初。圖上方畧。　朝廷從之。遂能威震百蠻。而恩及四鎮。厥後卒藉贑兵之力。以戡寧藩之亂晉溪能推賢如此書生用兵如守仁者可多得哉真天下之奇才也使居司馬統六師必能運籌决勝以平四方不但身親戰陣立効一隅而已

為申明賞罰以勵人心事

△為申明賞罰以勵人心事 【 賞罰】

照得近年各處盜賊生發、所在官司。往往隱匿。不行奏報。以致滋蔓難制。卻又倡為招撫之說。長奸縱惡。莫有衰息。及乎招降復叛。乃至動調京邊官軍。始克平定。勞師費財。不可勝計。今都御史王守仁、反覆論辯、深切著明、具見本官有用之學。濟時之才。及照昔因江西南贑二府。福建汀漳二府。廣東南雄惠州潮州韶州四府。并湖廣柳州。四境相接之處。素為盜賊淵藪。數為民患。不可盡除。比之尋常盜賊逈然不同以此議奏特設都御史一員。兼治四省地方。雖以廵撫為名。實則提督軍務。是以原奉　敕旨。民情事務。不必干預新建易廵撫為提督以故得成其功晉溪居中覆行之力也然以廵撫為名而不與民事以禦盜為職而不得兵權故官雖設而職難盡。民受害而盜未息。不如不設此官。專責各省廵撫官之為愈也。是今彼處盜賊。幾至數萬。殘害地方。巳調兵會勦雖嘗擒殺未必能盡大兵一退必又嘯聚王守仁所奏前事。皆有明驗。若不責成此官。假以兵權。申明賞罰。誠非久安長治之術也。合無請　敕南贑等處都御史。假以提督軍務名目。照提督軍務文臣事例。給與旗牌應用。以振軍威。一應軍馬錢糧事宜。照依原擬。徑自便宜區畫。文職五品以下。武職三品以下。徑自拏問發落。如遇盜賊入境刼掠。即便調兵剿殺。不許踵襲舊弊。招撫蒙蔽。重為民患。所部官軍。若在軍前違期逗遛退縮者。俱聽以軍法從事。生擒盜賊。鞫問明白。亦聽斬首示眾。其陞賞事宜。除征剿流賊事例。先巳奏革外。若南贑郴桂等處斬獲賊級、聽本處兵備副使、會同該道守廵官、即時紀驗明白、備行江西按察司造冊奏繳、查照南方剿殺蠻賊見行舊例、議擬陞賞正德十二年七月十六日具題、

得　旨俱依擬行

皇明經世編卷之一百十終








160　山谷詩出孟子注　金石在波中仰看萬物流　萬物皆流而金石獨止　詩文取喻金石諸語


山谷和楊明叔詩「金石在波中，仰看萬物流」，出孟子注：何云：「公行子章。」「萬物皆流，而金石獨止。」

【何云】荆公詩：「波瀾吹九州，金石安得止。」山谷龍眠操云：「金石兮水波。」頤軒詩云：「金石不隨波。」

【又云】李義山爲渤海公舉人自代狀：「稟松筠四序之榮，包金石一定之調。」唐人已用之。

【又云】李語自謂樂器。

【又云】吾家仲言别沈助教云：「道遒若波瀾，人生異金石。」又在唐人之先。

【方樸山云】孟子注趙岐章指，此注唯宋槧本有之，今注疏無。

【元圻案】宋槧本孟子「公行子有子之喪」章，趙氏章指言：「循理而動，不合時人；阿意事貴，脅肩所尊，俗之情也。是以萬物皆流，而金石獨止。」






○東宮三師表序 【 東宮三師】

東宮天子之貳不必別設官僚以示有私師保以大臣之有德望者領之分日入直坐論坊局專設講官求天下博雅方正之士充之庶為淂也

東宮三師。古官也。漢獨置太子太傅二千石。至東漢為中二千石。少傅比二千石。後亦為二千石。魏晉以還雖並設三師。而往往不備官。大約太師太傅太保為一品下。少師少傅少保二品上。　高帝初因勝國之制。自太師至賓客。皆無所關掌。而詹事以下至于坊局。始實為宮臣。然洪武元年。丞相善長達平章遇春。帶少師少傅少保。右都督康茂才等。帶左右率府使副。御史大夫湯和鄧愈帶左右諭德。中丞劉基章溢帶贊善大夫。善長基溢理省臺。幾事煩日不暇給。而達遇春等諸大將帥。征討之不遑。然則以虛名被之而巳。所日授經者宋濂輩耳。洪武二十二年。公馮勝傅友德領太師。公藍玉李景隆領太傅。公常昇侯孫恪領太保。而尚書詹徽兼少保。尚書楊靖領賓客。亦不聞有關掌。永樂初。以公李景隆丘福領太師。朱能領大傅。尚書蹇義金忠侍郎墨麟領少詹。事。而學士解縉等七人。皆兼坊學士庶子諭德中允等官。顧獨僧姚廣孝專為太子少師。會　上狩北京。廣孝與義忠麟留輔太子。學士楊士奇亦以諭德輟閣務輔太子。而自是以後。三師至賓客。仍為虛銜。以待文武大臣之資重。或有功者。然三師視三孤三少在尚書上。賓客在侍郎上。故為表之使有攷焉


菽园赘谈序


按：《菽园赘谈》是丘菽园评说时政世态人事的文稿汇编，付梓时请丘逢甲为之作序。此序撰于戊戌年四月，旧版仅节选，今补齐。

古无所谓书也，君相议政，师儒论道，谈焉而已。至以其谈之善者，笔之简策，而书以名。读之者以为是古人之书，而不知皆其谈也。后世著书之士，犹往往以“谈”名其书，若唐之《剧谈录》《桂苑丛谈》，宋之《常谈》《萍洲可谈》《钓矶立谈》《梦溪笔谈》《步里客谈》《南苑纪谈》《珍席放谈》《国老闲谈》《席上腐谈》《浩然斋雅谈》《寒山帚谈》《铁围上丛谈》《公孙谈圃》《孔氏谈苑》《后山谈丛》《师友谈记》《六四谈麈》《王氏谈录》《贾氏谈录》《渑水燕谈录》，元明则《监苑老学丛谭》《潞水客谭》《寒山帚谭》《山海漫谭》《江汉丛谈》《月山丛谭》《南墅杂谭》《无用闲谭》《孤树哀谭》《益部谭资》《玉芝堂谭荟》《东溪日谭录》《谭艺录》，以及国朝诸老之《池北偶谭》《词苑丛谭》《韵石斋笔谈》《谈龙录》诸书，粲然众著，蔚为谈薮矣。乃近世译西书者且以谈天名，而《铁甲丛谈》《昕夕闲谈》，谈瀛者更以骋谈锋资谈助焉。是无古、无今、无中、无外、无人不在谈中也。

仆性喜谈，尤喜闻人为清谈、为雄谈、为荒外谈。客有自南洋群岛回者，引与高谭。今岁乃闻吾宗有人曰菽园孝廉者，今之谈宗也。闽产而岛居，日与旅岛人士谈诗谈文，大变岛风。引领南望，以未得握手谈为恨，乃先尺书以代谈。今年夏，孝廉遂以所著《菽园赘谈》十四卷寄，伏读终篇作而叹曰：吾今而后知吾菽园不仅能谈诗文也。风月之谈，闲情偶寄，谈兵谈禅，亦名士积习焉耳。乃若上而谈国家政务，下而谭乡阁礼俗，远征三代，近取四国，正襟而谈，□乎与道大适，是盖究心古今中外之书，卓然与先正之善谈者埒。以视明陆容之《菽园杂记》，名同，卷帙亦略同，而实过之者远矣。

然谈也，而赘之者奈何？赘之为义，训者以为犹放贝而复取之，学者放其才力以究极古今中外之故，复取其才力所逮，以资笔舌，是其赘谈之旨乎？然是说也，而犹未尽也。夫肉之横生者曰赘瘤，肢之不端者曰赘行，婚之依附者曰赘婿，物之悬属者曰赘旒，有贱词焉，有外词焉。六经为圣人治世之书，秦烬之馀，真伪淆孱，汉宋之说复迭起而交哄，是经之赘也。马迁创体，是非谬圣，断代以后，文缛而义益乖，乃复杂刺野录，取办官书，汗青所存，无复南董，是史之赘也。至于九流百家，横论丛起，大则祸世，小亦毒人；而其下者，俳词谐词，汗牛不已，损英汩华，无益世教，目之所遇，罔非赘焉。世无伊尹，孔孟起而正之。吾恐仡仡著书之士益谭益赘耳。又况异教方鸣，读旁行斜上之书者，群然诧其神怪，以视圣经贤传之为赘，而不自知其学之实赘焉，是又其悖焉者也。以彼之赘，资吾之谭，以吾谭口资彼之赘，是焉得而不为赘谭也！□之瘿也附焉，而以为病，赘也，治饮者取之以为大瓢；麋之角也缀焉而不能触，赘也，治方者取之为上药，治病而取于赘，是亦其旨也。是书已前有序，今又标举谭柄，以赘简末，菽园视之，其以为可谭否耶？

嗟乎！丈夫生而坠地，予之口便能谈，予之心使主所谈，予之手使执三寸管以代口而载其心之所欲谈。谈笑樽俎，万国奉书，上也；空谈训世，虽曰无补，抑其次也。斯地犹存，斯人不朽。乃若长此寂寂，徒索土毛，非地赘人，人赘地耳。天下固有赘地焉，以亚洲大陆而有南洋群岛，亚洲之赘也。菽园乃居游其间，思以文化其赘，而赘谈出焉，虽赘人不赘也。以中国诸省而有台岛，亦中国之赘也。仆乃不能终居游其间，以力保其赘，辗转穷愁，著书无日，是真赘人而已。今将与菽园奋谈，菽园其能无赘我乎？

当今天下而谈“赘”，则又何者非“赘”！三公九卿，翊天子治天下者也；今知政者，仅权要数人，其他虽和战大事，若罔闻焉，则大臣“赘”。礼部不知礼，太常不知乐，兵部不知兵，工部不知工，户部不知天下几户也，则朝官“赘”。布政不知政，制军、抚军不知军，则疆臣“赘”。知府、知州、知县，不知府州县中之民生苦乐、户口盈虚也，则守土之吏皆“赘”。且朝聘，巨典也，天威咫尺，降拜无闻，则朝仪“赘”——属国咸亡，无“赘”词矣！中土，吾土也，而公地焉，租界焉，捕房焉，船坞焉，矿地焉；山藏江堑，不敢自，环起要挟，予取予携，盖恫喝所加，无求而不得也，则主权“赘”。平等立约，与国所同也，独至吾国不能从同；如商如民，吾旅彼土，彼能治之，彼旅吾土，吾不能治也；虽吾商民，苟托彼旅，而吾亦不能治。条焉约焉，届时而修，只益彼而吾愈损，则约章“赘”。征税，吾自有之权也。而若或限焉，且非客卿，若即不能集事，则关政“赘”。讲制造者，历年成世，若人若物，仍事借材。言式，则我旧而人新；言用，则人利而我钝。糜以巨款，而但益虚费也；假以雄治，是旧额之糜。新募之器，固未得整齐以理也。乃以陆职，而只资盘踞也，则船政“赘”。陆师步伐，犹拾人唾，而不克自将用长；海军甲船炮艇，不以游历保商民，而以迎送奉大吏。南军北军，畸而不联，仓卒遇战，陆溃而海亦败，或树降幡焉。用是，重为天下僇笑，则兵政亦“赘”。天下无教之国亡；有教而不能以学尊其教，虽不亡，亦幸存。夫学焉，固不可无师也。乃今主教之官，终年局闭，尸师位者，非耄则庸。侁侁学子，其为学也，胥钞焉耳；其试所学也，亦胥钞焉耳；且舍是，若皆不可谓为学。于是，吾学若为愚种之具，吾教若为弱国之媒，则学校尤“赘”。是故，今日而不谈“赘”则已，今日而谈“赘”，固天下有心人所同痛哭流涕长太息而不能已者也！欲治众“赘”，道在自强；欲图自强，道在求实。中外之事变固日亟矣！准古酌今，议政于朝，论道于学，贵无游谈焉，无虚谈焉。

虽然，当今天下伊、周、孔、孟之统，起而育之，匪异人任。菽园勉之矣。以菽园之才，于其平日所究心者，出以实其所学，他日天下之士，方将引为美谈，而又奚赘焉。孔子降生二千四百四十九年四月八日台湾宗弟逢甲仲阏父序于潮州心太平寄庐。






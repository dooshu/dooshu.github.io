○府史杜元掌造金玺遂盗一枚铸改为酒器断绞不伏云玺未进合准常盗不合死

传国之宝，有道必资。式开瑞象之文，氐启象麟之享。白玉为检，映犀钮以分辉；黄金为绳，莹龙缣而动色。既施宝王，复假金银。封以青布之囊，带以采组之绶。杜元一介庸琐，千载寒微，驰策十年之门，始豫九流之选。理须恪勤匪懈，守孙贺之曹；夙夜在公，奉常林之教。岂得小心之誉，未出於街庭；大憝之踪，已流於台寺？创此六玺，辄盗一枚，遽残螭角之辉，翻作蹄之用。方寸妙篆，奄就炉销；五字灵文，俄从灰坏。量其犯状，罪不容诛。语其刑名，死有馀责。既投无赦之律，合处不敬之伦。禹泣既不原辜，汤祝如何免罪？宜从绞坐，友肃朝章。


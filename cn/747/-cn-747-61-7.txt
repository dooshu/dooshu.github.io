○诛李锜并男师回敕

李锜幸因宗属，早列方隅。德宗藉有土之权，委之以泉货；顺宗重维城之寄，授之以旌旄。恩深两朝，荣溢当代。朕恭承宝祚，首命端僚，君臣之分益亲，天地之恩无尽。伪词三上，恳请入朝，推以至诚，许其重任。曾不知居不疑之地，怀不测之端，有枭獍噬食之心，恃牛羊项领之力，久蓄亡命，敢有乱常。谓干戈可得而兴，江山可得而恃，悖言肆口，逆状滔天，灭身之辜，擢发难数。国有大典，与众弃之，为人除害，非朕敢舍。致兹用辟，终所愧怀。李锜并男师回准法处斩，其馀支党，已从别敕处分。


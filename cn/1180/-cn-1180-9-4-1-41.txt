那

一章二十三句


首节讲：此祀成汤之诗。言：理幽之道，莫尚于祭，而要所以感通其间者，声以动之也，敬以本之也，而尤一气以奉之也。我商人之祀先，备是道矣。





猗与那与，置我鞉鼓。

猗，叹词。那，多也。置，陈也。猗与！我商之乐，其多矣乎。乐之小者，有鞉也，置我鞉焉，而凡类夫鞉之小者，无不备矣。乐之大者，有鼓也，置我鼓焉，而凡显夫鼓之大者，无不备矣。





奏鼓简简，衎我烈祖。

烈祖，指汤言。于是以其所置之鞉鼓从而奏之，其声简简然而和大焉。盖虽牲牢之未迎，臭味之未成，而其和声所感，已足以乐烈祖之心矣。是其乐音之盛，于未祭如此。

二节讲：





汤孙奏假，绥我思成。

奏，奏乐。假，格烈祖。迨夫方祭之时，汤孙奏乐以格烈祖，但见格之来格，有以安我。所思而成其人矣，何也？盖子孙之所欲格者祖考，祖考未格，则其思未慰，而其人未成也。





鞉鼓渊渊，嘒嘒管声。

然其所奏之乐何如，而烈祖有思成之绥哉？以言乎鞉鼓，则其声渊渊而深远也；以言乎竹管，则其声嘒嘒而清亮也。





既和且平，依我磬声。

依，协也。既和焉而彼此之相济，且平焉而高下之适均。故虽以堂上之玉磬，其声最为和平，而难依也。今皆有以依之，而堂下之音盖与堂上之音相协矣。





於赫汤孙，穆穆厥声。

於赫汤孙，声乐如此，岂不穆穆其甚美乎？则其致思成之绥有由矣。此其音乐之盛，于方祭者如此。

三节讲：





庸鼓有斁，万舞有奕。

庸，大钟。万舞，文武之舞。迨夫既祭也，九献之后，钟鼓交作，然而甚盛；万舞并陈，奕然而有序。





我有嘉客，亦不夷怿。

嘉客，先代之后。怿，悦也。斯时也，虞夏之后来助祭，而为我商之佳客者，虽不能无盛衰之感也。然乐声甚和，而听之者皆尽神，乐容甚善，而观之者皆忘倦，岂有不夷怿乎？佳客如此，则烈祖可知矣。

四节讲：然祭固以乐为尚，尤以敬为本。





自古在昔，先民有作。

先民，古人也。作，制礼也。是敬也，岂我所自行哉？盖自古在昔，有开物成务之先民者，以为非祭无以洽幽明之交，而非敬无以为奉祭之本，于是制为礼以教人，而恭敬之相传。





温恭朝夕，执事有恪。

执事，祭事。恪，亦敬也。故我也，踵而行之，温恭自持于朝夕之间，而执事有恪。凡夫迎牲以至送尸也，初献以至九献也，莫不尽其敬，而无一时之或懈矣。其奉祭之敬又如此者。

末节讲：乐与敬而俱至，固幸其有思成之绥矣。然此惟将之以其类，而为一气之相通者，方敢必之也。





顾予烝尝，汤孙之将。

顾，犹念。烝、尝，二祭名。将，奉也。今汤尚其顾予之烝尝哉！盖此烝尝之将非他人也，乃汤孙之所将也。以汤之孙奉汤之祭，则一气感通，固宜其我顾矣。不然，乐特具音，礼特具文耳，乌敢必其愿哉？






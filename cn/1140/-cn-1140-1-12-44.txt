与萧孟昉

济川赴凤阳不及来会知其饱藉顺风矣夏间寓书贵郡伯辄言及知已盖处今日以无祸为福无争为贵顷闻讼未释鄙人惑焉昨制台下车又有含沙射影者矣幸而其说不行万一允行则一纸虚惊千金立掷胜亦不武矣古帝王贤圣惟以谦下为受益顔子犯而不挍孟子横逆自反老庄之学和光同尘执雌守下不敢为天下先而天下莫能先之蔺相如引避廉颇娄师德唾面自乾皆忍辱蒙耻小屈而大伸所谓天下之至勇也愿垂听而勉思之言虽逆耳此心良苦也偶在秣陵值蘧使勒此声候妄布刍荛从坊间得八家诗一册侑缄不及装裹寸芹缺然惶恐惶恐


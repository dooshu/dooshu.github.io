代人与淮南王转运启

窃以山泽之利多出于东南漕引所经率由于淮海绵地万里通贯五都实国计之是资乃邦本之攸系苟非明达岂副选抡恭惟郎中识茂经纶学穷缃素决科虎殿由射策以驰名引籍鸳行遽扬旌而出使较县官盐铁之利均郡国关市之征析毫耻务乎纎微运算自成于余羡奉千金之费物力靡殚精九岁之储仓廪皆实故得益隆眷注更委事权佐计相以如初商功利而尤密运蜀汉之红粟即见方船聚吴会之金钱便应朽贯出於余地久属全才昔汉倚关东之奥区漕挽相继唐置江西之留务财币毕臻古今之形势率同邦家之用度斯出心计素熟伫论驷马之功赏典聿行须荷富人之拜实惟公议岂竭愚诚


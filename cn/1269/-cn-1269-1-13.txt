锐：阳气岑以锐，物之生也咸专一而不二。

初一：蟹之郭索，后引黄泉。测曰：蟹之郭索，心不一也。

次二：锐一无不达。测曰：执道必也。

次三：狂锐荡。测曰：狂锐之荡，不能处一也。

次四：锐于时，无不利。测曰：锐于时，得其适也。

次五：锐其东，忘其西，见其背，不见其心。测曰：锐东忘西不能回避也。

次六：锐丑，含于五轨万钟，贞。测曰：锐于丑，福禄无量也。

次七：锐于利忝恶至。测曰：锐于利，辱在一方也。

次八：锐其锐，救其败。测曰：锐其锐，恐转作殃也。

上九：陵峥岸峭，陁。。测曰：陵峥岸峭，锐极必崩也。


仁孝孝昭两皇后梓宫自沙河往葬山陵恭送纪事二十韵

二后灵舆发，春郊帐殿成。
园陵悲远道，车驾出严城。
幽饯频将享，前驱早计程。
赏颁周仆驭（时赐夫役人各一金。），警卫拥神兵。
七校联镳静，千官按辔行。
荒村纷马迹，野雀避人声。
借榻蓬茅贵，谋炊井灶争。
幕帷环雾合，灯火灿星明。
隐几萦宵梦，闻鸡候晓征。
威仪墙翣盛，御路水云平。
鹓鹭排川甸，旌旗接玉京。
愁凝双辇重，哀动万山鸣。
任姒追遗范，皇英轸睿情。
孝能娴内则，柔并叶坤贞。
逮下常多恕，持谦每戒盈。
嫔妃馀涕泪，岳渎应精诚。
尘净微沾雨，风徐早送晴。
策文镌惨恻，祠寝肃经营。
礼葬轻珠贝，和蛮想佩珩。
圣躬劳不惜，嗟此极恩荣。



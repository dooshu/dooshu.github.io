○送浮屠令纵西游序

其行异，其情同，君子与其进可也。令纵释氏之秀者，又善为文，浮游徜徉，迹接天下。藩维大臣，文武豪士，令纵未始不褰衣而负业，往造其门下。其有尊行美德，建功树业，令纵从而为之歌颂，典而不谀，丽而不淫，其有中古之遗风与？乘间致密，促席接膝，讥评文章，商较人士，浩浩乎不穷，乎深而有归，于是乎吾忘令纵之为释氏之子也。其来也云凝，其去也风休。方欢而已辞，虽义而不求。吾于令纵不知其不可也，盍赋诗以道其行乎？


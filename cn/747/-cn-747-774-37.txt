○为河东公与周学士状

学士时仰高标，世推直道，果当清切，以奉恩私。地接蓬山，居遥阆苑，敢期尘路，获望冰容。然前者犹蒙问以好音，致之尺牒，是何眷遇，孰可钦承？某自领藩条，累蒙朝奖，皆因学士，每於敷奏，辄记姓名，深忧李广之不侯，曲辨孟舒之长者。不有所自，安能及兹？方限征行，末由款谒，空馀深恋，贮在私诚。伏惟特赐信察。


○对举嘉遁第判

〈严虚应嘉遁科举，试策及第，选曹为非时进拟经，台有喧诉，选司以虚名乖实，贬第。〉

严虚草泽贤才，蒲轮辟命，玉台对命，既则登科。仙署縻爵，诚宜利用。抑同选调，讵曰非常，坐见沦塞，行招往诉。然则晦其迹也，事等凿坯；行其道焉，何论负鼎！谅出处之有异，岂名实之相乖？义在优贤，理无贬弟。兴言举主，诚则知人。赏先茅之地，非无故实；夺田之禄，未之前闻。循彼功曹，以为直笔。


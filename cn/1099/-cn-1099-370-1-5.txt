○懇乞聖明嚴揀宮僚近侍預養皇儲以光昭燕翼事 【 揀擇宮僚】

是穆廟時疏

臣聞古語有言、養太子不可以不慎也、　皇上俯從禮部冊立之請、將正東宮、太子儲位、臣民懽忭、臣伏謂立固不可以不蚤、養尤不可以不預、葢我　皇上篤愛皇儲、此聖帝明王極盛之德、中外傳誦、所謂養之者實愛之之情所必至也、養之之法無他、在得正人以輔導之耳、人情愛子。莫重于愛其子之賢。尤莫先于愛其子之壽。自古皆然、今皇儲年正幼冲、頴異之德性漸開、而方長之精神未艾、是必養得其人、則精神不為外物所誘、有以培壽命之源、德性不為聞見所遷、有以作賢聖之本、輔導之任、關係如是、　皇上可不嚴敕內外務擇正人以?之也哉外而宮僚。所以備講讀之官。此事尤□為関係內而近侍。所以供伴讀之用。皆所謂東宮之輔導者。昔三代帝王之養東宮也。雖幼在襁褓之中。即選擇天下之端士。孝弟博聞有道術者。衛翼之。逐去邪人。聞見皆正。是以三代帝王。多壽多賢而周公之輔成王。抗世子法于伯禽。遂俾成王為成周之令主。今者宮僚之任雖遲。而儲材之選宜素。伏乞　皇上諭令輔臣。此又視政府何如耳將翰林院館閣諸臣之中。必備訪德行賢明之士。倘有不足則嚴選新科。徵聘隱逸。期在拔得數人。選極天下。先期列名上請。以備除補官僚。但臣切慮宮僚之任尚遲獨近侍之用至速一舉冊立。伴讀即隨要必選得其人。廼令習巳蚤成。化由漸入。復擇宮僚轉導、庶幾儲養日完。昔日　孝宗敬皇帝在儲宮也。天下萬世咸推本儲官之賢。亦孰可忘輔導之自。葢我　敬皇帝之令德。實東宮內臣覃吉。能朝夕輔導以翊成者也。　敬皇帝年甫六歲。即在儲位。與今皇儲幼冲正同。考其初立也。日得典璽局郎內臣覃吉者為之輔導。吉之為人。識大體。通書史。溫雅誠篤。議論方正。大學中庸論語諸書。皆以口授東宮。動作舉止。悉導以正。暇則開說五府六部及天下民情農桑軍務與夫堯舜都俞吁咈典故。每樂言之。常曰。吾豈望富貴。但得東宮有賢主足矣。純皇帝賜東宮莊田。吉備曉東宮以辭不必受。曰。天下山河。昔主家所有。何以莊為。徒勞民傷財。為左右利耳。竟辭之。東宮常隨老伴念高麗經。而吉適至。界宮駭曰。老伴來矣。即以孝經自携。吉跪曰。茲得無念經乎。曰否。讀孝經耳。東宮、出講。必使左右迎請講官。講畢則語講官云。先生喫茶。局丞內臣張瑞不以為然。吉曰。尊師重傅。理當如此。凡此皆覃吉之所以輔翼　敬皇者。人知　敬皇之德位名壽。本之東官者為萬世所瞻。亦孰不知覃吉之輔導贊襄。書之史冊者。為萬年所譽。廼今內臣之中。若大若小。可以選伴東宮者。豈無如覃吉之賢寓于其間乎伏乞　皇上際今揀選東宮伴讀之日。嚴敕司禮監掌印。會同老成管事者。務細訪各該應選內臣性行。拔得忠正博聞。宛有如覃吉者數人。其智巧逄迎。性氣乖方。皆不可用。設于中倘有用賄營求。各置私人者。許內外諸臣。凡有所知。指名參奏。如是、則在內伴讀。既先資保護之忠。在外宮僚。日可施啟沃之力。此誠我　皇上愛養皇儲之第一義。而古先帝王之以燕翼子者莫是過矣

皇明經世文編卷之三百七十終








○大寺僧昙畅奏率僧尼钱造大像高千尺助国为福诸州僧尼诉云像无大小惟在至诚聚敛贫僧人多嗟怨既违佛教请为处分

泥洹归静，涅入寂。法初不灭，故现灭以归空；道本无生，故因生而不用。十大弟子，忆妙觉之微言；八部龙王，礼如来之双足。象牙塔庙，刻画真容，牛头旃檀，雕镌宝相。如垂仪设教，岂以广大自矜？抽道俗之筋髓，暗凡庸之耳目。论其壮也。释迦文之清液，纳海吞江；语其高也。卢舍那之形象，包天括地。乃法身之自在，匪人力之堪为。赤似弹，能烧万顷之波；白日如盘，独耀四天之下。大钟千石，藉小木而方鸣；高屋万间，待微灯而破暗。心方一寸，经营宇宙之先；目阔数分，历览虚空之外。何必大者则圣，小者不神。此顽僧之褊情，非达士之深见。佛在虚廓之上，不居空木之中，何用聚怨为形，敛悲成像？大推初意，实是不然。小人之言，宜从案记。


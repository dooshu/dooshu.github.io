孔武仲　送郑无欲改官知合江县二首

晓辟未央宫，千袍拥赭红。

分班百寮底，得邑万山中。

丽笔元摛锦，新章更绾铜。

定应随驿召，不久滞巴东。

孔武仲

孔武仲　送郑无欲改官知合江县二首

马踏榆阴出汉关，邦人欣见锦衣还。

东川却指旧游处，北阙犹萦旅梦间。

神女断云低楚峡，子规啼月惨巴山。

知君利刃曾磨试，囹圄应从到日间。

孔武仲


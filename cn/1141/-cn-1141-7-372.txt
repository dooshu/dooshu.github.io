寄王临江端侯

先是予参藩湖西，久驻临江，王为郡守。

故人念野老，寓书双泪流。
我发故人书，临风搔白头。
借问何以尔，同心怜匹俦。
临阳久凋瘵，拱木生田畴。
遗黎鸟兽走，村落成荒丘。
尔我中肠断，辛苦为绸缪。
我归君雨泣，五载怀百忧。
流民起沟壑，逋赋宽徵搜。
江城橘柚中，父老行且讴。
遥闻一抚掌，何时复同游。
多惭仁祖意，为我饔飧谋。
怀惠岂小人，念君无储留。
考功尚能绩，循牧多沈浮。
缄书告宪府，廉吏今难求。
愿旌颍川长，一使苍生瘳。
老病赧疏贱，倘纳刍荛不。
惟馀杜陵叟，高颂元道州。



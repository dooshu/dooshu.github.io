○对马惊师徒判

仆氏为御，马惊师徒小却，监军纠为无勇，仆氏遂死之。或诔其功，监军请於理，诔者执云非罪。

将执御乎？必使能者，伎苟有素，失非愆，仆氏御戎，岂其败绩？六艺之末，尚勤夫子之言；十乘之先，遂执王良之辔。既而师贞以律，骑勇争锋，外强中乾，忽陆离而莫制；大军小将，却迁延而欲奔。非马其人，异叔之没怨；有矢在肉，知贲父之非罪。圉人以告，诚合诔之，正也不欺，将子无怒。


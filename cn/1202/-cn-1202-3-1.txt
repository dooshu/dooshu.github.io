爲建平王聘隐逸教

府州国纲纪：夫嬀夏已没，大道不行。虽周惠之富，犹有渔潭之士；汉教之隆，亦见栖山之夫。迹绝云气，意负靑天，皆待绦螭骧首，翠虬来仪。是以遗风独扇百代，余烈激厉後生，斯乃王教之助，古人之意焉。吾税驾旧楚，憩乘汀潭，挹於陵之操，想汉阴之高。而山川遐久，流风无沫，养志数人，并未徵采，善操将弃，良用慨然。宜速详旧礼，各遣纁招，庶畅此幽襟，以旌蓬荜。


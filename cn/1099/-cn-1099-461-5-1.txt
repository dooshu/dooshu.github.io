○陽岐江改復舊路記 【 陽岐江】

公與董見龍書云峽江改路之事以省下士大夫失渡船邸舍之利故力爭之有欲改路者即以大田驛凨水事刼持之文忠時在閣也路成時亦尚在閣

閩會城之南。有江達于海。其水自上流四郡千餘里皆匯於此兩山束之故名峽江怒濤激浪。急溜旋渦險若瞿塘。自峽而上。可二十餘里為陽岐江。水勢紆緩。一葦可航。勝國以前。行者皆從此渡。稱坦途矣。其後以兵亂榛蕪。間逢虎暴。乃徙而由峽。路雖稍夷。而每值風波。輒葬魚腹。即近者隆萬間大比之歲、生儒溺死以千百計、行旅病之、欲仍復舊路、而人情因循憚於改作、屢議屢寢、直指陸公來按閩、悉心民瘼、百廢俱興、撿舊牘、得前福清令條議、慨然嘆曰、茲路不更、其母乃委民于壑乎、檄下郡亟圖之、太守喻公、躬往相度如陸公指、而或者、又難其費、甚且謂余規大田驛為墳、而創此議也、憲使陳公持之堅、方伯丁公力主之、以上陸公、公報可、且相與計茲役也、議論實繁、今決以兩言、不煩民、不改驛、又安置喙、將鳩工屬、丁公奉命撫閩、而左轄袁公、亦適來佐其議、乃移渡于陽岐江、自江而南、剪棘甃石、夷高堙下、闢為周行者、五十餘里、為橋二、公館二、鋪舍六、亭一、徼廬十、增渡舟八、埏埴材木人徒之費、為金以兩計者一千七百有奇、皆取諸沒入之貲、與兩臺贖鍰、宮不損帑、民不與聞、經始于辛亥季秋、告成于門子之季春、較其道里。視峽江减十之二。自吾邑以至莆陽。泉漳之往來于茲者。江行如陸陸行如市陽侯不驚、猛獸屏跡、萬口騰歡、歌謠載道、而丁公陸公復愽訪于眾、謂取渡蕭家道、緣吳山、徑達臺江、尤為徑便、惟沙洲稍隔則浮橋滉柱之法可行、乃更為除道建館、與陽岐路竝存、以待人之自趨、其計畫周詳、一至于此、丁公以書來告余、使為之記、且曰、此事為道旁之舍久矣、斷而必成、惟直指公、次乃諸大夫、不佞何力之有、自今而後、遵道遵路、無忘直指與諸大夫、以擬于召埭白堤、是在邦人、余南向再拜稽首曰、是惟中丞直指與諸大夫恤我閩人、出之鮫宮蜃窟、而登之唐莊、敢不世世拜賜、因思三代王政。輿梁道路。無不置力。單襄公過陳。道茀不治。即知其國有大咎。况于百千萬人之所跋涉。與馮夷爭一旦之命。其為患害何如。而可恬然置之乎。昔交南七郡。泛海轉輸。沈溺相繼。鄭弘奏開零陵桂陽道。交人賴之。楊厥通褒斜而罷子午。後世為鑿石頌德。即吾閩萬安橋之役。父老至今頌說蔡端明不置。千百載而下。此為再見。而今日之舉事半功倍、公私晏如、較之往代、更為難耳、乃余于此、有深慨者夫、夷險問之水濱。遠近稽之道路。利害折之輿情。至為易辦。猶不免于悠悠之譚。幾成阻格。葢人情多端。口語難信。天下事之困于議論。大較皆如此矣。此中丞直指、所以大造閩也、


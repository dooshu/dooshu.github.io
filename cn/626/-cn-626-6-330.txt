于秀才鉴之一十六首

【杂感十首（崇祯元年）】

残书一榻对松风，卧读微妨饮酒功。

小院心情春暖后，高楼闲暇夕阳中。

蝉留旧草惊飞白，蝶去余花惨梦红。

底处古人须见我，偶然危膝类张融。

人间白昼自繁华，别有玄心托赋家。

尺牍殷勤非盛览，衡门寂历少侯芭。

劳生晦朔观朝菌，隙地阴晴视昔耶。

何处更求岩壑隐，男儿襟气是烟霞。

卮酒能当万树萱，上才宁必醉西园。

清时肯护文人行，薄俗难称长者言。

素魄岂愁频缺辐，苍穹犹恨类欹轩。

微词竟得留容冶，宋玉何曾似屈原。

杨子幽居五世传，幸留残石伴遗编。

院藏弥勒依金好，楼望童初想玉贤。

底事会心常独笑，未能排闷且高眠。

吟轩何以酬枯臆，禁得庐峰一匹泉。

抱影空庐日月荒，莓苔无事岁青黄。

精心自比和香序，雅好谁同服食方。

拓落讵能辞尚白，纵横那复著聊苍。

倦怀秋气寻常有，春叶还惊半石床。

嫩晴花气减衣天，静夜燔香月照烟。

琴在暗床闻鼠过，石当虚牖见虫悬。

委形笑我无名屈，宣发欺人不惑年。

安得山林藏下士，风瓢闲处即栖禅。

扃门非敢傲邻比，只是平生最自知。

小赋不须通狗监，微才何用造牛医。

莼丝乍可牵吴兴，蕙服终难释楚悲。

莫讶经年无快接，秋蛾春蝶有须眉。

高馆凉风日夕吹，幽襟横绝雍门丝。

蔡洲古岸移青石，杜里新烟改赤墀。

万事只如芳草暮，一生常比落花时。

无聊感慨仍无谓，邻笛何关向子期。

萝窗静翳镇春冬，澹漠偏于节物浓。

柚美故堪供禹锡，松高应不受秦封。

悬裈醉后矜南阮，昼障薰余惬小宗。

自共古贤风性近，非关人世调难逢。

亦解雕虫世所轻，丈夫肯自壅情灵。

宁从赵晔探诗细，不向王充索论衡。

俗问萧疏难竟绝，清谈历落故无成。

将歌小已吾谁怨，累牍何妨月露形。

【闻警二首（乙亥三月）】

群盗因循玩木鹅，忍言陵寝罢谁何。

井桓鸟集人烟断，丛构狐鸣夕磷多。

酒客狂曾挥蔗杖，书生弱亦弄枝戈。

三千精骑夸邢邵，残墨拚将楯鼻磨。

男儿生岂负头颅，久事雕虫愧壮夫。

欲问偃妖诛楛矢，谁惊穆御誓桃弧。

貉奴白帢频收系，蛾贼黄巾未伏辜。

今日拥书三万卷，可堪持作解兵符。

【辛巳仲春京口望茅止生翙舟不至感述三首】

万事东流江上船，才名永负勒燕然。

吹楼已任蛾眉适，旅榇空期马革还。

气满挥戈遑驻日，心倾指囷溯驹年。

人间别有男儿泪，欲共春潮挽逝川。

明姝犹少入宫怜，瑰俊曾闻得几全。

北阙筹兵真武库，西曹箧谤似文渊。

八城兽角烽吞塞，千轴鱼丽海啮舷。

精已销亡赊一死，深闺何必异穷边。

中谗宽死即恩纶，瘴雨蛮烟报主身。

谪戍未逢除党籍，勤王端复见孤臣。

丁年齿发从军敞，甲第膏腴养客贫。

圣代国殇天下士，岂伊亲旧独沾巾。

【雨后述怀】

瓶笙阶雨阒秋堂，委蜡窗边昨夜长。

小技故耽虫食叶，空居新觉燕辞梁。

移时石白相看晚，镇日松青独坐凉。

又到西风垂九月，半生情味剩思量。


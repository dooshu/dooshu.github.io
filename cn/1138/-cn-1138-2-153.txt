寄怀河南督学张公选

其一


使君旌节下成皋，冯轼中原简誉髦。
定有书生如贾谊，至今启事忆山涛。
兔园雪满群贤集，熊耳云连少室高。
羡尔纱帷谈易处，虎皮独坐胜东曹。

其二

忆放金鸡谢赭衣，故人失喜泪频挥。
方怜燕市枯鱼泣，忽作梁园断雁飞。
愧我飘零成白首，看人容易到黄扉。
佛狸祠下停双桨，懒上焦山百尺矶。

其三

君家丁卯桥边宅，苦忆连床听雨时。
黄鹤山深春载酒，杜鹃花发晚题诗。
著书远过许仲晦，生儿酷似刘穆之（二公皆丹徒人。）。
莫向风尘嗟濩落，鹓雏池上羽毛奇。

其四

闻道吹台近已芜，繁华终古孝王都。
千金结客思公子，中夜抽毫有大夫。
坐拥邹枚誇上驷，经从河赂起真图。
敝裘欲就扶风帐，惭愧苏门长啸徒。


文集卷十六

钦定四库全书

东里文集卷十六　　　　明　杨士奇　撰墓表

彭士扬墓表

士扬讳诩彭氏其先见余所作其父墓志父原复母刘氏士扬蚤孤刘贤教育之士扬亦自童丱克卓立不肯在人後其父之同产兄横侵寡孤业而仆隶使士扬母子无可柰何乃走依外氏夙夜刻苦自奋数年学日见端绪乃归其从女兄之夫萧用道授以尚书经乡人之欲成其子弟者争延士扬爲塾师士扬事母孝事伯父母如父母而於伯父母之子尽友爱吉安郡学举士扬训导赴吏部送翰林考经义时胡文穆公为学士曰吉学之师非深於经者不称加严命题士扬熟於经传而条析明畅翰林诸公皆称叹其难能尚书蹇公览其文喜曰 今之教官能是者千百之十一时英国公奏求儒师太宗皇帝命吏部择行端而有文学者畀之遂以士扬对从之英国好贤礼士得士扬甚喜朝退之暇相与讨论载籍辨析至理厚见礼遇从英国赴交址凡在军中奏疏檄谕悉出其手皆事理详明文辞得体英国於事关切要者必与定议而士大夫谪居交址者赖其存济甚多宣德初英国言其贤於上遂授国子监典籍监故有文籍板岁久缺坏狼籍士扬悉彚次而整齐之见故元诸儒所辑解小学书阙逸三之一嘅然曰此朱子切切爲学者端本澄源而作何可?乎徧求善本出已资録补刋完虽职不预教事而诸生执经请业者无虚日司成有大着作必经士扬閲一时翰苑诸学士皆於士扬往还有斯文之契士扬爲文理明辞逹爲人笃於义雅澹疏畅缓急可恃负直气能辅人於道从叔爲御史过家行有不当力谏之曰千寻之繘絶於寸朽岂得不慎不听卒坐是偾或以不直加之容而不校余家於彭氏世姻士扬在两京於余尤厚於见爱也独不以姑息余深德之一日於吾家饮酒谈笑懽甚就座得风疾明旦舁归治数月少瘥白其情於朝命致事还乡踰年卒京师士大夫闻讣皆悼惜之英国爲位祭之其卒以宣德五年九月某日春秋五十有六配刘子二男二女於戱世之庸衆人其生无一之可称及殁往往得名公贵人爲之称道夸誉以垂緜远盖有子克致之也如士扬非世所谓贤人君子欤苟其素相知而有公世道之心者可使无闻於後哉故爲述平生大槩表诸墓道使其家刻焉

沈学士墓表

呜呼此吾友翰林学士沈公之墓沈世家松江华亭大考讳德辉尝爲郡史平反寃狱百数十人乡称长者妣宋氏考讳易仕爲谘议参军无几弃官养亲而授徒里中惇行伦谊集五伦诗以教学者而甘贫乐义人号苦节先生妣顾氏有善德二子长即公讳度字民则次粲字民望公天资温雅敦寔自幼嗜学博涉经史洪武中郡邑交举文学弗就坐累谪云南跋涉万里处患难其中裕然时同谪者多名人率於公交逹官重帅争欲迎致公舘下岷王具礼币聘之既至屡进直言居无几辞去都督瞿能知贤下士延於家塾爲弟子师旦暮躬请益焉其入京师也以公偕行时太宗皇帝初临御命翰林举贤才今礼部尚书江陵杨公爲编修以公名上擢翰林典籍方时制勑填委既视草学士以下率分书之上独覧公书称善一时翰林善书如解大绅之真行草胡光大之行草滕用亨之篆八分王汝玉梁用行之真杨文遇之行皆知名当世而胡解及公之书独爲上所爱凡玉册金简用之宗庙朝廷藏秘府施四裔刻之贞石传于後世一切大制作必命公书公之书婉丽飘逸雍容矩度兼篆八分八分尤高古浑然汉意而日侍清密无间尝赐二品金织衣新制象笏镂公氏名涂金以赐以其弟与子皆善书皆官之近侍父子兄弟并荣於朝古今以书遭承宠遇莫或加公书盖公一艺耳爲文章尚兴致平澹雅则不爲浮靡事上必尽诚被顾问必以正对由典籍陞检讨复陞修撰遂陞侍讲学士奉直大夫仁宗皇帝赐诰命进协正庶尹赠其考奉直大夫协正庶尹翰林侍讲学士其妣宜人予告归焚黄赐钞给驿传宣宗皇帝临御进翰林学士奉政大夫年踰七十再上章乞致仕归不听公事亲孝与弟粲友爱相笃终身与人交久益敬爲人贞静不苟附初入翰林乡人有爲大宗伯者得君有气势赫赫朝士希进者日奔走其门公以故旧独自守未尝轻造间或邀公辄以礼辞士论高之闲暇闭户焚香鸣琴赋诗以自乐人号自乐先生襟宇澄澹风韵萧散所好惟载籍法书名画古器自题其斋居曰乐琴书处襍列花卉奇石高人韵士至必具觞酌或吟或奕意度翛然所作诗文有滇南槀随笔録西清余暇自乐槀藏于家年七十有八一日微病犹作和王行俭詹事小洞天词明日捐舘宣德甲寅十月廿二日也讣闻上遣礼部郎中陈谟赐祭给驿舟归丧命有司营葬元配顾赠宜人继陈子二芹先十五年卒藻中书舍人陞大理右寺副孙男二潮秀敏好学先十年卒次源女三长归俞珙余在室曾孙男一士奇与公同入翰林相交三十有三年最相得其没也盖哭之恸於是粲及藻求余表墓余忍以衰朽而忘情老友哉敬为之表

刘仲良墓表

呜呼习俗之下爲士不能以义自重以得於内自适如其身或子沾一命在当路率凭藉声势輘轹乡间挟制郡邑惟所欲是恣若後来或事败势失爲世戮笑盖不暇虑虽有败者相继踵在目前亦不少自歛戢若此比比也观於今吾邑之士有子在当路而躬布衣居乡能以义自重以得於内自适者有刘仲良焉仲良之子咸佐宪外藩十六七年任重禄厚郡县吏日趋走庭下然屡迎仲良就养皆不赴仲良所居故在泰和邑市中乃之邑南澄江之阴十数里买田筑室率少子往就耕所耕足岁计外有余闲酿酒独酌赋诗爲乐泊然无他营或时与田夫野老分席相嬉娱盖乡之人如不知其家有仕宦也此岂流俗人所可同日语哉刘之先五代时柳州判官曰况者始家泰和其後至莹中生庆源庆源生存善存善娶罗生三男子仲良其仲也讳彛自童丱已隽爽頴敏书一过目能记诵时从海桑先生学初习爲诗已藻思溢彂同辈皆不及爲先生所重然不自矜衒虽父兄不深知之仲良有才具既壮未试诖误谪戍辽东戍长之贤者以奇士礼之有所疑就质焉仲良处患难十余年不改其度如一日及老代归则昔之朋侪物故且尽独处自怡所居有小楼名醉吟坐其中书册恒不释手仲良平居孝友自作先祠率弟侄置祀田岁时奉祖祢辽东归其故田庐什器爲宗人奄有者悉不问处物能恕咸在官数寓书或诗饬励之缙绅大夫览之咸见奬叹亦有和其诗者其平生故人在要路者未尝一通书问而闻其所爲善事辄喜津津见眉宇如已出非幽贞乐善者欤仲良诗晚益苍然有壮游集醉吟槀及所着刘氏谱藏于家仲良卒於宣德四年四月十四日享年六十有八葬以卒之岁某月日配廖氏子男九长震次坤次咸永乐十年进士历四川河南按察佥事陞河南按察副使未行改广东次逋次遽次迥次遐次邈次逾一女嫁罗务习孙男十女八曾孙男一仲良与余同里少同学陈先生之门相知有素其卒也咸在京师闻讣遂求余文表墓嗟乎乡人老长读余文其必於流俗乎有感

陈处士墓表

处士姓陈讳果字孔硕父海桑先生国初以硕德正学望重大江之西三子皆文学杰出士林处士其季也材高识精负有用之具无施不可而未尝一见於用年四十有五而卒呜呼惜哉其先五季时自金陵徙泰和世为诗书家宋元阶科第入仕者六十人而处士之曾祖祖父皆不仕处士自幼隽爽亷重六七岁读书一过目辄了大义赋诗作字超躐诸兄先生长者皆矜其不凡长而笃孝友父母没哀慕终身丧祭一用朱子礼不爲浮屠老子之教所亲有强之者曰吾敢苟徇世俗隳家法以?於不孝乎兄子凯不肖矫父命夺其赀直数十万缗悉寘不较曰吾岂以是伤同气哉爲人豁逹务大体而持行谨谨若处女虽贱视污浊士若将凂已然未尝见词色自少负四方之志尝踰五岭睇南海反而登衡山絶江以逹中原历齐鲁燕赵踰大行纵览咸阳涉淮至浙吊古人之遗迹而交其名人君子充益所未至尝爱华山之胜自号太华生前史官苏伯衡为着传以洪武庚午十月二十三日卒娶罗氏有贤德子男二孟洁永乐丙戌进士翰林庶吉士孟旦泰和县儒学训导女二长适监利县典史萧蕡次适曾永龄孙男六年考练紑纯紘女三曾孙男女各二呜呼士诚德足以容衆材足以济务必用於世以着及人之功然士自重者必不枉已求用固系乎用之者之求之也如处士之贤虽有知之而皆不在当路则固莫之求也处士没今三十有余年当时知之者亦且尽矣士奇处士甥也少孤贫处士实提奬之务学使不坠盖至今不忘谨最其平生大槩表诸墓以示来者

黄氏画埠阡表

工部尚书兼詹事府詹事黄公告士奇曰福之先家泗州元延佑中始徙青州昌邑择胜得画埠居之画埠者谓其地水木清丽若图画云暨吾祖又徙居邑西之新郭里而自始徙之祖至吾之曾祖皆葬画埠自余幼时先府君岁春秋展先墓必侍行至则从先府君後循次拜跪奠献毕先府君未尝不戚焉凄怆也间携余周行墓下而训之曰此皆吾之祖皆吾所自出也然吾蚤孤不及究知孰爲某祖孰距今爲几世仅知者吾祖吾祖讳佑志祖妣倪氏继唐氏二子长者伯父琬次者吾父二女李士贤张士金则吾姑之夫也小子识之福谨识不敢忘福又窃闻之乡闾老长自黄氏来昌邑世以善德称而未之有顕者今福幸叨荣二品列官六卿顾不能有所树立用顕扬万一日且老矣又惧先府君所遗训者後之人或忽焉而忘之也子尝为我志祖考之墓石惟高曾以上墓石盍为我并志之将表之以贻我後人亦俾乡之人不昩其黄氏之初也士奇曰嗟乎蓄深者发必闳公以惇德硕材遭逢列圣礼遇之隆付托之重秉恭持正夷险一心伟然时之名臣此岂一再世为善施义之所能有哉所本之深而远固当自其高曾之上虽高曾以上体魄所藏莫能究知而皆吾之所自出也一气所关精神所聚有感通之理礼始祖必祭况始祖之下又其近者乎此公之所为欲告其後之人欤仁哉孝子慈孙之心也遂为志之又表之于衆曰

黄氏之先其藏斯在尊卑厥序左右厥位历世云远载德既丰何以观之于今司空勿践其域勿剪其植云仍绳绳後有代兴

萧德聚墓表

朝廷理租赋区各置长正一人副二人使董其事而简产之殷者充焉历二十余年长皆岁更宣德初户部言长岁更顽民慢之故多负租请复不更之制简产之尤殷者充从之然近岁长赋者怙不更率肆意厉民而细民病之矣吾泰和十有二区长正副三十有六人而不为民厉者裁什之一萧德赞及弟德聚其特然者也萧氏兄弟先充岁更长细民已爱之至是而爱之深嗟乎使长赋皆若是其安有负上而厉下者哉惜乎德聚今不起也德聚讳应德聚其字其别字聚学萧氏故邑东南桃源里钜家其大父斯和父安正洪武初相继长区赋安正风流文雅杰出时辈见余所爲墓文其男子七人第五德聚也笃孝友性刚介持义断断不爲势屈不爲利变恒竭力趋公事又能捐已以盖细民以是所趋事恒先集平居厚抚孤侄尝佐兄德赞作宗谱以贻後有暇短衣长笠将书册畚锸消摇畎亩间薅除荒芜稍倦坐塍傍讽诵讴吟暮而归取耕读名所居乐从儒君子游恒赋诗自娱亦以自负其爲人槩如此卒於宣德二年十二月二十二日春秋四十有九初配及继皆刘氏子男五稳秫穳穥女二其冢兄德修清澹淳厚尤爲安正甫所重无子安正甫择於诸孙命秫为之嗣德聚兄弟皆与余交而德聚尤厚余仕两京德聚以督赋屡至竣事必过留一再宿出所作诗介余评评己未尝不共抵掌絶倒噫今已矣何可复多得其葬也前蜀府纪善梁君本之铭之余书其大者爲之表盖非独以示其後人亦欲使世之长区赋者观焉

赠文林郎监察御史罗君墓表

监察御史罗铨陞湖广按察使濒行求余表其父之墓其父字景泰初余识之前翰林学士胡文穆公所公亟称其爲人且知其出吾族兄仲素先生之门以是尝往来永乐十九年余奉命考礼部会试得铨喜景泰有子及铨爲御史亷正恭慎声誉日起亦知其本之於父故於表墓不辞按罗氏其先抚之宜黄人元初讳某为吉水州学録遂家吉水之南坊学録孙载可载可生佑轩佑轩生继道景泰之考也景泰讳世亨洪武初尚少出游江淮时仲素先生谪居山阳清重有古道景泰从之学甚见爱重时未有室先生之深友四明范启元爲人如先生有女择所归以先生之重景泰也遂归之自是山阳士大夫率重景泰景泰於书通其大义爲人温静坦夷而志恬退尚贤好礼賙贫恤匮疾病死丧赖之者衆有祝愿之者曰吾不能报公天必报公又曰显不在公必在公嗣景泰闻而谢之曰凡吾所爲皆出心之所不能自己岂望报乎其与人交有诚闲居笃於教子恒举古人所爲可传者励之曰彼亦人也其可不自奋二子咸克卓立如父之志景泰卒於某年某月某日春秋若干宣德某年以铨贵赠文林郎福建道监察御史其配范谨於内德赠孺人其子长釭次即铨孙男若干翰林编修杨夀夫尝为余言岁庚子偕赞善陈仲完考应天府乡试烛下阅卷过夜分一卷去取未决困就寐髣髴睹人衣冠立烛影下遽寤因忆欧阳公朱衣事取卷再閲之叹曰几失之矣拆名盖铨也言诸同列仲完曰果非偶然必其家有厚德哉盖爲善者必有应古今奇应若此者非一吾故表之爲世劝

故奉训大夫右春坊右谕德兼翰林侍读林君墓表

君姓林氏林殷三仁之後晋黄门侍郎頴之子散骑常侍禄山为晋安太守卒于官子孙留居侯官遂世为侯官人而官谱不絶至宋理宗朝讳古松者为御医院使再世至讳清通儒术生讳颛明象数之学生讳兴以孝行称于乡而自清至兴皆不仕兴娶游氏宋名贤之後涉知书生君讳志四五岁其母口授书一过辄能记诵不忘十岁日记千数百言十四五下笔爲文章不倍义理从学王孟扬孟扬奇之为尽底里时数数出论辨见锋鋩以折其老长孟扬曰此非所以求益也为字之曰尚默即痛自克治羣居一语一笑不敢妄终其身不变而沈潜於学涵浸渟蓄久而益富永乐辛卯福建乡试壬辰礼部会试皆第一廷试第一甲第二人赐进士及第授翰林编修承事郎癸巳车驾幸北京甲午召赴行在预编性理及四书五经大全书书成受赐赉陞文林郎丙申扈从南还预编历代名臣奏议辛丑召赴北京陞修撰授承务郎甲辰陞侍读授承直郎考顺天府乡试未几简东宫官擢右春坊右谕德授奉训大夫仍兼侍读洪熙元年赐诰赠其父奉训大夫右春坊右谕德兼翰林侍读其母宜人封其妻宜人宣德元年主应天府乡试预修两朝实録未成尚默得热疾更数医弗效数月卒尚默善事父母父母病汤药非亲尝不进既卒丧葬皆谨礼於宗族笃恩意其学博究经史百氏及星历医卜之说咸得其要领爲古文务去陈言而刻厉深切得樊绍述欧阳行周之趣其学出孟扬与孟扬前後官翰林文名伯仲间然孟扬不若尚默之谨静守约也从尚默学者亦有出跻顕仕爲闻人如湖广参政黄泽浙江按察使林硕其表表者尚默尝自号见一居士又号所居曰蔀斋其卒以宣德丁未五月二十四日享年五十其子男二云瀚云瀣女三黄叔敏程稔其壻也一尚幼呜呼以尚默文学行义所遭际禄位可爲无憾虽不逮下夀然君子於考论贤否不以此也独念士习日下学者率骛侥幸一得其有能自力求实得於已如尚默者寡矣尚默非今士流之卓然者哉余其会试时考官又同官翰林十余年盖悼惜之不已於是王修譔孟坚陈御史叔刚以云瀚及孟坚所述事状来请墓文遂为之表

礼部仪制郎中史君墓表

宣德二年春交址之复叛也守帅奏请益兵朝廷命安远侯柳升等将七万人往益之命兵部尚书李庆参赞军事且勑庆凡六卿之属才且贤者举以自助庆所举十数人其最才且贤礼部仪制郎中史安祠祭主事陈镛师行庆与同卧起九月入交址贼於官军所经之处悉列栅以守升既连破之直抵镇夷关升有矜色升虽勇然不好谋安镛言於庆曰总戎之意骄矣公宜力言之且夷贼谲诈不可以其屡败忽之安知其不示弱以诱我况玺书数数戒饬谓贼专以设伏取胜不宜轻率待之公宜速入言之时庆已病强起与升力言升唯唯而已中实无戒慎意明日前进以数百骑独先其副及庆等皆在後升前度桥既度桥遽坏後军阻不得前贼伏兵四起升被创死明日庆病不起又明日副将崔聚整兵以进聚固宿将然仓猝贼驱象赴鬬衆乱聚被执寇大呼官军降即不杀安镛皆曰吾辈见危授命耳皆死之十月十八日也先是贼?昌江等城城中如都指挥李任指挥顾福知府刘子辅知州何忠等皆守节死交址守帅知任等死事以闻皆得褒赠从升等死者守帅隔远不明知不及闻时与安镛同行亲见其事後得脱归者虽言之详而有司以无官府上状不可质故安等之节不得暴白於朝此世之所共深惜而痛悼者也一时同死者如吏部主事李宗昉等盖多而安与镛之事有闻者在庆左右也两人皆进士发身最相得安字志静元宰相镇阳王天泽之後今家江西丰城爲人谨重亷正虽职务填委好学不倦而疏逹勤敏六卿争欲爲其属尤见知於仁庙屡垂嘉奬死时年四十二镛字叔振钱塘人重厚清介所履端确未尝一比匪人而勤於学问三十年来余所识钱塘士人仕京师其所言所行表里一由於正者其惟叔振然知之者寡矣死年三十四志静之子取其父衣冠葬之请余爲表余数闻其死时事爲表之曰礼部郎中史君以忠死葬於此其曾祖宪中元河南行省都事其祖文质洪武初富州吏目其父伯允赠礼部郎中其母甘氏封太宜人配熊氏封宜人其子男四人而附见主事陈君者史君之同寮友生同志而死同节者也

赠奉议大夫太医院使諡恭靖蒋公墓表

永乐二十二年七月十一日太医院判蒋用文卒於北京初疾且革手自为启附进上时在文华殿得启骇愕亲御宝翰遣中官问复有欲言用文强起拜命言臣所愧恨者不能报盛德耳又爲书与其素所厚左春坊大学士杨士奇诀明日卒命兵部给驿舟还其丧遣中官督治祠坟後六日太宗皇帝宾天踰月上嗣大位明年改元洪熙之三月诏赠用文奉议大夫太医院使特諡恭靖遣官赐祭而官其长子主善爲太医院判主善以治命求墓文士奇与用文同事上於春宫相知实深用文官太医其所以受知于上者能随事献规益有问必正对以是甚见亲厚而非专以医也用文明当世之务其哀矜恻怛之意恒存於中间与之言未尝不忠爱惓惓也上尝论保和之要对曰在养正气耳正气完邪气无自入焉又问卿於医效率缓何也对曰善治者必固本急之恐伤其本圣人所以戒欲速也言关於理道槩类此用文初入太医院爲御医永乐八年陞院判自是专侍文华殿其於医主李明之朱彦修不执古方而究病所本自爲方故所治恒十全王公贵人下逮贱隶细氓有疾衆所难愈者谒用文多良愈如用文谓不可愈即无能愈者凡所愈报不报不计爲人恂恂醇厚恭谨有行义其自幼以孝闻乡里十余岁能自树立袭祖父业而用儒医起家在京师所居近市辟一斋深邃明爽题曰静学又治一斋公署左偏题曰缉熙图籍充牣稍暇即斋中研玩讐校未尝释卷喜爲诗文遇名贤所制率自抄録盖虽老学问不倦文人韵士过从者无虚日宾至必置酒或五行或七行吟咏为乐与人交表里始终一致没之日无贵贱戚疏咸嗟咨悼惜曰善人已矣享年七十有四蒋氏之先家魏州金国子助教曰安中以直谏顕泰和间其孙应茂徙扬州之仪真生梦雷元扬州路医学教授生伯雝举进士崇明州判洪武初用荐召爲史官以疾辞遂出爲兰阳县丞居官有惠政其配魏氏用文考妣也用文讳武生以字行娶王氏先卒子男四主善主敬主孝主忠皆醇谨克肖女一顾玑其壻也孙男女各二用文所着有静学斋稿若干卷治效方论若干卷呜呼三代盛时王朝自公卿下暨百执事皆贤且材而各以其技能朝夕献忠于王之左右惟王乐闻之而莫之违也故见诸其治爲盛後世非徒其臣之不能皆贤且材亦乐闻善于下者鲜矣其何怪夫治之不古若哉故用文志希古人亦必圣明在上有大舜乐善之诚有以来之矣至其身既没德意不衰而愈隆益以见圣诚之至呜呼虽不独为蒋氏荣如蒋氏之後有能知其先所以致此而图敬承之不隳者亦贤也矣故表诸墓而告之

彭先生墓表

泰和西郭月池里有两彭先生曰叔介曰与和皆笃行君子也叔介先生尝出而仕矣与和先生其从弟虽未仕而修诸躬施诸其家其乡者皆足以表物励俗无愧乎古人叔介先生没士奇既表其墓与和先生没今十有六年未有表之者君子之善其可终泯乎月池彭氏故邑之望元濓溪书院教谕讳某生月溪处士讳某月溪生讳某先生之曾祖祖父也先生讳羣与和其字自幼在祖父侧熟其先世事即有志於学以图不坠稍长而孤遭元季连岁兵祸孑孑一身走四方以避乱定始归而亲戚死徙先庐焚荡几无以自容?悲茹苦谋所以植身承家者从乡先生王子与学专志毕力不少懈退则就叔介相切?遂贯通诸经及子史百家安成刘云章一览所业甚见奬重笃伦谊世父没久未葬举其匶葬泸源山中时山中多虎为民患廹暮假息道傍神祠祠故无扃鎻虎夜环祠声虓然先生不爲动虎竟去人以为至诚之应闻同产姊兵掠在衡州即日徒步走衡赎归又走安成求得其孤侄以归侄中道病死躬负屍行哭买地葬已乃行族弟死妻子贫不给恒分所有以济居无余赀而凡振穷周急虽数无厌倦意处朋友务相益与子弟及乡人之子弟言必在於孝友忠信接乡里恂恂温温常掩过扬善故无少长贱贵皆爱敬之爲文章清婉典则有司尝奉诏举贤又举怀材抱德皆以疾辞袁州龙泉学皆聘训导将行复嘅然自念吾柰何违先人丘墓而忘吾子弟之教乎亦不果行盖先生之学本诸圣人之经达夫性道之原而一言一行惟恐或盭古人至其教学者亦以此盖所自任者在此也呜呼一郷有君子斯一郷有善俗文溪武山之域安得复有惇用古道如彭先生者以振起之哉先生卒于永乐丁亥五月某日享年六十有五初娶杨氏士奇从父彦中先生之女无子继胡氏永阳名族生男子二人长百链永乐十三年进士为监察御史次百钧业进士未试而卒孙男若干女若干今之知先生如士奇亦无几人故表于墓又系之以诗云

粤昔四民士以道贵德全於躬化被于世士习既迁世日以下沿流益远鲜之反顾有其顾之倡而寡和士畴念兹曰予时过嗟若先生克笃念之褒衣博带动由矩规钻仰先哲以有于我亦时出之以遗来者呜呼先生於古是逑弗奋以骞弗闳以流我行於郷波荡草靡不见先生永叹何已

东里文集卷十六








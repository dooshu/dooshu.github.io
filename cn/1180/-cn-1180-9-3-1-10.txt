文王有声

八章，章五句


首章讲：此言文王迁丰，武王迁镐之事。若曰：吾观古之圣王，所以计安天下之心，何不置哉？即其宅都建邑，亦莫非以为民也。吾于周二后见之。





文王有声，遹骏有声。

声，声名。骏，大也。彼人以有声为贵，声以宏大为难。惟我文王，令闻宣昭，信乎其有声也。且无远弗届，甚大乎其有声也。





遹求厥宁，遹观厥成。

遹，语词。宁，安也。成，安民成功。所以然者，盖以文王之心，欲以求夫民之安宁，而遂观其成功。此其爱民之切如此，则声之聿骏有以也。





文王烝哉！

烝，是君。夫君德莫大于安民也。文王安民之心，必至于成功而后已，文王其尽君道也哉！

二章讲：夫文王既以安民为心，则作丰以安民，乌容已哉？





文王受命，有此武功。

受命，即伐崇之命。彼询尔仇方，上帝有是命也。文王受天之明命，遂著伐崇之武功焉。





既伐于崇，作邑于丰。

作邑，是徙而都之。既伐于崇，而人归者众，由是作邑于丰，以抚归附之人，而使民得赖以为安也。





文王烝哉！

是文王之作丰，乃所以奉天而安民也。文王其尽君道也哉！

三章讲：





筑城伊淢，作丰伊匹。

淢，城沟。匹，和称。且其作丰也，其筑城则因旧沟为限，而不过其制也；其作邑居则与城相称，而不侈其规也。丰邑之制有如此。





匪棘其欲，遹追来孝。

棘，急也。孝，继先之孝。然常甫定之秋，即为土木之举，文王岂以急成己之欲哉？特以先人皆有安民之志，而阻于机会之未集，故今急于作丰者，盖追先人安民之志，而来致其继述之孝焉耳。





王后烝哉！

是文王之作丰，乃所以继先而安民也。王后其尽君道也哉！

四章讲：





王公伊濯，维丰之垣。

公，作功者。濯，著也。垣，是邑居也。夫文王常以安民为心，但见其伊昭布于天下，人皆仰之，可谓濯濯著明者矣。所以然者，以其能筑此丰之垣，立归往之地，有以安民故也。





四方攸同，王后维翰。

四方，指天下说。同，聚也。王后，即文王。翰，干也。由是四方之人，莫不来同，于是皆以文王为桢干，而赖之以安耳。则观成之功于是而始就，而求宁之心于是而始遂矣。





王后烝哉！

文王之安民成功如此，王后其尽君道也哉！

五章讲：文王之迁丰如此，武王之迁镐何如？





丰水东注，维禹之绩。

东注，东入而注于河。绩，是功。彼丰水之东注也，实维禹治水有以顺其就下之性，而成其永赖之功耳。





四方攸同，皇王维辟。

皇王，是有天下之号，指武王说。辟，君也。是以四方之人，得以遵丰水以来同，而戴武王以为君焉，而媚兹之风尽天下矣。





皇王烝哉！

夫君道以得人心为至，武王居丰而能安民，以大得人心如此。皇王其尽君道也哉！

六章讲：夫武王居丰，而得民归，则镐京之迁，乌容已哉？





镐京辟雍，自西自东，自南自北，无思不服。

镐京，武王所营。辟雍，武王之学。重“思”字，见心服也。于是审镐京之地为新都之建，于以莅四海而制六合者在是矣。然立国居民，建学为先也，于是乃作辟雍以为行礼之地。但见教化大行，人心悦服，自镐京以至四方，盖有无思而不服者矣。





皇王烝哉！

夫君道以教化为先务，武王迁镐建学，而悦服于天下如是。皇王其尽君道也哉！

七章讲：然是镐京之迁也，夫岂徇一己之见哉？





考卜维王，宅是镐京。

卜，稽考龟卜。王，武王。宅，居也。但见武王当相土之初，遂稽之于卜，以宅是镐之何如？盖将审之于神，而不敢以自是己见也。





维龟正之，武王成之。

正，决也。成之，作成邑居也。及夫维龟正之，而决其疑矣。于是武王乃从而成之，而邑居以定焉，其慎于谋始如此者。





武王烝哉！

盖以始之不慎，后必有重迁之扰，非所以安民也。此其为天下虑也深矣。武王其尽君道也哉！

八章讲：然是都邑之作也，夫岂为一时之计者哉？





丰水有芑，武王岂不仕？

仕、事同。彼丰水之傍，犹有芑生焉，岂以武王身创业之责而无所事乎？





诒厥孙谋，以燕翼子。

诒，是遗。谋，创造之谋。燕，安也。翼，敬也。子，指成王。盖其镐京之建，固所以创业垂统，而诒其孙以居重驭轻之谋。则此能敬之子，不过安享其成，而无俟于缔造之艰，可以无为而治矣，不有以燕翼子乎？





武王烝哉！

夫其为谋之远者如此者，盖以谋之不远，则必无长治之休，亦非所以安民也。此其为后世虑也周矣。武王其尽君道也哉！

噫！有文王之迁丰，而一代之王业肇；有武王之迁镐，而一代之王业成，总之为生民计也。抚成业者，尚其体文武之心哉！






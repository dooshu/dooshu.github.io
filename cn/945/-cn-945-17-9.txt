景德三年九月试贤良方正能直言极谏科策一道【奉勅撰】

皇帝若曰我国家奄宅中土勤恤庶邦念前代求贤之劳思昔王好问之裕濬发明诏详延俊民乐闻谠言用禆至化兹子大夫韫椟待价藏器俟时射隼有功逆鳞无忌之际也方今边候彻警戎索载清与民息肩爰戢不祥之器为国生事深戒守方之臣盖已卧鼓灭烽卖剑买犊下劝农之诏朂游惰以反耕置常平之仓谨丰凶而平籴劝课之道斯至备豫之术具颁而流庸未尽归污莱未尽辟陈陈之粟尚郁京坻之謡蚩蚩之氓竞逐锥刀之末倚市门者鄙於刺绣为马医者至於击锺使寒耕热耘之民有粗衣菲食之叹厚生敦本何以尽驱於力田既富而教何以一变而至道若夫慎重名器先儒之格训辩论官材为邦之令典着位峻於堂陛効用适於轮辕固亦周爰咨诹宴见敷纳徵保任於公举观试可於吏能黜陟幽明稽有虞之彝制综核名实遵汉宣之故事其有尤异之课即申以增秩之文若乃非常之才必待以不次之位我有好爵兹用縻贤国无败官於焉致治而庶尹卿士郡邑牧宰暨於黄绶一命青纶半通虽有司殿最之申严外台刺举之详察尚或贪墨以获戾罢輭而废职徇公者伤於苛刻贾誉者病於脂韦致有嚚讼升闻烦轺车之案劾具狱来上待丹笔之科条但采於风謡或察廉之失实专取於课第亦茂异之见遗将何以致棫朴之咏兴蒲卢之政洽授方任能之道着亮采惠畴之业昭巍巍大朝有官人之盛济济多士无彼其之讥子大夫强学多闻稽古博识究历代之损益明当今之利病所宜穷斯民雅俗之弊极谈耻格之方考庶官治乱之由深陈用人之术迟闻嘉话以阐大猷当悉乃心勿有所隐


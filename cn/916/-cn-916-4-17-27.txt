【悲从弟仲】

〖苏写本作敬。〗德诗衔哀过旧宅。悲泪应心零。借问为谁悲。怀人在九冥。礼服名群从。恩爱若同生。门前执手时。何意尔先倾。在数（曾本作毁。注。一作数。）竟不（焦本作未。《诗纪》同。曾本云。一作未。）免。为山不及成。慈母沈哀疚。二胤才数龄。双位（曾本作泣。注。一作位。）委空馆。朝夕无哭声。流尘集虚坐。宿草旅（曾本、苏写本云。一作依。）前庭。阶除旷游迹。园林独馀情。翳然乘化去。终天不复形。迟迟将回步。恻恻悲襟盈。（曾本、苏写本、焦本云。一作衿涕盈。○本集。《诗纪》三十五。）


式微

二章，章四句


首章讲：此黎臣以恢复劝其君也。意曰：





式微式微，胡不归？

式，语词。我黎失守，寄旅他邦，宗庙社稷丘墟，衰微甚矣，衰微甚矣！君胡不归，以图兴复之策乎？





微君之故，胡为乎中露？

微，作非字看。中露，沾濡之辱。且我之所以久居于此，而有中露之辱者，为君之故耳。若微君之故，胡为有是中露之辱，而无所庇覆哉？夫主忧臣辱，义固在所不辞。然光复旧物，实为人子孙者之责。君亦当自奋矣，胡可坐视式微而不归哉？

末章讲：





式微式微，胡不归？

我黎失据，寄寓他国，宗庙社稷沦没，衰微甚矣，衰微甚矣！君胡不归，以图中兴之业乎？





微君之躬，胡为乎泥中？

泥中，指溺之难。且我之所以久寓于此，而有是泥中之辱者，为君之躬耳。若微君之躬，胡为有泥中之辱，而不见拯救哉？夫主辱臣死，义固在所不顾。然恢复故疆，实为人后者之责，君亦当自振矣。胡为坐视式微而不归哉？夫当式微之日，而劝其君以自强，斯人可谓贤矣。使黎侯而能如商高宗也，则黎岂终于不祀已哉？






○授范季睦尚书仓部员外郎制

敕：权知仓部员外郎判度支案范季睦：野有饿殍不知发，狗彘食人之食不知检，此经常之失政也。而况於戎车未息，飞挽犹勤，新熟之时，岂宜无备？乃诏执事，聿求其才，乘我有秋，大实仓廪。佥曰季睦，副予虚怀。汝其往哉，予用训汝：夫廉贾五之，不争之谓也；出纳必吝，有司之常也。贰上下之价，则茫昧者受弊；杂苦良之货，则豪右者受赢。惟一惟公，乃罔不同；惟平惟实，乃罔不吉。尔其戒之，无替朕命。可尚书仓部员外郎依前判度支案充京西、京北籴使，馀如故。


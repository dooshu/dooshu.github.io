○赐王宰诏意

省所奏，差张公辅入泽州，潞州亦粗得贼中军情，若许招诱，乞赐诏命，事宜具悉。刘稹丧父之初，已拒朝命，旋又焚晋绛庐舍，侵逼万善孤军，罪恶贯盈，言词甚悖。自卿全师压境，频挫其势，寻得天井重关，下临高平危壁，迩来颇自知惧，方献伪词。然天夺其心，鬼迷其志，宋人已病，不告析骸之情，朱鲔乞降，曾无面缚之效。尚闻张皇叛卒，觊望鸿恩，不戢群凶，徒云继袭。想卿忠愤，必志枭夷。况自去年以来，（阙）频奄毕，今又福星焕耀，正临天驷，《东汉书》云：“毕为天网，网罗不善之人；房为明堂，方集重华之庆。”悬象昭晰，前史所书。朕奉天道以行诛，守祖宗之成法，顾兹小寇，终不贷刑。亦知晏实是卿之爱弟，将申大义，在抑私怀，岂无原，固慎名器。今料其初通信使，必谓卿且驻军，想彼叛徒，犹希洗雪，乘此讨袭，必有奇功。韩信袭历下之军，李靖剪阴山之寇，皆因敌心懈弛，故得机讨不遗。想卿久习兵符，备详虏态，便须覆其巢穴，不可更有招携。刘稹纵有表章，请自面缚，不得便自报答，亦须奏闻。当务远图，勿拘小信，速宜攻讨，以副朕怀。想宜知悉。


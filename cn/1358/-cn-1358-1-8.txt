因诗见罪

薛令之为太学正，有诗云：“初日上团团，照见先生盘。盘中何所有，苜蓿长阑干。”明皇见之怒。续题云：“鸱鸮觜爪长，凤凰羽毛短。若嫌松柏寒，任逐桑榆暖。”因斥去之。王维携孟浩然在朝霞林，适驾至，得见，命诵所为诗，有“北阙休上书，南山归故庐。不才明主弃，多病故人疏”之句。怒曰；“卿自弃朕，朕何曾弃卿？”即放还山。惟太白召见沉香亭，应制作《清平调》词三首，颇见优宠，然仅得待诏翰林而已。及在禁中与贵妃宴乐，妃衣褪微露乳，以手扪之曰：“软柔新剥鸡头肉。”禄山在傍接对云：“滑腻如凝塞上酥。”帝续之曰：“信是胡兒只识酥。”不怒而反以为笑。谬戾如此，天下安得不乱？


李流谦　山中遣兴五首

数月携家住，幽栖引兴长。

客中容懒散，梦里过炎凉。

收网觉鱼贱，酌泉知酒香。

主人真好事，诗债数能偿。

李流谦

李流谦　山中遣兴五首

烂饮无贤圣，高歌有鬼神。

梵书常味首，药裹自心亲。

朋友居山少，知闻到市新。

孤舟怯风浪，不出又经旬。

李流谦

李流谦　山中遣兴五首

游宦初聊尔，归来亦畅然。

低回簿领缚，惭愧斗升牵。

元亮八十日，哥奴十九年。

人生重名节，富贵疾云烟。

李流谦

李流谦　山中遣兴五首

日薄愔愔热，江浑漫漫流。

蝉为合尖响，燕作掺裾愁。

枣熟成群打，禾登扫地收。

展眉欣一饱，八月又防秋。

李流谦

李流谦　山中遣兴五首

嗣圣承尧禹，图书未见之。

兵威轻破竹，天意决占龟。

燕雀甘藜莠，蛟龙或沼池。

但令无战伐，贫贱亦何辞。

李流谦


○大明輿地圖序

右今日輿圖全盛如此、臣聞古二帝三王、統一區宇、血氣之屬、莫不尊親、凡以功德並隆、而仁澤廣被之效也、後有作者、靡不威加海。內、功成混一、然而尊親之意微矣、惟我　太祖高皇帝用夏變夷、思與天下更始、非有利其土地人民之心、是以中外華夷、莫不嚮風、及今百六十餘年、而有司失此意矣、土著之民。困于徵求。邊疆之士。苦於戰鬪故國或異政、家或殊俗、於是有一統之名、而迄不見一統之盛治、孟軻氏所謂盍、反其本者、其不在今日乎、臣謹法周禮職方氏、取兩京十三省四夷、約而為圖者十六、稍加敘次、義兼詳略、而冠以是圖、要以見別五服、等華夷、審方官人、任土作貢、戢、農兵、謹封守、興地利、飭人材、紏違逆、弼教化、協風土時勢之宜、章柔遠能邇之治、皆不出此道、又將以明我　皇上所以光昭丕業、克應天心者、惟是好生一念、庶天下百司、於道知所嚮而不虗役其志云、


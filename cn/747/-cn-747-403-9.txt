○对太室择嗣判

〈甲於太室择嗣，先幼者。或非之。称神所命。〉

执古以道，格人其经。舍而或逾，动则奚轨？况承家继体之重，义存乎冢嗣；绝嫡立庶之命，礼资乎象贤。是用弓裘必荣，钟鼎以赫，斯列侯之恒典，岂下愚而足度？彼已之甲，惟秩何也？德未昭宠，过符恒禁。有子谁立？固晋侯之不经；择幼为先，类楚王之有嬖。俱曰神命，仍亏拜璧。欲议刑章，谁谓无玷？况太室之礼，僭已凌於殷庙；薄言之状，位匪列於周官。欲按科条，得悉名器。此而服念，终谓疑刑。

杨齐宣

齐宣子正衡宏农人，天宝六载官天王左史。


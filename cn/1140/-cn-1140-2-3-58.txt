望日楼同扬登州张蓬莱看日出

日初出时一线横袤长可竟天有顷作方幅棱角色深赤如丹砂已而焰如火外有绦帷浮动眩目万状久之赤轮涌出厥象乃圆光彩散越不弹指离海数尺其大如镜其色如月矣

烛龙夜半开大荒羲和振辔严晨装珊瑚十丈横天出乍看弦直忽已方动如万马扬朱旗烂如金屋堆琉璃鲛绡菡萏作帷幛髣髴隐见无端倪车轮晔晔从中跃赤乌飞起彩云落光鋩倒射鼋鼍宫扶桑枝罥蓬莱阁客云日出光不同阴晴百变随神工连朝霾雾今日霁使君天许开鸿蒙数言未毕日千尺翻如素月城头出天明万里从此生安得长绳系白日


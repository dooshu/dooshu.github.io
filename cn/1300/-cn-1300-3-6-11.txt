谢胐志节

荀或佐魏武帝，刘穆之佐宋高祖，高德政佐齐文宣，高颎佐隋文帝，刘文静佐唐高祖，终之篡汉、晋、魏、周及取隋，其功不细矣。或以不言伏后事与劝止九锡，饮酖而死。穆之居守丹阳，宋祖北伐，而九锡之旨从北来，愧惧而卒。德政以精神凌逼，为杨愔所谮，颎以为相畜妾，为独孤后所谮，文静以妾弟告变，为裴寂所谮，皆不免于诛。萧道成谋篡宋，欲引谢胐参赞大业，屏人与之语，胐无言。道成必欲引参佐命，以为左长史，从容间道石苞事讽之，胐讫不顺指。及受宋禅，方为侍中，不肯解玺绶，引枕而卧，步出府门，道成之子赜欲杀之，道成畏得罪于公议，曰：“杀之适成其名，正当容之度外耳！”遂废于家。海陵王之世复为侍中，宣城王鸾谋继大统，多引朝廷名士，胐心不愿，乃求出为吴兴太守。其弟瀹为吏部尚书，胐致酒与之，曰：“可力饮此，无预人事！”其心盖恶鸾而未如之何也？胐之志节行义，凛凛如此，司马温公犹以为讥，斯亦可恕也已！《二笔》于士匄、韩厥下略及之，故复详论于此。


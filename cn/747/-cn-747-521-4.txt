○舒州望江县丞卢公墓志铭

范阳卢君，讳同，字某，汉侍中尚书植之裔孙，北齐民部侍郎范最伯士婴之元孙，上蔡令彝伦之孙，泌阳令某之季子。其令德甲族尚矣。君孝发于内，不懈于外；礼极于上，不遗乎下。得太和之正性，蕴明哲之茂器。学以聚之，问以辨之。百行行之，一以贯之。干禄代耕，非近荣也。安卑从政，非离群民，弱军举孝廉，授舒州望江县丞，夫道德系乎已。穷达系乎时。惟天生德于君，而不畀之年，不与之位。噫！造物者不其惑欤？享年四十有四，天宝元年月日，终于尉氏私馆。是岁，权窆于颍川之许昌里。大历七年月日，允子太常寺协律郎东美初奉严训，以公之丧后先大夫于阳翟之某原，礼也。夫默而成之存乎德，纪德音者存乎词。铭曰：显允君子，克广德心。邈乎其高，渊乎其深。云藏于山，风隐于林。时雨下降，不闻其音。性含元化，形随逝水。天何言哉，命也已矣。山川有变兮，令闻不已。


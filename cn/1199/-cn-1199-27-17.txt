邗子

邗子者。自言蜀人也。好放犬子。時有犬走入山穴。邗子隨入。十餘宿。行度數百里。上出山頭。上有臺殿宮府。靑松樹森然。僊吏侍衞甚嚴。見故婦主洗魚。與邗子符一函幷藥。便使還與成都令橋君。橋君發函。有魚子也。著池中養之。一年皆為龍形。復送符還山上。犬色更赤。有長翰。常隨邗子往來百餘年。遂留止山上。時下來護其宗族。蜀人立祠於穴口。常有鼓吹傳呼聲。西南數千里。共奉祠焉。

邗子尋犬　宕入僊穴　館閣峨峨

靑衫列列　受符傳藥　往來交結

遂棲靈岑　音嚮昭徹


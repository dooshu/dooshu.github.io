陆游　早行

筰马践槐影，纱笼吹蜡香。

凭鞭寻断梦，侧帽受微凉。

病骨更疏放，衰怀罢激昂。

道边双石笋，笑我伴人忙。

陆游

陆游　早行

寒漏参差断，晨鸡次第鸣。

匆匆半枕梦，草草一杯羹。

泽国多逢雨，闲人不计程。

云间出寸塔，迎我有余情。

陆游

陆游　早行

江路迢迢马首东，临川一梦又成空。

日高未泫晨霜白，风劲先消卯酒红。

山市人经饥馑後，孤生身老道途中。

著身稳处君知否，射的峰前卧钓篷。

陆游


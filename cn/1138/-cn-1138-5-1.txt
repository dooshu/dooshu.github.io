奉献海宁相公三十韵

鼎铉传新敕，丝纶简上卿。
周官需弼亮，舜典重寅清。
九牧推英衮，明公有大名。
盛年趋魏阙，高论主齐盟。
玉麈车中出，仙舟郭外轻。
抽簪还白社，揽辔为苍生。
清切文昌座，韬藏武库兵。
图书光黼黻，圭瓒洽神明。
泰岱铭方勒，甘泉赋蚤成。
济时需魏相，稽古得桓荣。
一柱淩金掌，三阶正玉衡。
深衷调绛灌，坦道对陵平。
阊阖天门启，风雷海甸行。
帝方资献纳，世已际由庚。
绕砌琼为树，鸣珂火作城。
紫宸瞻北斗，彩笔动西京。
籍甚平津阁，虚惭稷下生。
事殊中散狱，骖解大夫婴。
厦燕心诚喜，笼鹇翮尚惊。
盐车终一顾，奋迅欲长鸣。


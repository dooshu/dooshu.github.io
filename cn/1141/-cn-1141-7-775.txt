大涤精舍图（潜谷为汤岩夫画。）

昨观潜谷岳阳图，墨痕一扫天模糊。
林端缥缈丹楼出，半涵烟雨浮菰蒲。
尺幅重看图大涤，林峦层峭炯缕析。
拍空万壑走长风，拔地千峰暗雌霓。
问谁居者黄山樵（汤自称「黄山樵者」。），爱饵神芝凿青壁。
坐邀天海荡心胸，侧聆松涛飞霹雳。
黄山樵者真孤搴，席门陋巷沧浪边。
采薇晞发无处所，作碑卖字餐寒烟。
梅村学士不相识，新诗独赏心为怜。
造庐结袜事虽已，海日江春句已传⑴。
娄东逝矣泪如霰，吾曹落拓复相见。
羽书日夜警关河，带甲纵横满乡县。
敝裘落日换斗酒，烈士哀歌倚雄剑。
买山归卧定何年，但捲疏帘见江练。
黄岳天都不可攀，大涤谁当共往还。
梦游天姥亦虚语，眼前一步三神山。
但令此图常在手，相看大笑开心颜。
⑴ 汤有《赭山怀古》诗，为吴学士伟业吟赏，名遂显。



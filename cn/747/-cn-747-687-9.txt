○护国寺威师碣

师讳承威，姓刘氏，河南洛阳人也。幼而静定，病天下无古今无贤愚，大驰於势利，没死而无悔，掀然逸发，不惧过正之讥，遂以弱年，奋其独知，从照师问佛法。次从光师受僧律竟，依同学广师、证师讲习其传。天宝八载，始以敕度居东都敬爱寺。十三载，诏护国寺於河阴，御题虽挂，一篑未覆，苍然古原，架构无时。於是千僧百贾，相聚谋曰：“将成大功，实资众力，若非盛名丰福，孰能议而建之？”乃相与设金翠云缨花香之饰，迎请吾师。以至德丁酉岁，适来爰止。师以为造作土木，为尤滋久，就危山无人之境，辟蒿莱不田之地，比之妨闾害谷，不犹愈乎？铲其榛崖，才容足处。周郑士庶，翕然依之。多方诱掖，随机道达，折夸者之锋，散执者之迷，晓愚者之黑，清贪者之滞。势声益张，走集滋遐，靡然而财赡，雅然而院列，轩房互映，图像增设，目前千里，足下万井，方肆而大之，使後不能加。大历五年正月五日，无疾而殁，其三月，塔成以瘗。厥後恩加院额，僧经寺事，千甍波起，万金堆聚，孰不感叹！蘖栽成於合抱，九流源於滥觞，推功归美，我则无愧。门弟子如岳等，以岁时益深，流辈向尽，惧成芜灭，後人不知，乃磨好石，托我铭曰：

士不拘教，矫俗恶兮。人惊独出，掀挛缚兮。能适其静，既高兮。非药非花，结架牢兮。厥後因之，大而肆兮。门人泣咨，纪成事兮。


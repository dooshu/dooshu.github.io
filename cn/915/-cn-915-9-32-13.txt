◇知己赋

陈国之华者，故吏部郎殷孚其人也。博而能通，学无不览；雅赏文章，尤爱奇逸。虽志隐岩石，而名动京师矣。才多深见，气有远度。虽安期千里，不能尚焉。始於北府相值，倾盖无已。仆乃得罪峤外，遐路窈然。始还旧都，会君寻卒，故为兹赋，以寄深哀。

顺祗效宝，渎灵会昌。时雨锺祉，山云降祥。承瑶叶之馀暧，系金枝之未光。耸孤韵以风迈，骞逸气以烟翔。故学不常师，而心镜群籍；理不启问，而情昭诸密。采图辨纬，游机访历；潜志百氏，沈神六经。冥片义象，该洽性灵；儒不隐迹，墨无遁形。既含道润，亦发才华。采耀秋月，文丽冬霞。有体有艳，光国光家。识包上仁，义兼高行。如彼清波，可挹可镜。又象冲室，惟清惟净。气拟北海，情方中散。风流未辍，盛名犹纂。英驰芬激，誉流声满。我筠心而松性，君金采而玉相。伊邂逅之未遇，爰契阔於朱方。丹琼譬而非宝，绿兰比而无芳。每赏矜其如契，贵怀允而不忘。亟间席兮惆怅，屡缓带而从容。论十代兮兴毁，访五都兮异同。谈天理之开墓，辩人道之始终。罄龙图及凤书，倾苍册与篆字。储西国之阙文，采东京之逸记。阅歆、向之旧旨，阐锺、王之新意。对楚、汉之赡墨，览魏、晋之鸿策。校远近之真假，削古今之名实。每齐韵而等迳，辄同怀而其术。吐情志而深赏，忘年齿而隆眷。拟余才兮前华，比余文兮後彦。余结袂於山石，君凭神於寒霰。何远期之未从，痛戢景其如电。堂酒兮一尘，暮灯兮万春。黛草兮永秘，朱丹兮何晨。闻瑶质兮可变，知余采兮易夺。唯华名与芳晖兮，争日月而无沫。（《本集》）


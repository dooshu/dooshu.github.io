续集卷四十七

<集部,别集类,明洪武至崇祯,东里集>

钦定四库全书

东里续集卷四十七　　　明　杨士奇　撰书　启　手简

与朱与言书

某来承政务之暇钧候起处多福良慰怀思且具道足下所以爱厚之意尤非寻常面交苟为从臾者所可跂及铭感尤深但所怪自北而南者籍籍誉道某人有辅翼之功某人有荐引之德某善政出某人某善令出某人而都无片语及仆若欲勉进於仆者甚善甚善当敬佩服仆素闇劣学术智识一无可取其不能分毫有益於时者仆诚自知不待人言彼言者之不见及亦仆实事不足怪不足怪但人之流言智者察焉今皇上仁圣大德日新两宫圣人体天之心行天之道以覆育天下过於汉明德宋宣仁远矣故凡今一切仁施义举皆出於上虽政事之臣一不过奉行朝命而已况仆之闇劣又非处政事之地其能有所效乎而亦匪独仆为然矣如必曰某事某人之功某事某人之德孔子云吾谁欺欺天乎欺天而窃天之功不有阳责必有阴诛吾为之懔檩惧矣若彼媚竈小人传虚张妄获罪於天诛责又当甚焉其不我及诚我之幸然彼妄愚譬之蒙瞽伥伥冥行亦可悯恻古谓尔有嘉谋嘉猷则入告于君尔乃顺之於外曰我君之德此臣职之当然也王文正韩忠献荐人未尝自言人莫之知王沂公为相范文正曰明扬士类在公独少沂公曰恩若已出怨将谁归欧阳文忠以为名言书之简册此皆大臣君子实有其事尚推而弗居况实无之而敢窃冒哉此妄愚之人所可悯恻者也仆之实无天日临鉴不敢自欺顾残疾之躯今年七十有二无禆於世而尚玷班行不图引退夙夜自思深用愧赧但以躬受三朝厚恩今皇上新嗣大宝念其旧人抚存加厚故未敢即言退者大义之所系也然久病且衰亦终不能少效分寸岂敢久孤宠禄且区区此心已非一日宣德九年仆时六十有九尝豫陈致仕之情先帝笑曰未可遽言致仕朕来春还南京亦命卿乡里一行时窃幸喜谓赐归有渐退即豫作归田词四首今录奉观之亦可知其素志也感足下厚意不觉烦聒惟心照小儿旦夕遣归先墓事尤乞指教不具

与仲亨兄书

奂来辱惠书兼审高年纳福之胜慰悦无限某虽幸苟安但老景侵廹日甚一日而欲退未能耳兹因奂归颛有奉凟陈年存日与稷契厚其第二女子许配长孙昱未定盟而年即世惟陈杨世婚姻家而某受外氏恩甚厚今不敢以没存异心欲昭告海桑先生孔硕先生而定盟言尊兄陈氏宗老又杨氏亲戚之长烦与年之子一言而主张之祝文及薄资以具祭告之仪者皆附奂纳上千万留意侍教未期惟善保以迓寿福

与萧孟亷书

仆初归承过访昨经仙里又辱力疾出迓於道爱厚之私感刻感刻颛此奉谢且有凟事寒家先墓一所在四十六都梅塘之上其地旧名杨家山至今土人称其处为杨家地下盖宋咸淳七年所葬也有石刻表识具存仆四十年前屡陪寒宗老长展省周历此山先茔前後悉无附葬者昨日重造墓下则见廹近墓之两旁不远尺许皆有新墓其左则不肖子孙曰表曰褒者葬其父之望已责褒迁厝矣其右则询诸墓隣知为令先君鹏举先生之藏即敬下拜既而窃叹先生之存也恒爱我以君子之道今其没也我不能以君子之道报之俛默愧汗弗能已矣盖又窃闻初非其家之欲然也大抵惑於俗巫邪说而为富贵利逹之谋夫鹏举先生之家其富贵利逹所自有者盖其积善累仁相承德义非一世矣天道固应厚报之也何待地理哉如必曰地理能富贵利逹人则杨曾余廖之子孙皆为侯为王皆富过晋楚矣此其最足徵也又闻坟近老者云数有相地人过此盘旋审视而与人言惟古墓一穴合葬法两旁新附者皆乖戾其中也不胜弊矣仆昨目睹褒所发其父之藏为水蚁丛蚀其棺且尽其遗骸又有不忍言者然则鹏举先生之藏其吉与否亦可推见孝子慈孙独能不动於心乎仆於使府承累世交契之厚且比年加有重姻叠娅之好或者有谓仆於斯事可以不问夫先祖之藏数百年至此一旦厄於侵廹而不寜为其後者目击不问天地鬼神临之在上不孝之罪孰大焉况鹏举先生平素清介之操明於玉雪一毫非义不取也一毫非理不处也没而有灵其不能安於此必也此固孝子慈孙之心所宜仰体也盖区区之诚内为先祖谋外亦为鹏举先生虑临楮不胜惓惓切希鉴在垂示答焉不具

与萧季广书

仆於名门托交令伯运副公及令尊府皆以君子之道相厚中心存之迨今不忘昨日见贤昆仲犹见令尊府伯仲也岂胜感怀但梅塘先墓之侧运副公之藏於先祖有甚不安者亦知运副公岂能安乎岂独杨氏之子孙之不能槩於中盖坟隣之老亲见其事者亦相与窃议於傍而叹杨氏子孙之不能正也季广於孟廉至亲兄弟岂当坐视不仗义一言使运副公与吾祖皆得安於地下两家子孙皆得蒙福季广之阴德厚矣片楮草草惟季广念之不具

再与萧孟廉书

前书之凟诚出中情所不获已惟是祖宗一念之重非有他也幸甚不罪惟此坟之祖西昌一县杨氏同宗者非独仆一?之祖也千万垂念且昨闻之坟隣之老者言屡有相地者过之盘旋审视而与人言惟中旧坟合古葬法其左右两坟新附者皆乖盭无益有损所言人人皆同昨日仆目睹之望之藏脗合斯人之言矣令先公之藏又安知其不合斯人之言乎则仆之言固内为先祖亦外为令先公虑也因侯车行再此致凟

与李昌祺书

奉别极久怀仰弥积缅惟致政以来燕处高闲灵台明净神相多吉大江之西一人瑞也视仆仆焉衰朽之躯驰驱尘俗而不得息者霄壤悬絶岂非清闲之福天固不轻以畀人哉小儿来承不鄙弃赐之高丈重以善诲感刻感刻兹因太守陈君行专此奉谢兼有琐凟儿曹近日收集鄙文数篇区区妄意欲干阁下一序冠於卷首以示後之子孙计四十年斯文交契之深必所不靳诚得数语增重於端尤深感厚胥晤未期千万若时加爱不具

示梁壻叔济书

自乡邑来者具悉贤夫妇父子清安甚慰老怀但两岁失馆则非所望於叔济也古称教学有三益不馆则废三益矣四民皆有一业士不馆则无业矣谚有恒言家有千缗不若一日进一文计叔济之资产未必充岁给也虽日进可也如曰比来无好事东家徒馆无益吾尝闻前辈言先待制壮年时馆於後庄罗宅岁得谷五十石而已馆其家七八年始往贑州馆谢氏塾又数年乃入仕盖先贤皆如此近来为士者不务自进其学而意气自满与人相处不能谦和忍耐一语不合抱忿径去不顾以此往往不终一岁之淹大抵有学有德者必不为此而为此者率皆无实学负虚气之人也叔济戒之戒之近得兖州书浩然不平之气吾始不能不疑然内询於家人外询於亲戚乡里之在此者皆云叔济无此事叔济素非如此等人吾意已释然此书不可不一示叔济有则改之无则更加恭谨以全贤叔侄亲爱之意也池州黄令之举实自我尼之时以叔济之学未堪此职恐致人轻侮无益有损故也又以池州荒寂之乡虽有学不可居不若布衣教乡馆有益且乐也此实老人忠爱之心期足下远大非有他也是时兖州来此崇高已被收未尝相见亦未尝一识黄令叔济如不能释於心只可以罪老夫不可归怨贤叔也继自今老夫亦不敢妄有尼矣致意组娘老夫爱子之心一也别无他意但望儿女皆为好人贫富不必计较也贤夫妇居家和辑兄弟娣姒教子读书敬老慈幼好待臧获切不可偏听一人之言以伤至亲之情也

与蒋吾望书

托好庆门数年亲亲之谊属以道远未遑面叙用切耿耿辰下秋清缅维养高林泉有相之道尊候动履多福某叨庇如常但国恩深厚不能有分寸裨益而老病日加寝食怀愧他皆无足为道承索令先处士君墓文草率塞责专用奉纳甚愧皋缓也今遣小女随令嗣归某虽窃禄於时然贫素之家无改故常以是资装百罔一备世德之门必不为诮但小女托在名家全仗亲家母夫人训教使之成立不忝盛宗某与有荣焉敬此以逹下情伏希照亮胥晤未期惟若时善调茂膺寿福不具

与南浦禅师书

日昨惠访兼辱清供属以在公弗及延接感愧感愧发覩新刻蒲庵集尤感用心此老於前辈诗僧中才华丰腴天机精熟有冠冕佩玉之风序所谓出於千百人之上盖格论也斯文士夫多所喜玩南浦师能使之有传比於建一禅刹造一津梁功德不减矣恨老疾目昏不能详閲聊为正误数字奉去改刻之後便可印行曾约题数语於後三二日藁成即送纳也

为萧子冲贺尹彦璟启

兹审久峩冠豸新翥舄鳬金榜焜煌四海仰文章之贵玉堂清切九重知述作之才入台府而百辟霜寒拥轺车则八闽山动又辍纪纲之任远膺师帅之行固然骥足非百里可淹或者鹏抟假六月而息升堂拜家庆艳绣衣彩服之光下车入里门行白髪苍顔之後某叨聨姻好与有光荣盖龙洲二百岁复见此人亦萤牕三十年以至今日大官大邑谅何小於郑侨为下为民矧习闻於伊尹菲仪为贺茹纳是祈

简金谕德却冠宾礼币

恭以维其吉矣肇称冠子之仪非曰能之猥受戒宾之命庆三加之具举辱双币之宠颁成章灿烂於云霞兼味骈蕃於笾豆存羊爱礼固知明逹之心反璧受飡已拜宠厚之意斯惟中恳尚冀俯从

简问广德州官访王静学葬所

翰林院修撰王叔英先生洪武三十五年六月二十七日晚卒於广德州就葬於彼未知在寺中在观中住但闻临卒时嘱所下处姓潘师兄为葬之近祠山上下今烦询问其墓

与杨仲举手简

【阙】诗将献存诚然营中诸子无有知其家者今姑送仲举兄处邓兄送来过便连下本逹之不则仆朔日自来送也别後次日观蒋家新坟得暑疾虽服药少减至今纒腹痛无半时寜息也苦欝可量而犹与人作三诗亦勉强自排耳

蔡兄闻已迁馆数日又风雨不止计彼此皆岑寂矣如何城中况味亦不外此承教欧苏书简启沃甚多惜不得心绪一熟读为欠耳谨用归璧敝东问生麝求分少许作药用贾直就纳去如欲自用则不敢固必也更告索和诗来消遣客虑不吝不吝

今日蔡兄相过知无暇不曾同来却甚悬渴前日托惟宪去说拈炷之事如何垂教为幸昨会罗舍亦同此意计必彻听矣今送书法二册来并官历一本倘见长老便乞分付

存诚索书破题盖不事此者将十年健忘之余又比来连无雅怀强记数道塞白耳老兄有暇不嫌亦录一本如何二兄托在知己更欲记忆数道书奉缅思复有不可者其说具於简首虽然鄙俚腐陋之言终不敢为知已隐也老兄固不待赘但乞属邓兄閟之不令贻笑於人至叩至叩别後计二兄皆有新作有便无惜附教承寄杜诗愚得及先世遗翰皆拜赐矣佳作尤明白雅正惜乎无好怀抱详悉读也姑留此俟有闲日时也後有便却用归璧明日晴雨不可必但晴则欲去蒋宅就转谢君瑀盖近日又承枉访也而旧路不复得记忆老兄有暇能垂引否有暇即早食後在蒋宅专候如雨姑止待别日也即欲执手相共行寻尺许而阻絶艰得若此况其他哉临楮益增耿耿

易上经诗传童蒙须知俱纳上再求假下经易对点旧时四书破题数道舛谬为甚亦望发来改正更望发白鹿纸三张来暇日欲出求表帖如何出时还得景中兄一接引为幸

别後吉语洊至遂弭杞人之忧且又放意作江湖数时诗客也风雅翼望发来便装补注烦转逹存诚乞赋清隐诗一二日送卷子来

两日受佣为人垦辟荒地计老兄亦同此困力也便欲一见相劳苦而司闉戒严如限蓬弱夫时景俱若此异乡孤处情当柰何今专人取卧铺及衣靴及要白纸四幅去二蒋处并假诗传二册来对点均望付下旦晚易义四书义有作不惜垂教何时晚暇能见过当作一诉衷曲至望至望

夜来望火势如不大相远者左右曾无涉惊否火发端在甚处度罹祸者必多存诚诸兄家皆安好如何昨日荷枉顾被酒不遂听教惶恐惶恐托景中兄钞书闻多事无暇也望转造掷回常笔就乞赐两枝幸不怪其无厌也钞再望付五伯与来人为买纸之用暇日在冀成兄处相待访君瑀当能来否

连日汨汨苦他务昨晚方得手钞王大尹文字方见说理性甚精为文又甚有法度反覆数四如啜好茗愈久味愈出也覉孤闷闷不觉豁然何时晤对相与共乐诵之幸在此处遭遇一哲匠如此而匆匆又将东西散去竟不获一闻?矩绳墨之万一岂造化者果於弃吾辈於蚩蚩昏塞之地而不复使之开明耶念此又重惘然比来见公启昆玉否去期如何黎子诚动定必相闻两日甚念之千万批示袁湖官送鱼就以转奉客中诚无所用也出城且未有期

东里续集卷四十七








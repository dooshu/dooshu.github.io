○为文德圣皇后荐福令

寡人不造，咎谴所锺，年在未识，慈颜弃背，终身之忧，贯心滋甚，风树之切，刻骨冥深。每以龙忌之辰，岁时兴感，空怀陟屺之望，益疚寒泉之心。既而笙歌遂远，瞻奉无逮，徒思昊天之报，罔寄乌鸟之情。窃以觉道洪慈，实资冥福，冀申孺慕，是用归依。宜令所司，於京城内旧废寺妙选一所，奉为文德圣皇后即营僧寺。寺成之日，当别度僧，仍令映带林泉，务尽形胜。仰规忉利之果，副此罔极之怀。


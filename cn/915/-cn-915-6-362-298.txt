○奏劾祖约



约幸荷殊宠，显位选曹，铨衡人物，众所具瞻，当敬以直内，义以方外，杜渐防萌，式遏寇害。而乃变起萧墙，患生婢妾，身被刑伤，亏其肤发。群小尊沓，嚣声远被；尘秽清化，垢累明时。天恩含垢，犹复慰喻，而约违命轻出，既无明智以保其身，又孤恩废命，宜加贬黜，以塞众谤。（《晋书·祖约传》。约妻无男而性妒，约亦不敢违忤。尝夜寝于外，忽为人所伤，疑其妻所为。约求去职，帝不听，约便从右司马营东门私出。司直刘隗劾。）




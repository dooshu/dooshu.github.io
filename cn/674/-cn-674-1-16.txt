卷十六 韩吏部上

东坡云：“退之《示儿》云：‘主妇治北堂，膳服适戚疏。恩封高平君，子孙从胡裾。开门问谁来，无非卿大夫。不知官高卑，玉带县金鱼。’又云：‘凡此坐中人，十九持钧枢。’所示皆利禄事也。至老杜则不然，《示宗武》云：‘试吟青玉案，莫羡紫香囊。应须饱经术，已似爱文章。十五男儿志，三千弟子行。曾参与游夏，达者得升堂。’所示皆圣贤事也。”

蔡宽夫《诗话》云：“旧说退之子不惠，读金根车，改为银银，然退之《赠张籍诗》所谓‘召今吐所记，解摘了瑟僴’，则不应不识字也。白乐天晚极喜李义山诗文，尝谓我死得为尔子足矣。义山生子，遂以白老字之，即长，略无文性。温庭筠尝戏之曰：‘以尔为乐天后身，不亦忝乎？’然义山有‘衮师我娇儿，美秀乃无匹’之句，其誉之亦不减退之，不知诗之所称，乃此二子否乎？不然，二人之后，何其无闻也。”

《唐语林》云：“退之二侍妾，一曰绛桃，一曰柳枝，皆能歌舞。《初使王庭凑至青阳驿绝句》云：‘风光欲动别长安，春中边城特地寒，不见园花并巷柳，马头惟有月团团。’盖寄意二姝。逮归，柳枝逾垣遁去，家人追获，故《镇州初归诗》云：‘别来杨柳街头树，摆乱春风只欲飞，惟有小园桃李在，留花不发待郎归。’自是专宠绛桃矣。”

孔毅夫《杂说》云：“退之晚年有声妓，而服金石药，张籍《哭退之诗》云：‘中秋十五夜，圆魄天差清，为出二侍女，合弹琵琶筝。’白乐天《思隽诗》云：‘闲日一思旧，旧游如目前。微之炼秋石，未老身溘然。退之服硫黄，一病竟不痊。’退之尝讥人不解文字饮，而自败于女妓乎？作《李博士墓志》，戒人服金石药，而自饵硫黄乎？”

《后山诗话》云：“退之诗云：‘长安众富儿，盘馔罗膻荤，不解文字饮，惟能醉红裙。’而老有二妓，号绛桃、柳枝，故张文昌云：‘为出二侍女，合弹琵琶筝’也。又为《李千志》，叙当世名贵，服金石药，欲生而死者数辈，着之石，藏之地下，岂为一世戒邪，而竟以药死。故白傅云：‘退之服硫黄，一病竟不痊’也。”

《西清诗话》云：“张耒文潜云端：‘东坡尝言退之诗：长安众富儿，盘馔罗膻荤，不解文字饮，惟能醉红裙。疑若清苦自饰者，至云：艳姬踏筵舞，清眸射剑戟，则知此老子个中兴复不浅。文潜戏答曰：爱文字饮者，与俗人沽酒同科。’”

苕溪渔隐曰：“古今听琴阮琵琶筝瑟诸诗，昔欲写其音声节奏，类以景物故实状之，大率一律，初无中的句互可移用，是岂真知音者。但其造语藻丽，为可喜耳。‘呢呢儿女语，恩怨相甭汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。’此退之听琴诗也。‘孤禽晓警秋野露，空涧夜落春岩泉’，又‘经纬文章合，调和雌雄鸣。飒飒骤风雨，隆隆隐雷霆。无射变凛冽，黄锺催发生。咏歌文王《雅》，怨刺《离骚》《经》。二《典》意澹薄，三《盘》语丁宁。’此永叔听琴诗也。‘大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁扣门，山僧未闲君勿嗔。’此子瞻听琴诗也。‘春天百鸟语撩乱，风荡杨花无畔岸。微露愁猿抱山木，玄冬孤鸿度云汉，斧斤丁丁实谷樵，幽泉落涧夜萧萧。十二峯前巫峡雨，七八月后钱塘潮。孝子流离在中野，覉臣归来哭亡社。空床思妇感蟏蛸，暮年遗老依桑柘。’此鲁直听琴诗也。‘寒虫催织月笼秋，独雁叫群天拍水。楚国覉臣放十年，汉宫佳人嫁千里，深闺洞房语恩怨，紫燕黄鹂韵桃李。楚狂行歌惊市人，渔父孥舟在葭苇。’此鲁直听摘阮诗也。‘大弦嘈嘈如急雨，小弦切切如私语；嘈嘈切切错杂弹，大珠小珠落玉盘。间关莺语花底滑，幽咽泉流水下滩。’又‘银瓶乍破水浆迸，铁骑突出刀鎗鸣。’此乐天听琵琶诗也。‘一弹既罢又一弹，珠幢夜静风珊珊。低回慢弄关山思，坐对燕然秋月寒。月寒一声深殿磬，骤挥曲破音繁并。百万金铃旋去声玉盘，醉落满船皆暂醒。’又‘猿鸣雪岫来三峡，鹤唳晴空闻九霄。’此微之听琵琶诗也。‘湘水冷波惭鼓瑟，秦楼明月罢吹箫。寒敲白玉声何婉，暖逼黄莺语自娇。’此王仁裕听琵琶诗也。‘春风和暖百鸟语，硗确山路行人行。啄木飞从何处来？花间叶底时丁丁。林空山静啄愈响，行人举头飞鸟惊。’此永叔听琵琶诗也。‘八鸾锵锵渡银汉，九鶵威凤鸣朝阳。’又‘冯夷跹跹舞渌波，鲛人出听停绡梭。’此梦得听筝诗也。‘绵蛮巧啭花间舌，呜咽交流冰下泉。’此永叔听筝诗也。‘江妃出听雾雨愁，白浪飜空动浮玉。唤取吾家双凤槽，遣作三峡孤猿号。与君合奏《芳春调》，啄木飞来霜树杪。’此子瞻听筝诗也。永叔子瞻谓退之听琴诗，乃是听琵琶诗。僧义海谓子瞻听琴诗丝声，八音宫角皆然，何独琴也。互相讥评，终无确论。如玉谿生《锦瑟诗》云：‘庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。’此亦是以景物故实状之，若移作听琴阮等诗，谁谓不可乎！”

《西清诗话》云：“三吴僧义海以琴名世。六一居士尝问东坡：‘琴诗孰优？’东坡答以退之《听颖师琴》，公曰：‘此祇是听琵琶耳。’或以问海，海曰：‘欧阳公一代英伟，然斯语误矣。昵昵儿女语，恩怨相尔汝。言轻柔细屑，真情出见也。划然变轩昂，勇士赴敌场。精神余溢，竦观听也。浮云柳絮无根蒂，天地阔远随飞扬。纵横变态，浩乎不失自然也。喧啾百鸟群，忽见孤凤凰。又见颖孤绝，不同流俗下俚声也。跻攀分寸不可上，失势一落千丈强。起伏抑扬，不主故常也。皆指下丝声妙处，惟琴为然。琵琶格上声，乌能尔邪？退之深得其趣，未易讥评也。’东坡后有《听惟贤琴诗》云：‘大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁扣门，山僧未闲君莫嗔。归家且觅千斛水，洗尽从来筝笛耳。’诗成欲寄欧公而公亡，每以为恨。客复以问海，海曰：‘东坡词气倒山倾海，然亦未知琴。春温和且平，廉折亮以清，丝声皆然，何独琴也？又特言大小弦声，不及指下之韵。牛鸣盎中雉登木，概言宫角耳，八音宫角皆然，何独丝也。’闻者以海为知言。余尝考今昔琴谱，谓宫者非宫，角者非角，又五调叠犯，特宫声为多，与五音之正者异，此又坡所未知也。”苕溪渔隐曰：“东坡尝因章质夫家善琵琶者乞歌词，亦取退之《听颖师琴诗》，稍加櫽括，使就声律，为《水调歌头》以遗之，其《自序》云：‘欧公谓退之此诗最奇丽，然非听琴，乃听琵琶耳。余深然之。’观此，则二公皆以此诗为听琵琶矣。今《西清诗话》所载义海辨证此诗，复曲折能道其趣，为是真听琴诗。世有深于琴者，必能辨之矣。”

《高斋诗话》云：“白乐天《琵琶行》云：‘曲罢曾令善才伏’，而善才姓名不见于传记，后见《琵琶录》云：‘元和中，曹保有子善才，善才有子纲，皆能琵琶。’又有裴兴奴，与曹同时，《乐府杂录》云：‘纲善为运拨，兴奴长于拢捻，时人谓纲有右手，兴有左手。’乐天又有《听曹纲琵琶示重莲诗》曰：‘谁能截得曹纲手，插向重莲红袖中？’”

苕溪渔隐曰：“东坡《听琵琶诗》云：‘何异乌孙送公主，碧天无际雁行高。’乃用《文选·王明君辞序》云：‘昔公主，嫁乌孙，令琵琶马上作乐，以慰其道路之思。其送明君亦尔。’则琵琶非起于明君，盖前已有也。《释名》云：‘琵琶本胡中马上所鼓也，四弦象四时也。推手向前曰琵，却手向后曰琶，因以为名焉。’”

《后山诗话》云：“欧阳公谪永阳，闻其倅杜彬善琵琶，酒间请之，正色盛气而谢不能，公亦不复强也。后彬置酒，数行，遽起还内，微闻丝声，且作且止，而渐近，久之，抱器而出，手不绝弹，尽莫而罢。公喜甚，过所望也。故公诗云：‘坐中醉客谁最贤，杜彬琵琶皮作弦。’自从彬死世莫传，皮弦世未有也。”苕溪渔隐曰：“唐贺怀智于明皇时弹琵琶，以石为槽，鹍鸡筋作弦，用铁为拨。今杜彬以皮为弦，各自是一家也。”

蔡宽夫《诗话》云：“近时乐家，多为新声，其音谱转移，类以新奇相胜，故古曲多不存。顷见一教坊老工言，惟大曲不敢增损，往往犹是唐本，而弦索家守之尤严。故言《凉州》者，谓之濩索，取其音节繁雄，言《六么》者，谓之转关，取其声调闲婉。元微之诗云：‘《凉州》大遍最豪嘈，《录要》散序多笼捻。’濩索转关，岂所谓豪嘈笼捻者邪？唐起乐皆以丝声，竹声次之，乐家所谓细抹将来者是也。故王建《宫词》云：‘琵琶先抹《绿腰》头，小管丁宁侧调愁。’近世以管色起乐，而犹存细抹之语，盖沿袭弗悟尔。《绿腰》本名《录要》，后讹为此名，今又谓之《六么》。然《六么》自白乐天时已若此云，不知何义也。”

《冷斋夜话》云：“世传琴曲宫声十小调，皆隋贺若弼所制，最为绝妙。一《不博金》，二《不换玉》，三《峡泛》，四《越溪吟》，五《越江吟》，六《孤猿吟》，七《清夜吟》，八《叶下闻蝉》，九《三清》，十亡其名，琴家但名《贺若》而已。太宗尤爱之，为之改《不博金》曰《楚泽涵秋》，《不换金》曰《塞门积雪》，仍命词臣各探调制词。时北门学士苏易简探得《越江吟》，其词曰：‘神仙神仙瑶池宴，片片碧桃，零落春风晚，翠云开处，隐隐金轝挽，玉麟背吟清风远。’又一本云：‘非云非烟瑶池宴，片片碧桃，零落黄金殿。暇须半卷天香散，春云和，孤竹清婉入霄汉。红颜醉态，烂熳金舆转，霓旌影乱箫声远。’此篇胜前篇也。”

东坡云：“琴曲有《瑶池燕》，其词既不佳，而声亦怨咽，或改其词作《闺怨》云：‘飞花成阵，春心困，寸寸别肠多愁闷，无人问。偷啼自揾残妆粉，抱瑶琴寻出新韵，玉纤趁。南风未解幽愠，低云鬓，眉峰敛晕娇和恨。’”

《西清诗话》云：“退之《宿龙宫滩诗》云：‘浩浩复汤汤，滩声抑更扬。’黄鲁直曰：‘退之裁听水句尤见工，所谓浩浩汤汤抑更扬者，非谙客里夜卧，饱闻此声，安能周旋妙处如此邪？’”

蔡宽夫《诗话》云：“前史称王筠善押强韵，固是诗家要处。然人贪于捉对用事者，往往多有趁韵之失。退之笔力雄赡，务以词采凭陵一时，故间亦不免此患。如《和席八》‘绛阙银河晓，东风右掖春’诗，终篇皆叙西垣事，然其一联云：‘傍砌看红药，巡池咏白蘋。’事除柳浑外，别无出处，若是用此，则于前后诗意无相干，且趁蘋字韵而已。然则人亦有事非当用，而炉锤駈驾，若出自然者。杜子美《收京诗》，以樱桃对杕杜，荐樱桃事，初若不类，及其云‘赏因歌《杕杜》，归及荐樱桃’，则浑然天成，略不见牵强之迹，如此乃为工耳。”

《雪浪斋日记》云：“退之参李、杜，透机关，于《调张籍》诗见之，自‘我愿生两翅，捕逐出八荒’以下，至‘乞君飞霞佩，与我高颉颃’，此领会语也。从退之言诗者多，而独许籍者，以有见处可以传衣钵耳。”(“钵”字原无，今据徐钞本、明钞本校补。)







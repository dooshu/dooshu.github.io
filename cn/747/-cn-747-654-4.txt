○沂国公魏博德政碑

陛下以元年正月壬戌诏臣稹曰：“朕有臣宏正，自魏入镇。魏人思之，因守臣状其德政，乞文於碑。尔司予言，其文以付。”臣拜稽首，退而奏书於陛下曰：

始安禄山以元宗四十三年盗幽州兵，劫击郡县，逾关据京，天下掉挠。肃宗征之，海内甫定，而夹河五十馀州，或服或叛，更立迭夺，废置、征伐、朝觐、赋入之宜，皆自为意。五纪四宗，容受隐忍。田承嗣始有魏、博、相、卫、贝、澶之地，承嗣卒，以其地传兄子悦，悦传绪，绪传季安。既而季安悍诞淫骄，风勃蛊蠹，发则喜杀左右，渐及於骨肉，往往顾妻子曰：“安用此？”由是内外惴悸。妻元氏，因人不忍，移置他所。馀一月乃卒，是岁先皇帝元和之七年八月也。季安子怀谏始十馀岁，众袭故态，名为副大使，而家臣蒋士则逆虐用事。士众不分服，日夜相告曰：“田中丞兴博大孝敬，於军谨廉，读儒家书，好言君臣事，傥可依倚为将帅乎？”闻者皆踊跃，一朝牙旗下（一作丁）众来捧附。兴仆地不肯起，众亦不肯去。乃大言曰：“尔辈即欲用吾语，能不杀副大使，且许吾取天子恩泽，洗汝痕秽，使千万众知君臣父子之道，从我乎？”皆曰：“诺。”遂杀蒋士则等十数人，以兴知留後事，移怀谏於外，明年归之朝，荩七年之十月四日也。兴乃图六州之地域，籍其人与三军之生齿，自军司马已下，至於郡邑吏之废置，尽献於先帝。先帝诏兴以工部尚书长魏、博、相、卫、贝、澶之地，仍敕司封郎中知制诰裴度使於兴，且以钱一百五十万缗，赐其军，曲赦管内，使百姓一年勿复事，问耆羸，赈乏困，褒殛诛之不以法者。魏之人相喜曰：“归天子乃如是耶！”兴又悉取魏之僭服、异器，人臣所不当为者，斥去之。先帝曰：“兴吾六州善心者，田兴也。使兴宏吾至正，不亦可乎！”因名曰宏正。

先是魏诸宾犹仆役也，将卒无畏避。宏正始求副节度，以下於朝，至则迎迓承奉，虽功勋将，莫不乘者避，谒者趋，付授咨度，始用宾礼。先是诸将之外有权者，莫不拘劫妻子以为固，四方之来聘问者，莫不防碍出入以为密，士吏工贾，限其往来，人多惧愁，稀复会聚，至是皆旷然矣。魏之人又相喜曰：“人之生不当如是耶！”滑以水害闻於朝，请移河於卫之四十里，且役卫工三万馀，诏宏正议之。皆曰：“坏吾地，役吾人，以利他邑，古无有也。”宏正曰：“魏於滑信彼此矣，朝廷何异焉。”不时兴工，以教人让。魏俗丕变，先帝多之，以右仆射就加焉。十三年又加司空，以子布之会蔡有劳也。是岁，李师道烧河阴，惊洛邑，阴通元济，诏宏正诛之。明年，破贼五万於东阿，进收郓之阳谷，距其城四十里营焉。二月壬戌，刘悟斩师道，加司徒平章事，复归於魏。其年八月朝京师先帝待之有加焉，乞留不获，诏加侍中以遣之。又明年，陛下以成德丧师，诏宏正入焉。

初王武俊以战朱滔功，得有赵地传子孙，凡三十九年，矣至承宗为卢从史、李师道所诖误，先皇帝征而赦之者再，忧畏戚恧，不克来觐，既而闻陛下天覆海深，悉包悉受，乃果自信，将朝有时，未行会病，将没，以志付其弟承元，听命於朝。陛下语宰相曰：“宏正在魏，吾何患焉？”即日内出五诏，诏宏正为中书令，节度於镇，且诏父子皆为帅，以大其威。十一月甲寅，成德献状曰：“宏正自去魏，魏人哭之，镇人歌之。”奉宣诏条，除去僭异，犹魏政也。

且臣闻之，德之至者有二，政之大者有三。三政：一曰仁，为惠政；二曰法，为善政；三曰谦，为和政。二德：一曰忠，为令德；二曰孝，为吉德。今宏正献魏博六州之地，平淄青四代之寇，入镇冀不测之泉，可以为忠矣；祖考食宗庙，父子分土疆，兄弟罗轩冕，可以为孝矣；始初山东键闭束缚，泳而游之，歌而舞之，可以为仁矣；始初山东逼越废怠，裁而制之，举而用之，可以为法矣；始初山东傲狠侵蓉，德以让之，功以助之，可以为谦矣。谦法仁孝，资之以忠，不曰德政，谓之何哉？臣请奉制以一百九十二字付守臣，铭之石，用申约束，铭曰：

帝命宏正，予言是听。理乱有数，其道甚明。乱则隐约，理由乱生。既理复乱，生於玩轻。唐受天命，海内承平。高祖太宗，不荒不宁。元宗抑危，其否乃革。四十三年，奄有丕宅。始视燕寇，胡雏弄儿。虽我宠重，彼将胡为。所细所忽，忽焉而罹。四後垂顾，山东不夷。逮我圣父，殷忧俭克。乘其淫骄，乃伐乃殛。尔视群孽，胡为而亡。僭久而大，顽昏暴狂。尔亦自视，胡为而昌。忧畏逼侧，永思悠长。曩尔之无，今尔之有。既克而有，在克而守。惟尔惟我，而今而後。尔虽穹崇，无忘辱诟。我虽平宁，无忘燕寇。铭之戒之，以永声臭。


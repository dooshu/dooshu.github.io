◎刘巡司

嘉庆初年，厦门石浔司刘天号苍来为人仁恕，不吝赀财，与人谈，辄以善事相劝勉。又精于医学，附近贫民无力疗病，恳门上传禀，即徒步往视，不少缓。遇有危证，须用参而贫不能备者，每以参合药与之，不取直也。在任六载，如是不倦。临殁前一夕，梦一吏赍文书来，启视之，则天帝嘉其居官好善，命作某处土地。醒时，遂治后事，遗谕妻儿毕，沐浴更衣而逝。数年后，有厦民某至石码，会值薄暮。见舆马喧阗，簇拥一官长。注目睇之，即巡司刘公也。某骇刘公已死，趋问从人，答曰："将到此间赴任矣。"明日，某偶出散步，见一庙宇新妆伽蓝尊神，询之，庙祝言："昨宵酉刻始塑此像。"乃知公又升迁此地矣。


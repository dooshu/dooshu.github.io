谢彦章


谢彦章，许州人也。幼事葛从周，从周怜其敏惠，养以为子，授之兵法，从周以千钱置大盘中，为行阵偏伍之状，示以出入进退之节，彦章尽得之。及壮，事梁太祖为骑将。是时，贺瑰善用步卒，而彦章与孟审澄、侯温裕皆善将骑兵，审澄、温裕所将不过三千，彦章多而益办。彦章事末帝，累迁匡国军节度使。贞明四年，晋攻河北，贺瑰为北面招讨使，彦章为排阵使，屯于行台。彦章为将，好礼儒士，虽居军中，尝儒服，或临敌御众，肃然有将帅之威，左右驰骤，疾若风雨。晋人望其行阵齐整，相谓曰：“谢彦章必在此也！”其名重敌中如此。瑰心忌之。彦章与瑰行视郊外，瑰指一地语彦章曰：“此地冈阜隆起，其中坦然，营栅之地也。”已而晋兵栅之，瑰疑彦章阴以告晋，益恶之。彦章故与马步都虞候朱珪有隙，瑰欲速战，彦章请持重以老敌，珪乃诬彦章以为将反。瑰旦享士，使珪伏甲杀之，审澄、温裕皆见害。





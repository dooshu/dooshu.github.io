○徵隐士卢鸿一诏

朕以寡薄，忝膺大位，尝恨元风久替，淳化未昇，每用翘想遗贤，冀闻上皇之训。以卿黄中通理，钩深诣微，穷太一之道，践中庸之德，确乎高尚，足侔古人。故比下徵书，伫谐善绩，而每辄讬辞，拒违不至。使朕虚心引领，於今数年。虽得素履幽人之贞，而失考父滋恭之命。岂朝廷之政，与生殊趋耶？将纵欲山林，往而不能返乎？礼有大伦，君臣之义，不可废也。今城阙密迩，不足为劳，便敕斋束帛之贶，重宣斯旨。想有以翻然易节，副朕意焉。


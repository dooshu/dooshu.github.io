○论诉人不许淹滞敕

近日累据御史台奏陈状诉屈人，据状内皆是勘责多时，却晓示陈状人送本道，依次第论对，及州府追到支证，本人又不到彼处，恐紊规绳，须行条理。宜令御史台，今後诸色人论讼，称已经州府断遣後抑屈，更不再牒本道勘逐，便可据状施行。若未经州府论诉，蓦越陈状，即须留本人据事理诘勘，如实未经本处诉论，便可具事由，勒本道进奏官差人赍牒监送本处，就关连人勘断後申奏，仍不得虚有禁系。


○对被替请选判

〈甲授官累日，被奏替请非时选，废置不许。云：准敕旨冬已过旬限。丁诉云：今正在冬，当替只在下牒之日，且辨论官材，不合拘以限约废置，又执贤能，以岁时入其书，岂可无限。〉

用行舍藏，宣尼所诫；难进易退，老氏格言。伊丁效官，先甲入用。曾未浃辰，见代而解乎印绶；已在後时，参选而趋乎衡镜。虽牵丝失位，情有可矜；而如纶与能，材或无取。诚宜委命而去，何至滕口与争。但使如如璋，不僭不滥，弓旌自辟，仁远乎哉。今则天鉴孔明，星郎守法；进退不遇，斯害也已。吏曹引乎周礼，前言是徵；丁意昧於随时，厚颜何格？告令知分，用止躁求。

卢藻

藻，肃宗时擢书判拔萃科。


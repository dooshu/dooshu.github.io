64　山林金錫厲禁時用　天地均有無通萬物


水有疏導，火有出納，山林金錫之地，皆爲之厲禁，時而用之，先王財成輔相之妙也。鹽鐵論通有篇大夫曰：「五行東方木，而丹、章閻按：「丹謂丹揚，章謂鄣郡。」〇全云：「丹、章謂丹揚、豫章，閻氏謂鄣郡，非也。」有金銅之山；南方火，而交趾有大海之川；西方金，而蜀隴有名材之林；北方水，而幽都有積沙之地。此天地所以均有無、通萬物也。」管子地數篇：「出銅之山四百六十七，出鐵之山三千六百九。」唐六典：「天下水泉三億三萬三千五百五十有九。」

【元圻案】唐六典七水部：「郎中、員外郎掌天下川澤陂池之政令，以導達溝洫，堰決河渠，凡舟楫灌溉之利，咸總而舉之。凡天下水泉三億三萬三千五百五十有九。其在遐荒絶域，殆不可得而知矣。」






○州郡兵制議 【 稽查軍籍】

按前代州兵皆無定制、或以土民自守、或以禁兵出屯、或選自戶籍、或出自召募、或因有警而民團結、皆是因其土地之宜。隨其民俗之便。或多或少。或廢或置。不惟無常制。亦無常數惟我國家自平定之初。則立為衛所以護衛州縣。衛必五所。所必千軍。而又分藩列閫。以總制之而有都衛之設。其後也。改都衛為都指揮使司。文武並用。軍民相安。百有餘年。其視漢唐宋之制。可謂大備矣。然承平日久。兵備不能無弛軍伍不能無缺。舊例遇有缺伍。衛所差旗軍於其原籍徑行勾補其流之弊。乃至所勾至者。反少於所遺之人。得不償失。於是用言者計。每歲分遣御史清勾。然亦徒有其名。無益於事。近有建言欲稽御史所勾之數以為黜陟。然亦徒害平民、無益軍政、臣嘗考歷代之制、皆是草創之初。軍伍數少。而其末世乃有冗濫之失。惟我朝則是先多而後少何也、前代之制。率因一時。而隨事制置。惟我　聖祖、則斟酌古今、立為一代之制、使子孫百世遵守焉、方其初制為軍伍也。內地多是抽丁垛集。邊方多是有罪謫戌。歲月既久。姦弊日滋。或改換姓名。或變亂版籍。或潛行析戶。或自私分居。彼此相隱。上下相蒙。遂至簿卷難清。挨究無迹。其間丁盡戶絕者。固亦有之。而正戶固在。而旁累他人者。亦不能無也。為今之計、乞敕兵部過行清理、凡天下都司衛所、俱要造冊、開具本衛若所原設額數若干、見今寔在若干、缺伍若干、不問存亡、備細開、造、具其籍貫、及充軍緣由、仍行戶部行下天下布政司、若府州縣、亦要造冊、開具各州縣軍戶若干、見在充當者若干、挨無名籍者若干、彼此照對、以見其寔在之數、其衛所見在食糧者若干、缺伍不補者若干、兵部類以奏聞、會文武大臣集議所缺、必設何法、然後軍伍足數、以復國初之舊、必須不拂民情、而致其生怨不為民害、而激其生變、講明根究、至再至三、然後見之施行、如此則僉論之中、必有良法善計、不徒然也、夫天下之事。譬如器用然。有新必有舊。而壞者又為之新製。則其用不窮矣。今日之軍伍可謂舊而壞矣、失今不為之製。吾恐日甚一日。積而至於無餘。一旦有事。而必欲用。倉卒之際。其將噬臍無及矣。國家大事、莫大於戎、國步之安危所係、運祚之修短所關、誠不可不加之意也彼為具臣者、不為遠慮其意只欲苟且目前以貽其責於後人、葢以官非世有故也。若夫　聖明之主、承　列聖之鴻業、以傳之萬萬世之　聖子神孫、烏可不為之遠慮哉、


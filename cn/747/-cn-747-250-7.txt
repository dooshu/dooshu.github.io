○授阿史那承献特进制

黄门：建官制爵，立化之本，树善崇功，惟能是任。招慰十姓兼四镇经略大使定远道行军大总管北庭大都护瀚海军使节度巴西诸蕃国左骁卫大将军摄鸿胪卿上柱国兴昔可汗阿史那承献，凌铁，关之远塞，威扬万里，雄金山之旧族，诚竭累朝。每读古人之书，且多奇士之节，岂止宅侯忠孝，呼韩允绪而已哉？顷服獯戎，绥其种落，茂勋则远，已宠於登坛；厚秩未加，俾荣於开府：亚台之典，群议允集。可特进，馀并如故，主者施行。


○驳奏安乐公主请为武崇训造陵疏

伏寻陵之称谓，本属皇王及储君等，自皇家以来，诸王及公主墓，无称陵者。唯永泰公主承恩特葬，事越常涂，不合引以为名。《春秋左氏传》云：“卫孙桓子与齐战，卫新筑大夫仲叔于奚救孙桓子，桓子以免。卫人赏之以邑，于奚辞，请曲县繁缨以朝，许之。仲尼闻之曰：‘惜也！不如多与之邑。唯名与器，不可以假人。’”若以假人，与之政也，政亡则国家从之，圣人知微知章，不可不慎。鲁王哀荣之典，诚别承恩，然国之名器，岂可妄假？又茔兆之称，不应假永泰公主为名，请比贞观以来诸王旧例，足得丰厚。


○推恩祈泽诏

古之哲王，临御区夏，莫不好生慎罚，以理人命。故《易》称缓死，《书》贵恤刑，所以乐时布和，奉天育物者也。朕恭守丕绪，祗膺皇极。顺时调气，庶钦若於元枢；旰食宵衣，每忧勤於黄屋。顷自献春之后，膏液稍愆。言念人时，或稽政本，虽离毕之应，未获滂沱，而滋萌之渐，亦频霑沐。是用申兹渥泽，助彼发生，宜崇宽大之典，俾达阳和之气。其天下应合死罪，特降从流，流已下罪放免。其事缘反逆造伪头首情状难容者，所司详议闻奏。其流移左降该恩合量移者，宜令所司即类例处分。

朕为人父母，义当亭育，时有或愆於令，物有不遂其生，敢怀自逸之志，实受在予之责。但以凶徒尚阻，戎旅多虞，致使黎庶不堪，徭役未息。虽国家之事，休戚当同，而君父之诚。宁忘愧恻，况春农在候，田事方兴，百姓之间，固须优恤。天下州县庆欠租庸课税传马粟贷粮种子籴籴变税，及营田少作诸色勾徵纳未足者，一切放免。其正义等仓及诸色摊徵，亦宜准此。其至德二载十二月三十日已前，和籴和市并负欠官物，及诸色官钱欠利常平义仓欠负五色，一切放免。

州县百姓，顷属军兴，户口之间，不无流散。宜令州县长官审加勘责，且立薄书，据见在户徵课税。其逃亡者，别立文案，设法招辑，终年类例，以为襃贬，如勘责虚望，所繇官长并节级科贬。其所繇典正等，先决六十，仍罚效力。其百姓先逃散即能还者，并每季申省，给复三年。其逃户有田宅邸店堪充课税者，宜令所繇即为租赁，不得因兹妄有欺隐，主到即却令分付。

比者不急之务，寻已诏停。如闻所司未全减省，载求人瘼，实切朕怀，固当革弊息人，励精为理。自今已后，内外不得另有徵求，妄为进奉。诸色人力役造作，非军国灼然要急及诸色率税，亦一切并停。太常寺音声，除礼用雅乐外，并教坊音声人等，并仰所司疏理，使敦生业。非祠祭大祀及宴蕃客，更不得辄有追呼。其内将作少监及诸供司丁匠等，各仰长官逐要量留，馀者并委御史台专加纠察，如有违犯，具录奏弹。宣示中外，令知朕意。


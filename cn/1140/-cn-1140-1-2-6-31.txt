刘夫人六十序

福建阃使刘君润伯吾同学友也其淑配吴夫人年六十长君绍先来徵言余无以辞也追念曩昔重为怃然盖余之交润伯逾四十年今去其在日又六年矣始润伯读书与余同几榻出则肩随妻孥相见不引避夫人谨而慧得舅姑欢造其庐不移时辄具饮食余归语吾妻若何如刘嫂贤及余通仕籍润伯起家武榜十五六年两家不相见润伯为人坦热喜交游不为家人产计夫人常勤内政手治米盐从官於徐於皖皆赖其拮掘得稍积累以待迁秩遇大事尝与谋画润伯司阃於闽禄入稍裕益饷客不问多寡而囊无长物夫人谏曰官蹔耳必若君所为旦晩徒手归将不田而食乎阃使君笑不应夫人则隂为部署谨出纳数岁治装归置田庐纳子妇不复从於官未几而阃使捐宾客归榇之外无有也人皆曰智哉刘夫人阃使虽高义向微夫人之早计且遄归也其能有今日哉在易家人之九五曰王假有家勿恤吉阃使以之其在六四曰富家大吉夫人以之夫人膺诰封於朝其家居节俭如里妪未昏暮辄杜门臧获毋敢出入所蓄筐果常数岁不匮三子分治文武各隶庠序毋敢蹈纨絝习向所为归而纳子妇者今且累累抱孙矣阃使始在徐时督运抵京师当四十初度余官西曹酌酒赋诗为夀洎戊申入闽相顾皆垂老阃使方戒伻买屋在余西邻执手要约以归田晨夕相过从今余幸久归而阃使不待每念之肠回气结而犹及见其诸子之贤有立也则皆夫人之教也八月既望之十日为举爵之辰亲交进祝词余仍书畴昔少贱往来之事以见余两家亲厚无饰辞也


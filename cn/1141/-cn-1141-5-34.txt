哭雷伯吁追悼及李叔则杜苍舒二十韵

三子皆秦人。李为前辈盛名，数寓书来往；杜相值西湖，姿岸甚伟；雷流寓广陵，尤与余善。己酉二月值孙豹人，言伯吁以去年腊月死，李、杜二君又先殁矣，堕泪成诗，并见是篇。
世罕怜才者，天收作赋人。
相催成陨落，吾老独酸辛。
叔则声名久，苍舒邂逅亲。
飞书来岱麓（叔则。），握手记湖滨（苍舒。）。
敏捷李无敌，魁梧杜绝伦。
深心推伯吁，鸿笔奋西秦。
文字经营苦，江关旅寓贫。
诗寻孙楚说（豹人。），家与仲宣邻（王筑夫。）。
编纂连宵旦，呼号动鬼神。
正誇同跋扈，讵意顿沉沦。
箧笥书犹在，泉台气莫伸。
残篇谁料理，万事一埃尘。
作序劳玄晏，谈经许大春⑴。
穷愁宁到骨，啸傲肯谋身。
态忆粗豪好，交怜怀抱真。
壶觞情契阔，关陕梦逡巡。
所痛芜城近，偏难尺素频。
岳莲摧菡萏，玉树委荆榛。
海内知音失，山中白发新。
素车终隔远，双泪染松筠。
⑴ 李、雷并有赠序，亟称余讲学邹鲁事。



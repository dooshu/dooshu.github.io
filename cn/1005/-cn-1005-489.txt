张閏　挽叔祖户部侍郎诗四首

从此无因见，南园老叔翁。

朝廷世臣少，文献我家穷。

达宦谁无分，全材不易逢。

先生勋第一，号恸仰天公。

张閏

张閏　挽叔祖户部侍郎诗四首

八郡恢成绩，江山入壮图。

风流羊叔子，才术管夷吾。

绝笔诗犹在，酬君志不渝。

经纶如有位，肯堕浅规摹。

张閏

张閏　挽叔祖户部侍郎诗四首

小小如知已，常常说向人。

论情宗族异，问事见闻新。

囊锦将谁管，湖园看未真。

伤心啸庵路，不复送亲宾。

张閏

张閏　挽叔祖户部侍郎诗四首

内典存心久，家居戒行僧。

同尘聊且尔，著相亦何曾。

脱却当来裦，传将不尽灯。

欲知归甚处，一月万波澄。

张閏


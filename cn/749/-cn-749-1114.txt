韦居安


居安，吴兴人，咸淳四年（1268）进士。咸淳八年（1272），摄教历阳。景元年（1276），司纠三衢。有梅磵诗话传世。

摸鱼儿

绕苕城、水平坡渺，双明遥睇无际。就中惟有鱼湾好，占得西关佳致。杨柳外、羡泛宅浮家，当日元真子。溪山信美。叹陈迹犹存，前贤已往，谁会景中意。

萧闲甚，筑屋三间近水。汀洲香泛兰芷。清风明月知多少，肯滞软红尘里。垂钓饵。这春水生时，胜有桃花鳜。烦襟净洗。待办取轻蓑，来分半席，相对弄清泚。








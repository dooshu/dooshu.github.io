代赠张青弇佥宪

其一


万里昆明洗甲年，帝思屏翰借才贤。
青骢甫到收蛮雨，紫气重来捧御筵。
身傍香炉星北极，功高铜柱日南天。
吾庐近在棠阴下，不必经营阳羡田。

其二

滇南凋敝赋鱼赪，自得公来买犊耕。
六诏风清诸葛垒，九黎山接伏波营。
烟消瘴海无鲸浪，春满盘江有雁声。
华发自怜无寸补，依刘将欲扫柴荆。


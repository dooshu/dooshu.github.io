○韩检校左仆射平章事制

周、召由辅弼之臣，兼方伯之任，盖以理化根本，在於亲人。通兆庶之情，以佐天子；秉家邦之庆，以临诸侯。故能中外允厘，上下无壅。今我有命，意其在兹。金紫光禄大夫检校尚书左仆射兼润州刺史御史大夫、充镇海军浙江东西节度观察处置等使、上柱国南阳郡开国公韩，文行忠信，备修身之道；勤俭贞固，有成务之才。累更委遇，多处繁重，一心奉职，终始不渝。内告谋猷，以匡时化；外持宪法，以一人心。理尚廉平，事皆厘饬，奸盗衰息，礼义兴行。惠兹一方，时乃之德；陈师旅以遏寇雠，纳馈粮以修职贡。张我威武，实我资储令必应期，谋无愆素，济於多难，时乃之功。宜其参务中枢，翼宣大化。仍兼漕运，兼领蕃维，树南国之风猷，赡中都之廪实。予则有望，尔其懋哉。继於前人，无替厥服。可检校左仆射同平章事，依前镇海军浙江东西节度观察处置等使兼充江淮转运使，馀如故。


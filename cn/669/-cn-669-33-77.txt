77　藍田日暖良玉生煙　李商隱玉生煙之句所本


司空表聖司空圖字表聖。云：「戴容州【原注】叔倫〔一〕。謂：詩家之景，如藍田日暖，良玉生煙，可望而不可置於眉睫之前也。」李義山「玉生煙」之句，蓋本於此。

【元圻案】漢書地理志：「京兆藍田縣。」〇初學記二十七：京兆記曰：「藍田出美玉如藍，故曰藍田。」〇李商隱錦瑟詩：「滄海月明珠有淚，藍田日暖玉生煙。」〇唐書戴叔倫傳：「叔倫，字幼公，潤州金壇人。師事蕭穎士，爲門人冠。官容管經略使。」

〔一〕「原注」，漏標，依文例補。






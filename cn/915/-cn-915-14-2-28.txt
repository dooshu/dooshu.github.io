◇褒美樊子盖诏（大业三年）

设官之道，必在用贤，安人之术，莫如善政。龚、汲振德化于前，张、杜垂清风于後，共治天下，实资良守。子盖干局通敏，操履清洁，自剖符四服，爱惠为先，抚道有方，宽猛得所，处脂膏不润其质，酌贪泉岂渝其性，故能治绩克彰，课最之首。凡厥在位，莫匪王臣，若能人思奉职，各展其效，朕将冕旒垂拱，何忧不治哉！（《隋书·樊子盖传》）



卷五

◎杨广（二）


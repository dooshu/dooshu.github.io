○有唐故朝议郎行鄂州司仓参军杨公墓志铭

公讳某，字某，其先关右弘农人，永嘉过江，公自始迁之祖，若干代处于闽越。曾祖某，皇唐循州司马；祖某，漳州长史；父某，泉州南安县丞。公则南安第若干子。长七尺，骨目瑰异，温良节行，所至自昭，风神识度，群居不掩。六籍外偏好穰苴、管子之术。

永泰中，以耕战之法致梁宋军，画用有成。大历元年，节度使右仆射田公荐授左武卫率府仓曹参军事，在位以贞慎闻。公以不仕则坠业，躁求则背道，或出或处，圣人为中。依吏部节文，敬遵常调。大历八年集授吉州永新县丞。兴元元年集授庐州司田参军。贞元二年授鄂州司仓参军。累职贞慎，如率府仓曹时，每罢官待集，卜胜屏居，晏如也。鄂州秩满，爱其风土，亦止焉。贞元十二年冬又合集，春赴京师。遇疾于途，以二月四日，终于汝州龙兴县之逆旅，时年六十七。凡入仕三十一年，历官四政，禄非丰，俭以足，务虽剧，通以简。上以中正重，下以公平瞩，皆白无玷，朱弦有声。呜呼！公之材之量，如钟含音，如水待盛，大小当应，方圆必合。我则不衔，人胡不求？莫能全展光耀，以至殒没。悲夫！夫保性居业，时行则行，时止则止，道也。公昔于名宦之理是焉，士禄农耕，犹生则营，若死则已，亦道也。公昨于歧路之役是焉，公存以道始，亡以道终，至人不违道，公与之周旋，正矣乎！善始终者也。

夫人陇西彭氏，戴天之感，痛以礼成。长子晃，次子晕，季子杲，伏凶之号，以至见血。以某年某月日，卜葬某乡某原，礼也。佳城一闭，他时古丘，后之人孰知丘中之德？墓许有志，故为《墓志铭》，庶睹今为古者，明斯地泉下，有君子焉。铭曰：

一种鳞物，神则回龙。一种植物，贞则曰松。杨公于人，被贞役神。艺术潜宏，温良内克。名不称实，禄有负德。夭桃信美，不能秋敷。冬日可爱，亦用西徊。大期斯来，无贤无愚。英英杨公，与逝川俱。卜此修原，有形永宅。东海西山，其庐罔易。


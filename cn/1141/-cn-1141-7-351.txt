闻龚宗伯病剧

浃旬郁不欢，书来自京阙。
秩宗魁垒人，抱疴淹日月。
任重纷艰虞，忧多促齿发。
累牍请赐骸，陈情剧激烈。
帝曰余股肱，眷赐及药物。
温纶重缠绵，中使无断绝。
公卧且稽首，称谢语哽咽。
主恩洵无涯，臣力何由竭。
秉轴遍诸曹，补衮义亡缺。
罗才八纮尽，渴士九州悦（公尝三主礼闱，又屡请广取士额。）。
未应参天材，盛夏愁摧折。
昔酌黑龙潭，更阑吟不歇。
录别诗四章，使我心百结。
荏苒岁再更，耆旧成骚屑。
安危系公等，惝恍意难辍。



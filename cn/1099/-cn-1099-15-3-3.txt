○御書閣頌 【 有序　御書】

臣士奇自布衣被召、　太宗皇帝入繼大統、首擢翰林編攸、初建內閣於奉天門內、此內閣臣所自肇也簡任翰林之臣七人其中、所職代言、屬時更新、凡制詔命令誡勑之文日夥、而禮典庶政之議、及事之關機密者、咸屬焉、　車駕屢賜臨幸、七人恆早朝、退則趨閣治職事、莫乃出、七人者、士奇與焉、越三月、進侍講、又明年、冊　仁宗皇帝為皇太子、簡內閣六人兼春坊官、士奇與兼左坊中允、兩職之務、敬修惟謹、又明年、陞德、仍兼侍講、永樂七年、　車駕將廵北京、　命皇太子監國、簡留文臣四人輔導其兩人出內閣士奇與焉犹不忘故官　上進而諭之曰、唐太宗簡輔監國、必命房玄齡、卿等其識朕此意、加敬慎之、四人頓首受命。自是　車駕北狩、監國之輔無改。然四人者。其半有事去。始終在侍兩人士奇與焉進翰林學士仍兼諭德、侍　皇太子覲北京、遂改左春坊大學士、輟翰林兼職、專輔問學、　仁皇嘗指兩人諭羣臣此吾左右臂也既嗣大位屢進少保、又進少傳兼兵部尚書、繼事　宣宗皇帝者十年、　三聖所以寵任保全之皆一心。嗚呼。今　龍御升遊皆遠矣。每捧讀向之所受寶章宸翰。追惟天地生成。日月照臨之大德。未嘗不拊心悲摧。攀附無所。欽遇　皇上嗣臨大寶、用人循舊、進臣少師仍兼尚書大學士、然是時三楊之業少衰矣所以信任之褒寵之葢有加焉。顧臣衰病餘齒、樸朽無庸、何能少裨分寸、但感刻之誠、惓惓惟固、凡所受　四朝誥勑及詩、敬用錄副、勒諸貞石、藏於私家、垂之綿永、且搆屋以庋之、名　御書之閣、謹拜手稽首而頌曰、　天命　明聖、統有萬邦、啟于帝堯、暨舜禹湯、憲天為理、仁霈下民、有教有育、有典有章、東西朔南、來享來王、天監于德、曰忱予肖、爰篤厥祜、彌永以厚、爰錫文武、俾左俾右、咸奮勵績、疏附奔奏、惟　帝念茲、靡勤弗酬、或隆之褒、或崇之爵、　四聖一道、秉持有確、有效于勤、敬受靡怍、顧臣耄愚、材樗量勺、寵福齊均、負乘惕若、維　皇四聖、天德洋洋、鳳翥龍騰、慶雲五章、豈臣眇微、獨蒙厥慶。斗牛之下。高山大江。與被嘉榮、華潤悠長。

皇明經世文編卷之十五








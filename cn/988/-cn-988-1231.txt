苏辙　寓居六咏

手植天随菊，晨添苜蓿盘。

丛长怜夏苦，花晚怯秋寒。

素食旧所愧，长斋今未阑。

殷勤拾落蕊，眼暗读书难。

苏辙

苏辙　寓居六咏

山丹妶南土，盈尺愧西京。

所至曾无比，知非浪得名。

未须求别种，尚欠剥繁英。

行复春风度，天涯眼暂明。

苏辙

苏辙　寓居六咏

邻家三亩竹，萧散倚东墙。

谁谓非吾有，时能惠我凉。

雪深闻毁折，风作任披猖。

事过还依旧，相看意愈长。

苏辙

苏辙　寓居六咏

弱榴生掩冉，插竹强支叉。

旋叠封根石，能开著子花。

扶持物遂性，缀缉我成家。

故国田园少，何须恨海涯。

苏辙

苏辙　寓居六咏

大鸡如人立，小鸡三寸长。

造物均付予，危冠两昂藏。

出栏风易倒，依草枯不僵。

後庭花草盛，怜汝计兴亡。

苏辙

苏辙　寓居六咏

西邻分半井，十口无渴忧。

岁旱百泉竭，日供八家求。

艰难念生理，沾足愧寒流。

比闻山田妇，出汲争群牛。

苏辙


烟中仙

越漁者楊父，一女絶色，爲詩不過兩句。或問：胡不終篇？答曰：無奈情思纏繞，至兩句即思迷不繼。有謝生求娶焉，父曰：吾女宜配公卿。謝曰：諺云：少女少郎，相樂不忘；少女老翁，苦樂不同。且安有少年公卿耶？翁曰：吾女詞多兩句，子能續之，稱其意，則妻矣。示其篇曰：珠簾半床月，青竹滿林風。謝續曰：何事今宵景，無人解與同？女曰：天生吾夫。遂偶之。後七年春日，楊忽題曰：春盡花隨盡，其如自是花。謝曰：何故爲不祥句？楊曰：吾不久於人間矣。謝續曰：從來説花意，不過此容華。楊即瞑目而逝。後一年，江上烟光溶曳，見楊立江中，曰：吾本仙，謫居人間。後倘思之，即復謫下，不能得仙矣。


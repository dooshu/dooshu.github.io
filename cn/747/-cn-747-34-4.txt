○赈岐华等州敕

如闻三辅近地，豳陇之间，顷缘水旱，素不储蓄，嗷嗷百姓，已有饥者。方春阳和，物皆遂性，岂可为之君上，而令有穷愁。静言思之，遂忘寝食。宜令兵部员外郎李怀让、主爵员外郎慕容珣分道，即驰驿往岐、华、同、豳、陇等州指宣朕意：灼然乏绝者，速以当处义仓，量事赈给。如不足，兼以正仓及永丰仓米充。仍令节减，务救县绝者。还日奏闻。


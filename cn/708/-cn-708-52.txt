卷五十二 神部


神一（此卷多载三才五方诸神）

伏羲（出《拾遗录》）【眉批】以下皆人神。

禹凿龙关之山，亦谓之龙门，至一空岩，深数十里，幽暗不可复行。禹负火而进。有兽状如豕，衔夜明之珠，其光如烛。又有青色犬，行吠于前。禹计行十余里，迷于昼夜，既觉渐明，见向来豕犬，变为人形，皆著玄衣。又见一神，人面蛇身。禹因与之语，神即示禹八卦之图，列于金板之上，又有八神侍于此图之侧。乃探玉简以授禹，简长一尺二寸，以合十二时之数，使度量天地。禹即执持此简，以平定水土。蛇身之神，则羲皇也。

三让王（出《纂异记》）

吴泰伯，号三让王，庙在吴阊门之西。每春秋季，市肆合牢醴祈福，多图善马彩舆女子以献之。有金银行首，纠合其徒，以绡画美人，捧胡琴以从，名为胜儿。盖户牖墙壁，会前后所献者，无以匹也。女巫方舞，有进士刘景复送客之金陵，置酒于庙之东通波馆。而欠伸思寝，方就榻，见紫衣冠者言曰：“让王奉屈。”刘生随至庙，揖让而坐。王语刘生曰：“适纳一丽色，精于胡琴。知子善歌，故奉邀作胡琴一章，以宠其艺。”遂命酌酒，并献酒物。视之，乃适馆中祖筵者也。生饮数杯，醉而作歌曰：“繁弦已停杂吹歇，胜儿调弄逻逤发。四弦拢捻三四声，唤起边风驻寒月。大声漕漕奔淈淈，浪蹙波翻倒溟浡；小弦切切怨飔飔，鬼泣神悲低悉率。侧腕斜挑掣流电，当胸直戛腾秋鹘。汉妃徒得端正名，秦女虚夸有仙骨。我闻天宝年前事，凉州未作西戎窟，麻衣右袵皆汉民，不省胡尘暂蓬勃。太平之末狂胡乱，犬豕崩腾恣唐突。玄宗未到万里桥，东洛西京一时没。一朝汉民没为虏，饮恨吞声空咽嗢。时看汉月望汉天，怨气冲星成彗孛。国门之西八九镇，高械深垒闭闲卒。河湟咫尺不能收，挽粟推车徒矻矻。今朝闻奏《凉州曲》，使我心魂暗超忽。胜儿若向边塞弹，征人血泪应阑干。”歌既成，刘生乘醉，草札而献。王寻绎数四，召胜儿以授之。王之侍儿有不乐者，妒色形于坐。王恃酒以金如意击胜儿首，血淋襟袖。生乃惊起。明日视绘素，果有损痕。歌今传于吴中。

屈原（出《续齐谐记》）

屈原以五月日投汨罗水，【眉批】今大江有忠洁王庙，即屈大夫也。楚人哀之，至此日，以竹筒贮米，投水以祭之。汉建武中，长沙区曲，白日忽见一士人，自云三闾大夫，谓曲曰：“闻君当见祭，甚善。但常年所遗，恒为蛟龙所窃。今若有惠，可以楝叶塞其上，以彩丝缠之。此二物，蛟龙所惮也。”曲依其言。今世人五月五日作粽，并带五色丝，皆其遗风。

张飞

梓州有阳关神，即蜀车骑将军西乡侯张飞也，灵应严暴，州人敬惮之。龙州军判官王延镐纳成都美妓霞卿，甚宠之。携之赴官，经阳关神祠前过，霞卿暴卒。唯所生一女，非延镐之息，倍哀悯之。一日传灵语，具云为阳关神所录，辞而得解。从此又同寝处，写其貌而凭之，至于盥漱饮食皆如生。乃曰：“俟我嫁女，方与君别。”延镐将更娶，告之，鬼亦许焉。乃娶沈彦循女。自是或女客列坐，即有一黑蝴蝶，翩翻掠筵席而过，卒以为常。其后延镐为新津令，方嫁其女，资送甚备，自是无闻。

【总评】翼德能文章，能书，能雕刻，今又闻其风流也。又别载梓州张飞庙，有土偶卫士，一夕感庙祝之妻，经年，遂生一女，发如朱，眉目手足，悉肖土偶，亦异矣。

蒋子文（出《搜神记》《幽明录》等书）

蒋子文，广陵人也，嗜酒好色，挑挞无度。常自谓青骨，死当为神。汉末，为秣陵尉，逐贼至钟山下，贼击伤额，因解绶缚之，有顷遂死。及吴先主之初，其故吏见文于道，乘白马，执白羽，侍从如平生。见者惊走。文追之，谓曰：“我当为此土地神，以福尔下民。尔可宣告百姓，为我立祠。不尔，将有大咎。”是岁夏，大疫，百姓辄相恐动，颇有窃祠之者矣。文又下巫祝：“吾将大启祐孙氏，宜为我立祠。不尔，将使虫入人耳为灾。”俄而有小虫如鹿虻，入耳皆死，医不能治，百姓愈恐。孙主未之信也。又下巫祝：“若不祀我，将又以大火为灾。”是岁，火灾大发，一日数十处。火及公宫，孙主患之，于是使使者封子文为中都侯，次弟子绪为长水校尉，皆加印绶，为庙堂，转号钟山为蒋山，今建康东北蒋山是也。自是灾厉止息。陈郡谢玉为琅琊内史，在京城，其年虎暴，杀人甚众。有一人，以小船载年少妇，以大刀插著船，挟暮来至。逻将【眉批】逻将，巡卒之长。出语云：“此间顷来甚多草秽，君载细小，作此轻行，大为不易，可止宿也。”相问讯毕，逻将适归。妇上岸，便为虎取去。其夫拔刀大唤，欲逐之。先奉事蒋侯，乃唤求助。如此当行十里，忽觉如有一黑衣人为之导。其人随之，当复二十里，见大树。既至一穴，虎子闻行声，谓其母至，皆走出。其人即其所杀之，便挟刀隐树住。良久，虎方至，便下妇著地，倒牵入穴。其人以刀当腰斫断之。虎既死，妇故活，向晓能语。问之云：“虎初取，便负著背上，临至而后下之。四体无他，止为草木伤耳。”扶还归船。明夜，梦一人语之云：“蒋侯使助汝，知否？”至家，杀猪祀焉。会稽县东野，有女子，姓吴，字望子，年十六，姿容可爱。其乡有鼓舞解神者，要之便往，缘塘行半路，忽见一贵人乘船，端正非常，令人问望子欲何之，具以事对。贵人云：“我今正往彼，便可入船共去。”望子辞不敢，忽不见。望子既拜神坐，见向船中贵人，俨然端坐，即蒋侯像也。问望子来何迟，因掷两橘与之。数数形见，遂隆情好，心有所欲，辄空中下之。尝思啖鲙，一双鲜鲤，随心而至。经三年，望子忽生外意，神便绝往来。咸宁中，太常卿韩伯子某、会稽内史王蕴子某、光禄大夫刘耽子某，同游蒋山庙。庙有数妇人像，甚端正。某等醉，各指像以戏相配匹。即以其夕，三人同梦蒋侯遣传教相闻曰：“家子女并丑陋，而猥垂荣顾，辄刻某日，悉相奉迎。”某等以其梦异常，符协如一，于是大惧，备三牲诣庙谢罪乞哀。又俱梦蒋侯来曰：“君等既己顾之，实贪会对，克期垂及，岂容中悔。”经少时，并亡。【眉批】有形即有神，岂可戏言？孙恩作逆时，吴兴纷乱，一男子匆急突入庙门，木像弯弓射之，即卒。行人及守庙者，无不皆见也。

李卫公（出《玉堂闲话》）

乙未岁，契丹据河朔，晋师拒于澶渊，天下骚然，疲于战伐。翰林学士王仁裕奉使冯翊，路由于郑，过仆射陂，见州民及军营妇女填咽道路，皆执错彩小旗子，插于陂中，不知其数。询其居人，皆曰：“比家梦李卫公云：‘请多造旗幡，置于陂中。我见集得无数兵，为中原剪除戎寇，所乏者旌旗耳。’是以献此。”初未之信，以为妖言。旬月间，击败胡虏。及使回，过其陂，使仆者下路，访于草际，存者尚多。

狄仁杰（出《玉堂闲话》，又《广异记》）

魏州南郭狄仁杰庙，即生祠也。天后庙，仁杰为魏州刺史，有善政，吏民为立生祠。及入朝，魏之士女，每至月首，皆诣祠奠醊。仁杰方朝，是日有酒色。天后素知仁杰不饮，诘之，具以事对。天后使验问，乃信。庄宗既霸河朔，尝有人醉宿庙之廊下，夜分即醒，见有人于堂陛下，磬折咨事，言奉符于魏州索万人。堂中语曰：“此州虚耗，灾祸频仍，移于他处。”此人曰：“诺，请往白之。”遂去。少顷复至，则曰：“已移命于镇州矣。”语竟不见。是岁，庄宗分兵讨镇州，至于攻下，两军所杀甚众焉。

开元末，霍有邻为汲县尉，在州直刺史。刺史段崇简严酷，下寮畏之。日中后，索羊肾。有邻催促，屠者遑遽，未及杀羊，破肋取肾。其夕，有邻见吏云：“王追。”有邻随吏见王。王云：“有诉君云：‘不待杀了，生取其肾。’何至如是耶？”有邻对曰：“此是段使君杀羊，初不由己。”王令取崇简食料，阅毕，谓羊曰：“汝实合供段使君食，何得妄诉霍少府？”驱之使出，令本追吏送有邻归。【眉批】若先阅食料，有邻可无追矣，阴司卤莽乃尔耶？还经一院云：“御史大夫院。”问：“大夫为谁？”曰：“狄仁杰也。”【眉批】御史大夫得人矣。有邻云：“狄公是亡舅，欲得一见。”吏令门者为通。须臾，召入。仁杰起立，见有邻悲哭毕，问：“汝得放还耶？”呼令上坐。有佐史过案，仁杰问：“是何案？”云：“李适之得宰相。”又问：“天曹判未？”对曰：“诸司并了，已给五年。”仁杰判毕，回谓有邻：“汝来多时，屋室已坏。”令左右取两丸药与之，持归可研成粉，随坏摩之。有邻拜辞讫，出门十余里，至一大坑，为吏推落，遂活。时炎暑，有邻死，经七日方活。心虽微暖，而形体多坏，以手中药作粉，摩所坏处，随药便愈，数日能起。崇简召见，问其事，嗟叹久之。后月余，李适之果拜相。

田布（出李琪作传）

唐相崔铉镇淮南，暇日与客方弈，吏报女巫与故魏博节度使田布偕至，显验与他巫异，泊逆旅某亭，请改舍于都侯之廨。铉异之，趣召巫者至。乃与神迭拜曰：“谢相公。”铉曰：“何谢？”神答曰：“布有不肖子，当犯大辟，赖公阴德免焉。使布之家祀不绝，公之恩也。”铉矍然曰：“异哉！”铉为相日，夏州节度奏银州刺史田犯赃罪，且私造铠甲，以易市边马布帛。帝赫怒，拟以反，将赤其族。铉从容言于上曰：“罪自有宪章，然是弘正之孙，田布之子。弘正首以河朔入觐，布亦成父之命，继以忠孝，伏剑而死。今若行法以固边圉，未若因事弘贷，激劝忠烈。”上意乃解，止黜授远郡司马，而铉未尝一出口，已将忘之。今神之言，正是其事。乃命廊下素服而见焉，谓之曰：“君以义烈死，奈何区区为愚妇人所役乎？”神曰：“布尝负此妪八十万钱，今方忍耻偿之。”【眉批】神犹偿负，况人乎？铉与二客及监军使幕下，共偿其钱，神乃辞去。因言事不验。

李回（出《稽神录》）

建州梨山庙，土人云：“故相李回之庙。”回贬建州刺史，卒之夕，建安人咸梦回乘白马入梨山，后因立祠焉，世传灵应。王延政在建安，与福州构隙，使其将吴某，帅兵向晋安。吴新铸一剑，甚利，将行，携剑祷于梨山庙，且曰：“某愿以此剑手杀千人。”其夕，梦神谓己曰：“人不当发恶愿。【眉批】发一恶愿，犹自食报，况恶事乎？吾祐汝，使汝不死于人之手。”既战败绩，左右皆溃散。追兵将及，某自度不免，即以此剑自刎而死。

张安（出《潇湘录》）

玄宗时，诏所在功臣、烈士、贞女、孝妇，令立词祀之。江州有张安者，性落拓不羁。有时独醉，高歌市中，人或笑之，则益甚，以至于手舞足蹈，终不愧耻。时或冠带洁净，怀刺谒官吏，自称浮生子。后忽无疾而终。家人既葬之，每至夜，其魂即谒州牧，求立祠庙，言词慷慨，不异生存。时李玄为牧，气直不信妖妄。及累闻左右启白，遂朝服而坐，召问之。其魂随召而至。玄问曰：“尔已死，何能朗然求见于余？得何道致此？必须先言，余即与尔议祠宇之事。”其魂曰：“夫人禀天地和会之气而成形，故面负五岳四渎之相。头象天，足象地，智可以料万事，勇可以敌百恶，又岂无死后之灵耶？况浮生子生之日，不以生为生，则死之日，不以死为死。今日闻使君之明，遇天子之恩，若不求一祠，则后人笑浮生子不及前代死者妇人女子也。设若庙食自使君，使浮生子死且贵于生，又足以见人间贪生恶死之非也。”玄曰：“天子立前代功臣、烈士、孝女、贞妇之祠者，欲后人仿效之。苟立祠于尔，何所劝戒耶？”魂曰：“浮生子无功无孝无贞可纪也，殊不知达人之道，高尚于功烈孝贞也。”玄无以屈，命私立祠焉。

郎子神（出《广异记》）

桐庐女子王法智者，幼事郎子神。大历中，忽闻神作大人语声。法智之父问之，曰：“我姓滕，名传胤，本京兆万年人，宅在崇贤坊，与法智有因缘。”每与酬对，深得物理，前后州县甚重之。桐庐县令郑锋，好奇之士，常呼法智至舍，令屈滕十二郎。久之方至，其辩对言语，深有士风，锋听之不倦。每见词人，读经诵诗，欢言终日。常赠一客僧诗云：“卓立不求名出家，长怀片志在青霞。今曰英雄气冲盖，谁能久坐宝莲花。”又有诗云：“平生才不足，立身信有余。自叹无大故，君子莫相疏。”左卫兵曹徐晃与诸贤集于锋宅，会法智至，令召滕传胤。久之方至，与晃等酬献数百言。因谓诸贤，请人各诵一章。诵毕，众求其诗。率然便诵二首云：“浦口潮来初淼漫，莲舟摇飏采花难。春心不惬空归去，会待潮平更折看。”云：“众人莫厮笑。”又诵云：“忽然湖上片云飞，不觉舟中雨湿衣。折得莲花浑忘却，空将荷叶盖头归。”自云：“此作亦颇蹀。”

介推（出《五行记》）介推妹（出《佥载》）

后赵石勒时，暴风大雨雷雹，建德殿端门襄国市西门倒杀五人。雹起西河介山，大如鸡子，平地三尺，洿下丈余。行人禽兽，死者万数。历千余里，树木摧折，禾稼荡然。勒问徐光，曰：“去年不禁寒食。介推，帝乡之神也，故有此灾。”

并州石艾、寿阳二界，有妒女泉，有神庙。泉水深沉，洁澈千丈。祭者投钱及羊骨，皎然皆见。俗传妒女者，介子推妹，与兄竞，去泉百里，寒食不许断火，至今犹然。

太乙神（出《广异记》）【眉批】以下天神。

唐仇嘉福者，京兆富平人，家在簿台村。应举入洛，出京，遇一少年，状若王者，裘马仆从甚盛。见嘉福有喜状，因问何适。嘉福云：“应举之都。”贵人云：“吾亦东行，喜君相逐。”嘉福问其姓，云：“姓白。”嘉福窃思朝廷无白氏贵人，心颇疑之。经一日，贵人谓嘉福：“君驴弱，不能偕行。”乃以后乘见载。数日，至华岳庙，谓嘉福曰：“吾非常人，天帝使我案天下鬼神，今须入庙鞫问。君命相与我有旧，业至此，能入庙否？事毕，当俱入都。”嘉福不获已，随入庙门。贵人当案而坐，出竹床坐嘉福。寻有教，呼岳神。神至，俯伏。贵人呼责数四，因命左右曳出。遍召关中诸神，点名阅视。末至昆明池神，呼上阶语，请嘉福宜少远，无预此议。嘉福出堂后幕中，闻幕外有痛楚声，扶幕，见己妇悬头在庭树上，审其必死，心色俱坏。须臾，贵人召还，见嘉福色恶，问其故，具以实对。贵人惊云：“君妇宁得不料理！”遂传教召岳神。神至，问何以取簿台村仇嘉福妇，致楚毒。神初不之知，有碧衣判官自后代对曰：“此天曹所召。”贵人令持案来，左右封印之，至天帝所，顾谓岳神，可即放还。亦谓嘉福，本欲至都，今不可矣，宜速还富平。因屈指料行程云：“四日方至，恐不及事，当以骏马相借。君后见思，可于净室焚香，我当必至。”言讫辞去。既出门，神仆策马亦至。嘉福上马，便至其家，家人仓卒悲泣。嘉福直入，去妇面衣候气，顷之遂活，举家欢庆。村里壶酒相贺，数日不已。其后四五日，本身骑驴，与奴同还，家人不知辨也。内出外入，相遇便合，方知先还即其魂也。后岁余，嘉福又应举之都，至华岳祠下，遇邓州崔司法妻暴亡，哭声哀甚，恻然悯之，躬往诣崔，令其辍哭，许为料理。崔甚忻悦。嘉福焚香净室，心念贵人，有顷遂至，欢叙毕，问其故。“此是岳神所为，诚可留也。为君致二百千，先求钱，然后下手。”【眉批】天神亦方便秋风客乎？异哉！因书九符云：“先烧三符，若不愈，更烧六符，当还矣。”言讫，飞去。嘉福以神言告崔。崔不敢违，始烧三符，日晚未愈，又烧其余，须臾遂活。崔问其妻。“初入店时，忽见云母车在阶下，健卒数百人，各持兵器，罗列左右，传言王使相迎，仓卒随去。王见喜，方欲结欢，忽见三人来云：‘太乙神问何以夺生人妻？’神惶惧，持簿书云：‘天配为己妻，非横取之。’然不肯遣。须臾，有大神五六人，持金杵至王庭。徙众骇散，独神立树下乞命，遂引还。”嘉福自尔方知贵人是太乙神也。尔后累思必至，为嘉福回换五六政官，大获其力。

苏四郎（出《博异记》）

南阳张遵言求名下第，涂次商山山馆。中夜晦黑，因起厅堂督刍秣，见东墙下一物，凝白耀人。使仆者视之，乃一白犬，大如猫，须睫爪牙皆如玉，毛彩清润可爱。遵言怜爱之，目为捷飞，常与之俱。初令仆人张志诚袖之，每饮饲，未尝不持目前，必先啖之。苟或不足，宁自辍味，不令捷飞之不足也。一年余，志诚意怠，由是遵言每行自袖之，转加精爱。夜则同寝，昼则同处，首尾四年。后遵言因行于梁山路，日将夕，天且阴，未至所诣，而风雨骤来，遵言与仆等隐大树下。于时昏晦，默无所睹，忽失捷飞所在。遵言惊叹，命志诚等分头搜讨。未获次，忽见一人，衣白衣，长八尺余，形状可爱。遵言豁然如月中立，各得辨色，问白衣人何许来，何姓氏。白衣人曰：“我姓苏，第四。”谓遵言曰：“我已知子姓字矣。君知捷飞去处否？则我是也。君今灾厄合死，我缘四年以来，受君恩深，今誓脱子厄，然须损十余人命耳。”言讫，遂乘遵言马而行。遵言步以从之，可十里许，遥见一冢上有三四人，衣白衣冠，人长丈余，手持弓剑，形状瓌伟，见苏四郎，俯偻迎趋而拜，拜讫，莫敢仰视。四郎问何故相见，白衣人曰：“奉大王帖，追张遵言秀才。”言讫，偷目盗视遵言。遵言恐，欲踣地。四郎曰：“不得无礼！我与遵言往还，君等且去。”四人忧恚啼泣，而四郎谓遵言曰：“此辈不足惧。”更行十里，又见夜叉辈六七人，皆持兵器，铜头铁额，状貌可憎，跳梁企踯，进退狞暴，遥见四郎，戢伏战悚而拜。四郎喝问曰：“作何来？”夜叉等霁狞毒，为戚施之颜，肘行而前曰：“奉大王帖，专取张遵言秀才。”偷目盗视之状如初。四郎曰：“遵言，我之故人，取固不可也。”夜叉等一时叩地流血而言曰：“在前白衣者四人，为取遵言不到，大王已各使決铁杖五百，死活未分。四郎今不与去，某等尽死。伏乞哀其性命。”四郎大怒，叱夜叉。夜叉等辟易崩倒者数十步外，流血跳迸，涕泪又言。四郎曰：“小鬼等敢尔，不然，且急死！”夜叉等啼泣喑鸣而去。四郎又谓遵言曰：“此数辈甚难与语。今既去，则奉为之事成矣。”【眉批】遵言无罪，冥府不应取之至急。若其有罪，苏四郎安得私庇？行七八里，见兵仗等五十余人，形则常人耳，又列拜于四郎前。四郎曰：“何故来？”对答如夜叉等。又言曰：“前者夜叉牛叔良【眉批】夜叉有名。等七人，为追张遵言不到，尽以付法。某等惶惧，不知四郎有何术，救得某等全生？”四郎曰：“第随我来，或希冀耳。”凡五十人，言可者半。须臾，至大乌头门，又行数里，见城堞甚严，有一人具军容，走马而前，传王言曰：“四郎远到，某为所主有限，法不得迎拜于路。请且于南馆小休，即当邀迓。”入馆未安，信使相继而召，兼屈张秀才。俄而从行，宫室栏署，皆真王者也。入门，见王披衮垂旒，迎四郎而拜。四郎酬拜，礼甚轻易，言词唯唯而已。大王尽礼，前揖四郎升阶，四郎亦微揖而上。王曰：“前殿浅陋，非四郎所宴处。”又揖四郎，凡过殿者三，每殿中皆有陈设盘榻食具供帐之备，至四重殿中方坐。所食之物及器皿，非人间所有。食讫，王揖四郎上夜明楼。楼上四角柱，尽饰明珠，其光如昼。命酒具乐，饮数巡，王谓四郎曰：“有佐酒者欲命之。”四郎曰：“有何不可。”女乐七八人，皆神仙容饰。王与四郎各衣便服，谈笑亦邻于人间。有顷，四郎戏一美人，美人正色不接。四朗又戏之，美人怒曰：“我是刘根妻，不为奉上元夫人处分，焉涉于此，君子何容易乎！中间许长史于云林王夫人会上轻言，某已赠语，杜兰香姊妹至多微言，犹不敢掉谑，君何容易欤！”四郎怒，以酒卮击牙盘一声，其柱上明珠，毂毂而落，瞑然无所睹。【眉批】梦中幻景。遵言良久懵而复醒，元在树下，与四郎及鞍马同处。四郎曰：“君已过厄矣，与君便别。”遵言感谢，因请其名。四郎曰：“吾不能言，汝但于商州龙兴寺东廊缝衲老僧处问之，可知也。”言毕，腾空而去。天已向曙，遵言遂整辔适商州，果有龙兴寺，见缝衲老僧，遂礼拜。初甚拒，求之不已，老僧夜深乃言曰：“君子苦求，吾焉可不应。苏四郎者，乃是太白星精也。【眉批】太白星精何故化为捷飞，就张秀才养者四年，竟不可解。大王者，仙府之谪官也，今居于此。”更问他事，老僧竟不对。及明寻之，已失所在矣。

廉贞星（出《逸史》）

裴度少时，有术士云：“命属北斗廉贞星神，宜每存敬，祭以果酒。”度从之，奉事甚谨。及为相，机务繁冗，乃致遗忘，心恒不足，然未尝言之于人，诸子亦不知。京师有道者来谒，留之与语，曰：“公昔年尊奉天神，何故中止？”度笑而已。后为太原节度，家人病，迎女巫视之。弹胡琴，颠倒良久，蹶然而起曰：“请裴相公，廉贞将军遣传语：‘大无情，都不相知耶？’将军甚怒，相公何不谢之？”度甚惊。巫曰：“当择良日，洁斋于净院，焚香具酒果。廉贞将军亦欲见形于相公。”其日，度沐浴，具公服，立于阶下，东向奠酒再拜。见一人，金甲持戈，长三丈余，北向而立。裴公汗洽俯伏，不敢动。少顷即不见。问左右，皆云无之。度自是尊奉不怠。

一字天王（出《玄怪录》）

博陵崔绍，随父宦南海，父殁，因家焉。太和六年，贾继宗为康州牧，举绍为椽属，与端谿假尉李彧为邻。彧家畜一女猫，常往来绍家捕鼠。南土风俗，他舍猫产子其家，以为大不祥。彧之猫产二子于绍家，绍甚恶之，命家童絷三猫于筐，束以绳，加石焉，而投之江。不累月，绍丁母忧，解职家居。益苦贫，乃薄游海隅诸郡，因达雷州，舍于客馆。绍家常事一字天王，已两世矣。一日，忽得热疾，再宿沉困，忽见二人，一衣黄，一衣皂，手执文帖云：“奉王命追公。”绍初拒之，二使者怒曰：“公杀无辜三人，冤家上诉，奈何犹敢称屈？”遂展帖示绍。绍方畏慑，顷见一神人来，二使者俯伏礼敬。神谓绍：“识我否？”绍曰：“不识。”神曰：“我一字天王也。以尔家供养久，故来相救。”绍拜伏求哀。天王曰：“但共我行，必无患。”王遂行，绍次之。约五十里许，遥见一城，高数十仞，门楼甚大，有二神守之。其神见天王，侧立敬惧。更行五里，又一城门，四神守之，见天王亦如前。又行三里许，复见一城，其门闭。天王谓绍曰：“尔且此，我先入。”遂乘空而过。顷之，闻摇锁声，城门洞开，见十神人，天王亦在其间，诸神色甚谦畏。更行一里，又见一城门，有八街，街极广阔。两边有杂树，不识名，神人甚多，皆罗立树下。八街中，一街最大。从西去，又历一城，更无神人矣。两边楼各数十间，并垂帘，街衢人物颇众，车骑合杂，朱紫缤纷。王立绍于门外，便自入去。使者遂领绍至一厅，先谒王判官。判官降阶答拜，延坐，命茶，情谊甚洽。良久，顾绍曰：“公尚未生。”绍初不晓，意甚疑惧。判官云：“阴司讳死，故唤死为生也。”茶到，判官云：“且勿吃。”逡巡，有黄衣人提一瓶茶来，云：“此阳官茶，可吃矣。”绍吃三碗讫，判官则领绍见大王。大王对一字天王坐，天王向大王云：“祇为此人来。”大王云：“有三命求偿。”遂令唤崔绍冤家。顷间，有紫衫牙笏者，持纸状引一妇人，兼男女来，皆人身而猫首。妇人著惨裙黄衫，一女如之，一男著皂衫。三冤家冤号不已。天王谓绍速开口与功德。绍忙惧之中，都忘人间经佛名目，唯记得《佛顶尊胜经》，遂发愿各与写经一卷。言讫，便不见妇人等。大王及一字天王遂令绍升阶与坐。绍拜谢，王答拜，绍谦让不敢。大王曰：“公事已毕，即还生路，存殁殊途，固不合受拜。”大王问绍房族，绍具答之。大王曰：“若然，与公是亲家，身是人间马仆射。”绍即起申叙，马仆射犹子磻夫，则绍之妹夫。大王问：“磻夫安在？”绍曰：“阔别已久，知家寄杭州。”大王回顾王判官云：“崔子停止何处？”判官曰：“在某厅中。”王云：“甚好。”绍复启云：“大王在生德位兼崇，合归人天，何滞阴职？”大王笑曰：“此职至不易得，蒙先任杜司徒知爱，举以自代，滥叨处此。”复问：“司徒替何人？”曰：“替李若初。若初性严寡恕，所以上帝不令久任。”【眉批】上帝设阎罗，犹尚恕而恶严，况阳间牧民者。绍又求观世人生籍，王曰：“他人则不可，缘与公亲情，特为致之。”顾谓王判官曰：“切须诫约勿泄，泄之则终身喑哑。”绍问其父何在，大王曰：“见在此充职。”绍涕泣愿一拜觐，王不可，乃起辞。其一字天王送绍到王判官厅中，铺陈赡给，与世不异。判官引绍至一楼，满壁皆金银榜，备列人间贵人姓名，将相列金榜，以下银榜。更有长铁榜，列州县府僚属。所见三榜，悉在世之人；若谢世者，则随所落籍。王判官再三叮咛，如大王诫。绍停王判官厅中，旦暮惟闻鼓声数百面而不吹角。绍问其故，判官曰：“夫角声者，象龙吟也。龙者，金精也。金精者，阳之精也。至阴之司，不欲闻至阳之声也。”【眉批】按《周礼》，日食伐鼓以充阳气，则鼓亦阳声，何独用之？绍又叩地狱之说，答曰：“地狱名目各别，去此不远，罪人随业轻重而入之。”又问：“此处人物何盛？”曰：“此王城也，何得不盛？”又问：“王城之人如海，岂尽无罪，而不入地狱？”曰：“得处王城者，是业轻之人，不合入地狱。候有生关，则随分高下，各得受生。”又康州流人田洪评事，流到州二年，与绍邻居，兼有旧好。绍发康州之日，评事犹无恙，后半月，染疾而卒，绍都不知。及到冥司，已有田生在彼，相见悲泣，各叙所由。

久之，洪曰：“有少情事，切敢奉托。洪先无子，养外孙郑氏子为儿，年六十，方自有一子。今被冥司责以夺嗣乱宗，既自有子，又不清理，为此被勘。公回，望为洪百计致一书与洪儿子，速令郑氏子归宗。又烦传语康州贾使君，谢其发遣归葬之德。”言讫，恸哭而别。居三日，一字天王与绍欲回，大王出送天王，行李颇盛，道引骑从，阗塞街衢。天王乘一小山自行。大王处分与绍马骑。尽诸城门，大王下马拜别天王，天王坐山不下。次及绍，绍跪拜，大王亦还拜讫。大王便回，绍与天王自归。行至半路，见四人皆人身而鱼首，著惨绿衫，衫上微有血污，临一峻坑立，泣拜绍曰：“性命危急，欲堕此坑，非公不能相活。”绍曰：“仆何力以救公？”四人曰：“公但许诺则得。”绍许之。四人拜谢，更乞一部《金光明经》，度脱罪身。绍复许。言毕，四人皆不见。却回至雷州客馆，见本身偃卧于床，天王推之使入，便活。及苏，家人云：“死已七日矣，惟心及口鼻微暖。”苏后一日许，犹依稀见天王在眼前。又见阶前有一木盆，盆中以水养四鲤鱼。绍问家人，答曰：“本买充厨膳，以郎君疾亟，不及修理。”绍曰：“得非临坑四人乎？”遂命投陂池中，兼发愿与写《金光明经》一部。

后土夫人（出《异闻录》）【眉批】以下地神。

京兆韦安道，起居舍人真之子。举进士，久不第。唐大定年中，于洛阳早出，至慈惠里西门，晨鼓初发，见中衢有兵仗，如帝者之卫，黄屋左纛，有月旗而无日旗，近侍才人宫监之属，亦数百人。中有飞伞，伞下见衣珠翠之服，乘大马，如后主，美艳动人。时天后在洛，安道初疑其游幸，时天尚未明，问同行者，皆云不见。又怪衢中金吾街吏，不为静路。久之渐明，见其后骑一宫监，驰马而至。安道因留问之：“前所过者，非人主乎？”宫监曰：“非也。”安道请问其事，宫监但指慈惠里之西门曰：“公但自此去，由里门循墙而南，行百余步，有朱扉西向者，叩之问其由，当自知矣。”安道如其言叩之，有朱衣官者出应门曰：“公非韦安道乎？”曰：“然。”官者曰：“后土夫人相候久矣。”遂延入一大门，有紫衣宫监，与安道叙语，延一宫中，置汤沐。顷之，挈大箱至，命安道更衣，袍笏巾靴毕备。官监曰：“可去矣。”遂乘以大马，女骑导从者数人，出西门，由正街西南，自通利街东行，出建春门，又东北行，约二十余里，渐见夹道戍守者，拜于马前而去。凡数处，乃至一大城，守卫甚严。凡经数重，遂见飞楼连阁，如王者之居。安道乘马，经翠楼朱殿而过。又十余处，遂入一门内，行百步许，复有大殿，上陈广筵重乐，罗列樽俎，美妇人十数，状如妃主，列于筵左右。前所与同行宫监，引安道自西阶而上。顷之，见殿内宫监如赞者，命安道东间西向而立。殿后微闻环珮声，有美妇人，备首饰祎衣，如谒庙之服，至殿间西向，与安道对立，乃是昔于慈惠西街飞伞下所见者也。宫监乃赞曰：“后土夫人，乃冥数合为匹偶。”命安道拜，夫人受之，夫人拜，安道受之，如人间宾主之礼。遂去礼服，与安道对坐于筵上。前所见十数美妇人，亦列坐左右。奏乐饮馔，及昏而罢，则以其夕偶之，尚处子也。如此者十余日，夫人愿从安道归，庙见舅姑，以成妇礼。安道曰：“诺。”因下令，车驾即日告备。夫人乘黄犊之车，车有金玉之饰，如人间库车，上有飞伞覆之。车徒傧从如前。安道乘马从焉。行十余里，有行宫供顿之所，饮馔华美。顷之，又去，下令减去车骑十七八。相次又行三数里，复下令去从者。乃至建春门，左右才有二十骑。既入洛阳，安道先至家，家人怪其车服之异。既见父母，莫不惊愕。问其何适，安道拜而言曰：“偶为一家迫以昏姻，新妇既至，故先上告。”言未竟，车骑已及门矣。绣茵绮席，罗列于庭，左右各施细绳床，请舅姑对坐。门外设二锦步障，夫人衣礼服，垂珮而入，修妇礼毕，献舅姑珍玩，凡十数箱。爰及亲党，皆厚有赠遗。因曰：“新妇请居东院。”遂有侍婢阉奴，持房帷供帐之饰，置于东院，修饰甚周。父母忧惧，莫知所来。是时天后朝，法令严峻，惧祸及之，乃具以事上奏请罪。天后曰：“此必魅物也。卿不足忧，朕有善咒术者，可为卿去此妖也。”因诏僧九思、怀素往。僧先命于新妇院中设馔，置坐位，请期翌日而至。真归，具以二僧之语命之。新妇承命，具馔设位，辄无所惧。明日，二僧至，既毕馔，端坐请与新妇相见，将施其术。新妇遽至，亦致礼于二僧。二僧忽若物击之，俯伏称罪，目眦鼻口流血。又具以事上闻。天后问之，二僧对曰：“某所咒者，不过妖魅鬼物。此不知其所从来。”天后曰：“有正谏大夫明崇俨，以太乙异术制录天地诸神祇，此必可使也。”遂召崇俨。崇俨谓真曰：“今夕君可于堂中洁诚坐，以候新妇所居室上，见异物至而观。其胜则已，或不胜，当更以别法制之。”真如其言，至甲夜，见有物如飞云，赤光若惊电，自崇俨之居，飞跃而至，及新妇屋上，忽若为物所扑灭者，因而不见。使人候新妇，乃平安如故。乙夜，又见物如赤龙之状，拿攫喷毒，声如群鼓，乘黑云有光者，至新妇屋上，又若为物所扑，有呦然之声而灭。使人候新妇，又如故。又至子夜，见有物朱发锯牙，盘铁轮，乘飞雷轮，角呼奔而至，既及其屋，又如物所杀，称罪而灭。既而质明，真怪惧，不知其所为，具以告崇俨。因致坛醮之箓，使征八纮厚地、山川河渎、丘墟水木主职鬼魅之属，其数无阙。崇俨异之。翌日，又征人世上天界部八极之神，其数无阙。崇俨曰：“神祇所为魅者，则某能制之。若然，则不可得而知也。请自见之。”因命于新妇院设馔，请崇俨。崇俨至坐，请见新妇。新妇方肃答，将拜崇俨，崇俨又忽若为物所击，奄然倒地，称罪请命，目眦鼻口流血于地。真益惊惧。其妻因谓真曰：“闻昔安道初与偶之时，云是后土夫人。此虽人间百术，亦不能制之。今观其与安道夫妇之道，亦甚相得，试使安道致词，请去之，或可也。”真即命安道谢之曰：“某寒门，新妇灵贵之神，今幸与小子伉俪，不敢称敌。又天后法严，惧因是祸及，幸新妇且归，为舅姑之计。”语未终，新妇泣涕而言曰：“某幸得配偶君子，奉事舅姑。夫为妇之道，宜奉舅姑之命。今舅姑有命，敢不敬从。”即日命驾而去，遂具礼告辞于堂下，因请曰：“新妇，女子也，不敢独归，愿得与韦郎同去。”真悦而听之。遂与安道俱行。至建春门外，前时车徒悉至，其所都城仆使兵卫悉如前。至城之明日，夫人被法服，居大殿中，如天子朝见之像。遂见奇容异人来朝，或有长丈余者，皆戴华冠长剑，被朱紫之服，云是五岳四渎河海之神；次有数千百人，云是诸山林树木之神。已而召天下诸国之王悉至，时安道于夫人坐侧，置一小床，令观之。最后通一人，云大罗天女。安道视之。天后也。夫人乃笑谓安道曰：“此是子之地主，少避之。”令安道入殿内小室中。既而天后拜于庭下，礼甚谨。夫人乃延天后上，天后数四辞，然后登殿，再拜而坐。夫人谓天后曰：“某以冥数，当与天女部内一人韦安道者为匹偶。今冥数已尽，自当离异，然不能与之无情。此人苦无寿，某在其家，本愿与延寿三百岁，使官至三品。为其尊父母厌迫，因不果成其事。今天女幸至，为与之钱五百万，官至五品，无使过此，恐不胜之，安道命薄耳。”因而命安道出，使拜天后。夫人谓天后曰：“此天女之属部人也，当受其拜。”天后进退，色若不足而受之，于是诺而去。夫人谓安道曰：“以郎尝善画，某为郎更益此艺，可成千世之名。”因居安道于一小殿，使垂帘设幕，召自古帝王及功臣之有名者于前，令安道图写。【眉批】若然，则自古帝王及功臣之有名者，虽千古常在也。凡经月余，悉得其状，集成二十卷，于是安道请辞去。夫人命车驾，于所都城西，设离帐祖席，与安道诀别，涕泣执手，情若不胜。并遗以金玉珠宝，盈载而去。安道既至东都，入建春门，闻金吾传令于洛阳城中访韦安道，已将月余。既至，谒天后。坐小殿见之，且述前梦，与安道所叙同。遂以安道为魏王府长史，赐钱五百万。取安道所画帝王功臣图视之，与秘府之旧者皆验，至今行于代焉。天策中，安道竟卒于官。【眉批】枉此奇遇，到头一般。

地祇（出《河东记》）

贞元末，渭南县丞卢佩，性笃孝。其母先病腰脚，至是病甚，不下榻者累年，晓夜不堪痛楚。佩即弃官，奉母归长安，竭产求医。时国医王彦伯声势重，造次不可一见，佩日往祈请焉。半年余，乃许一到。佩期某日平旦，是日亭午不来。佩候望于门，心摇目断。日既渐晚，佩益怅然。忽见一白衣妇人，姿容绝丽，乘一骏马，从一女僮，自曲之西，疾驰东过。有顷，复自东来，至佩处驻马，谓佩曰：“观君颜色忧沮，敢请问之。”佩志于王彦伯，初不觉妇人之来，既顾问再三，佩乃具以情告。【眉批】善描写。妇人曰：“妾有薄技，不减彦伯所能。请一见太夫人，必取平差。”佩惊喜，拜于马首曰：“诚得如此，愿以身为仆隶。”佩即先入白母，母方呻吟酸楚之次，闻佩言，忽觉小瘳。遂引妇人至母前。妇人才举手候之，其母已能自动矣。于是一家欢跃，竞持金帛以遗妇人。妇人曰：“此犹未也。更进一服药，非止尽除痼疾，抑亦永享眉寿。”母曰：“老妇将死之骨，为天师再生，未知何阶上答？”妇人曰：“但不弃细微，许奉九郎巾栉，常得在太夫人左右则可，安敢论功乎？”母曰：“佩犹愿以身为奴，今为夫，有何不可？”妇人再拜称谢，遂于女僮所持小妆奁中，取药一刀圭，以和进母。母入口，积苦顿平。遂纳为妇。执妇道甚谨，然每十日，即请一归本家。佩欲以车舆送迎，即固拒，唯乘旧马，与女僮倏忽往来，略无踪迹。初且欲顺适其意，不能究寻，久之，颇以为异。一旦，伺其将出，潜往窥之，见乘马出延兴门，马行空中。佩惊问行者，皆不见。又随至城东墓田中，巫者陈设酒殽，沥酒祭地，即见妇人下马，就接而饮之。其女僮随后收拾纸钱，载于马上，即变为铜钱。又见妇人以策画地，巫者随指其处曰：“此可以为穴。”事毕，即乘马而回。佩心甚恶之，归具告母。母曰：“固知妖异，为之奈何？”【眉批】有德于我，即妖异可忘乎？又安知亲父不狼，亲子不虎也？自是妇人绝不复归佩家，佩亦幸焉。后数十日，佩因出南街中，忽逢妇人行李。佩呼曰：“夫人何久不归？”妇人不顾，促辔而去。明日，使女僮传语佩曰：“妾诚非匹，但以君有孝行相感，故为君妇。太夫人疾得平和，约为夫妇。今既见疑，便当决矣。”佩问女僮：“娘子今安在？”女僮曰：“娘子前日已改嫁李咨议矣。”佩曰：“虽欲相弃，何其速欤？”女僮曰：“娘子是地祇，管京兆府三百里内人家丧葬所在，长须在京城中，作生人妻，无自居也。”女僮又曰：“娘子终不失所，但嗟九郎福薄。向使娘子长为妻，九郎一家皆为地仙矣。”卢佩，第九也。

沽酒王氏（出《稽神录》）【眉批】火神。

建康江宁县廨之后，有沽酒王氏，以平直称。【夹批】要紧。忽一夜，店人将闭外户，有朱衣数人，仆马甚盛，至户前，叱曰：“开门！吾将暂憩于此。”店人奔告其主。其主出迎，则已入坐矣。主人因设酒食甚备，又犒诸从者，客甚谢焉。顷之，有仆夫执捆绳百千丈，又一人执橛杙数百枚，前白，请布围。紫衣可之。即出，以杙钉地，系绳其上，围坊曲人家使遍。良久，白事讫。紫衣起至户外，从者白：“此店亦在其中矣。”紫衣相谓曰：“主人相待甚厚，免此一店，可乎？”皆曰：“一家尔，何为不可？”即命移杙，出店于围外，顾主人曰：“以此相报。”遂去，倏忽不见。顾视绳杙，已亡矣。俄而巡使欧阳进逻巡夜，至店前，问何故深夜开门，又不灭灯烛。主人具告所见。进不信，执之下狱，将以妖言罪之。居二日，建康大火，自朱雀桥西至凤台山，居人焚之殆尽，此店四邻皆为煨烬，而王氏独免。

擒恶将军（出《奇事记》）【眉批】五方神。

冉遂者，齐人也，父邑宰，遂婚长山赵玉女。遂既丧父，又幼性不慧，略不知书，无以进达，因耕于长山。其妻赵氏美姿质，性复轻荡。一日独游于林薮间，见一人衣锦衣，乘白马，侍从百余人，皆携剑戟过之。赵氏曰：“我若得此夫，死亦无恨。”锦衣人回顾笑问赵氏曰：“暂为夫，可乎？”遽下马，入林内。既别，谓赵氏曰：“当生一子，为明神，善保爱之。”赵氏果有孕，及期，生一儿，仅长五寸，发赤面青，遍身赤毛，眼有光耀。遂甚怪之，曰：“此必妖也，可杀之。”赵氏曰：“此儿托体于君，又何妖？或是异人，杀之，反为害。”遂惧而止。赵氏藏之密室。及七岁，其儿忽长一丈。俄又自空有一大鸟飞下，儿走出，跃上鸟背飞去。其母朝夕哭之。经数月，儿自外来，擐金甲，佩剑弯弓，引兵士可千余人，至门直入，拜母曰：“我是游察使者子，幸托身于母，受生育之恩，今日一来拜觐。”赵氏曰：“儿自为何神也？”儿曰：“母慎勿言，我已补东方擒恶将军。东方之地，不遵明祇，擅为恶者，我皆得诛之。”赵氏取酒炙以饲之，乃谓儿：“我无多酒炙，不可以及将士。”儿笑曰：“母但一杯酒洒空中，即兵士皆饮酒也。”母从之，见空中酒下如雨，兵士尽仰面而饮之。儿乃遽止曰：“少饮。”临别，谓母曰：“若有急，但焚香遥告，我当立至。”言讫，上马如风雨而去。后一年，赵氏父亡，赵氏往葬之。其父家每夜有鬼兵可千余，围其宅，有神扣门言曰：“我要为祠宇，尔家翁见来投我，尔当速去，不然，皆杀之。”赵氏忽思儿留言，乃焚香以告。其夕，儿引兵士千余至，令一使诘之。神人茫然皆收兵为队，自缚于儿前。儿呵责，尽杀其众，谓母曰：“此非神也，强鬼耳。生为史朝义将，死无所归，自收战亡兵，引之来此，欲擅立祠宇耳。”母曰：“适闻言，家翁已在我左右，尔试问之。”其儿令擒神人问之曰：“尔何以无故追赵玉耶？”其神泣告曰：“望将军哀念。生为一将，不能自立功，而死于阵前。死后欲求一神，又不能良图，今日有犯斧钺。若将军不以此罪告上天，容在麾下，必效死节。”又问曰：“赵玉何在？”神曰：“寄在郑大夫冢内。”儿乃立命于冢内，取赵玉至。赵玉寻苏。赵氏切劝儿恕神之罪，儿乃释缚，命于部内为小将。乃辞其母，泣而言曰：“我在神道，不当频出人间，不复来矣。母善自爱。”又如风雨而去，迩后遂绝。

韦秀庄（出《广异记》）【眉批】城隍。

开元中，滑州刺史韦秀庄，暇日来城楼望黄河。楼中忽见一人，长三尺许，紫衣朱冠，通名参谒。秀庄知非人类，问：“是何神？”答曰：“即城隍之主。”又问：“何来？”答云：“黄河之神，欲毁我城，【眉批】河神不奉帝命，敢擅毁城耶？以端河路，我固不许。尅后五日，大战于河湄，恐力不禁，故来求救于使君尔。若得二千人，持弓弩，物色相助，必当克捷。君之城也，惟君图之。”秀庄许诺，神乃不见。至其日，秀庄帅劲卒二千人登城，河中忽尔晦冥。须臾，有白气直上十余丈，楼上有青气出，相萦绕。秀庄命弓弩乱射白气，气形渐小至灭，【眉批】世但知射潮，不知射黄河事。唯青气独存，逶迤如云峰之状，还入楼中。初时，黄河俯近城之下，此后渐退，至今五六里也。

蔡荣（出《续玄怪录》）【眉批】土地。

中牟县三异乡木工蔡荣者，自幼信神祇。每免，必分置于地，潜祝土地，至长未尝暂忘也。元和二年春，卧疾六七日，方暮，有武吏走来，谓其母曰：“蔡荣衣服器用，速藏之，勿使人见，乃速为妇人服饰。有来问者，必绐之曰：‘出矣。’求其处，则亦意对，勿令知所在也。”言讫，走去。妻母从其言，才毕，有将军乘马，从十余人，执弓矢，直入堂中，呼蔡荣。其母惊惶曰：“不在。”曰：“何往？”对曰：“荣醉归，怠于其业。老妇怒而笞之，潜去不知所在，已十余日矣。”将军遣吏入搜，搜者出曰：“房中无丈夫，亦无器物。”将军连呼地界，教藏者出曰：“诺。”责曰：“蔡荣出行，岂无知处？”对曰：“怒而私出，不告所由。”将军曰：“王后殿倾，须此巧匠，期限向尽，何人堪替？”对曰：“梁城乡叶干者，巧于蔡荣，计其年限，正当追役。”将军者走马而去。有顷，教藏者复来曰：“某地界所由也，以蔡荣每食必相召，故报恩耳。”遂去。母视荣，即汗洽矣，自此疾愈。俄闻梁城乡叶干者暴卒。








○对酒正以水入王酒判

〈甲为酒正，以水和酒入於王之酒。府法司劾其矫滥。诉称时供六饮以为凉。不伏科。〉

五齐分名，陈乎式法；六饮成荐，差以时序。明其有则，诫以无彝，率由典常，俾克永世。是以用光朝觐，《湛露》兴诗；取备尝，质明行事。资以王度，入於天府，苟或不愆，亦何专一。惟其酒正，职在浆人，非作伪以心劳，实陈力而就列。相时後动，迹匪逾闲；师古而行，事乃从礼。四运其易，六饮攸供，伫以称凉，爰资受和。俯银床之露井，始汲香泉；泛玉之流霞，旋开圣酒。若三军之尽醉，即见投醪；分八樽之立仪，斯成荐饮。炎光在候，正有叶於颁冰；清虚坐升，序将捐於溽暑。官无留事，责乃非宜，未睹旌功，奚为蔽善？将同矫滥，何至冤诬。法司自且不明，酒正诚非忤典。


○祭伯父豪州刺史文

维乾元元年岁次戊戌十月庚子朔廿一日庚申，第十三侄男银青光禄大夫使持节饶州诸军事饶州刺史上轻车都尉丹阳县开国侯真卿，敢昭告於亡伯故朝议大夫豪州刺史府君之灵曰：日者羯胡禄山，侵扰河洛，生灵涂炭，兵甲靡夷。二兄杲卿，任常山郡太守，忠义愤发，首开土门，擒斩逆竖，挫其凶慝，先盖授卫尉卿兼御史中丞。城孤援绝，身陷贼庭，圣朝哀荣，[B14A]赠太子太保。甥侄八人，季明、卢逖等被贼害者，并赠五品京官。嫂及儿女，皆被拘囚。睿略昭宣，宇宙清廓，脱於贼手，并得归京。真卿比在平原，遭罹凶逆，与杲卿同心协德，亦著微诚。二圣悯焉，授户部侍郎河北采访招讨使，又迁工部、宪部二尚书，再兼御史大夫，出为同、蒲、饶三州刺史。圣恩锡类，大父赠华州刺史。兄弟儿侄，尽蒙国恩。允南授膳部郎中，允臧授侍御史，威明试太仆丞，受太子洗马，顶授协律郎，烦授秘书省校书郎，赐绯鱼袋。泉明、颢、、颖等，并蒙迁改。一门之内，生死哀荣。真卿时赴饶州，至东京得申拜扫。又方远辞违，伏增感咽，谨以清酌庶羞之奠，以伯母河南县君元氏配。尚飨！








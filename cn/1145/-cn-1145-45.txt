晋灵公好狗

晋灵公好狗，筑狗圈于曲沃，衣之绣，嬖人屠岸贾因公之好也，则夸狗以悦公，公益尚狗。一夕，狐入于绛宫，惊襄夫人，囊夫人怒，公使狗搏狐，弗胜。屠岸贾命虞人取他狐以献，曰：“狗实获狐。”公大喜，食狗以大夫之俎，下令国人曰：“有犯吾狗者刖之。”于是国人皆畏狗。狗入市取羊、豕以食，饱则曳以归屠岸贾氏，屠岸贾大获。大夫有欲言事者，不因屠岸贾，则狗群噬之。赵宣子将谏，狗逆而拒诸门，弗克入。他日，狗入苑食公羊，屠岸贾欺曰：“赵盾之狗也。”公怒使杀赵盾，国人救之，宣子出奔秦。赵穿因众怒攻屠岸贾，杀之，遂弑灵公于桃园。狗散走国中，国人悉擒而烹之。君子曰：“甚矣，屠岸贾之为小人也，绳狗以蛊君，卒亡其身以及其君，宠安足恃哉！人之言曰：‘蠹虫食木，木尽则虫死’，其如晋灵公之狗矣。”


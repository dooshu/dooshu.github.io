祭李封君文


文梓贞干，生于邓林。岂繄材良，植根则深。渥洼龙种，育必神驹。纷纷凡匹，厥类则殊。气厚期昌，德厚期祉。赫赫京兆，维公之子。

吁嗟我公，古之逸人。贲于丘园，顺志含真。汾沮崇俭，考槃乐道。潜德之光，而愈耀。乃生贤哲，作瑞家邦。譬彼九苞，翻飞鸣阳。掞藻词林，珥笔琐禁。崇阶荐跻，令闻藉甚。禄养方隆，天休载笃。方期大椿，遽悲风木。陟彼燕台，以望白云。白云不见，哀讣空闻。嗟嗟公乎，食于后人，不于其躬。天之报公，孰曰不崇？富贵福泽，既祺且寿。公之受享，孰曰不厚？乘烟驭风，驾螭骖虬。游于华胥，其乐悠悠。

某等昔与令子，比翼词垣。谊虽友朋，情均弟昆。死丧之戚，兄弟孔怀。瓣香陈词，维以兴哀。






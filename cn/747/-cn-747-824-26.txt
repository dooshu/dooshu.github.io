○噫二篇

或谓聋者，曰师旷也；瞽者，曰离娄也；无不悖其辞之戏！或谓鲁儒，曰颜、闵也；蜀儒，曰扬、马也；无不喜其辞之美。是何彼以视听之亡，而苟能自鉴，此以耳目之貌，而反不自知？噫！

芝兰草也，松桂木也，喻於君子而荣之。桀纣君也，李斯大臣也，盗跖华胄也，喻於小人而耻之。则知蛇克衔珠而奚蛇，龙苟醢身而匪龙。噫！


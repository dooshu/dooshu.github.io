苏轼诗集补遗


和陶《拟古》九首(1)


其一


客居远林薄，依墙种杨柳。归期未可必，成阴定非久。邑中有佳士，忠信可与友。相逢话禅寂，落日共杯酒。艰难本何求，缓急肯相负。故人在万里，不复为薄厚。米尽鬻衣裳，时劳问无有。





其二


闭门不复出，兹焉若将终。萧然环堵间，乃复有为戎。我师柱下史，久以雌守雄。金刀虽云利，未闻能斫风。世人欲困我，我已长安穷。穷甚当辟谷，徐观百年中。





其三


萧萧发垂素，晡日迫西隅。道人闵我老，元气时卷舒。岁晚风雨交，何不完子庐。万法灭无余，方寸可久居。将扫道上尘，先拔庭中芜。一净百亦净，物我皆如如。





其四


夜梦披发翁，骑下大荒。独行无与游，闯然款我堂。高论何峥嵘，微言何渺茫。我徐听其说，未离翰墨场。平生气如虹，宜不葬北邙。少年慕遗文，奇姿揖昂扬。衰罢百无用，渐以圆斫方。隐约就所安，老退还自伤。





其五


佛法行中原，儒者耻论兹。功施冥冥中，亦何负当时。此方旧杂染，浑浑无名缁。治生守家世，坐使斯人疑。未知酒肉非，能与生死辞。炽哉吴闽间，佛事不可思。生子多颖悟，德报岂吾欺。时俾正法眼，一出照曜之。谁为邑中豪？勤诵我此诗。





其六


忧来感人心，悒悒久未和。呼儿具浊酒，酒酣起长歌。歌罢还独舞，黍麦力诚多。忧长酒易消，脱去如风花。不悟万法空，子如此心何。





其七


杜门人笑我，不知有天游。光明遍十方，咫尺陋九州。此观一日成，衮衮通法流。竿木常自随，何必返故丘。老聃白发年，青牛去西周。不遇关尹喜，履迹谁能求。





其八


粗田种紫芝，有根未堪采。逡巡岁月度，太息毛发改。晨朝玉露下，滴沥投沧海。须芽忽长茂，枝叶行可待。夜烧沉水香，持戒勿中悔。





其九


海康杂蛮蜑，礼俗久未完。我居久闾阎，愿先化衣冠。衣冠一有耻，其下胡为颜。东邻有一士，读书寄贤关。归来奉亲友，跬步行必端。慨然顾流俗，叹息未敢弹。提提乌鸢中，见此孤翔鸾，渐能衣裘褐，袒裼知恶寒。冯应榴《苏文忠公诗合注》卷四八





次晁无咎韵阎子常携琴入村(2)


士寒饿，古犹今。向来亦有子桑琴，倚楹啸歌非寓淫。伯牙山高水深深，万世二垄一知音。阎君七弦抱幽独，晁子为之《梁父吟》。天寒络纬悲向壁，秋高风露声入林。冷丝枯木拂蛛网，十指巧能写人心。□□击鼓如鸣鼍，□□□□□成螺。岁丰寒士亦把酒，满眼饤饾梨枣多。晁家公子屡经过，笑谈与世殊臼科。文章落落映晁董，诗句往往如阴何。阎夫子，勿谓使人难，使琴抑怨天不和。明光昼开九口肃，不令高才牛下歌。同上





四十年前元夕，与故人夜游，得此句


午夜胧胧淡月黄，梦回犹有暗尘香。纵横满地霜槐影，寂寞莲灯半在亡。冯应榴《苏文忠公诗合注》卷四九





题李景元画


闻说神仙郭恕先，醉中狂笔势澜翻。百年寥落何人在，只有华亭李景元。同上





又答毡帐


卧病经旬减带围，青樽忘却故人期。莫嫌雪里闲毡帐，作事犹来未合时。同上





寿阳岸下


街东街西翠幄成，池南池北绿钱生。幽人独来带残酒，偶听黄鹂第一声。同上





春日与闲山居士小饮


一杯连坐两髯棋，数片深红入座飞。十分潋滟君休赤，且看桃花好面皮。同上





刘宫苑，退老于庐山石碑庵，，陕西人，本进士换武，家有声伎


其一


山西旧将本书生，归老岩间未厌兵。卧闻布水中宵起，错认边风万马声。





其二


雕弓挂壁耻言勋，笑入渔樵便作群。五马亲来看射虎，不愁醉尉恼将军。





其三


肩舆已弃蹑风骓，旧物犹存杨柳枝。一曲清商近尤好，五陵豪气未全衰。同上





龙山补亡　并引


丙子九日，客有言龙山会，风吹孟嘉帽落，桓温使孙盛为文嘲之。嘉作《解嘲》，辞致超逸，四座惊叹。恨今世不见其文，因戏为补之。





其一


征西天府，重九令节。驾言龙山，宴凯群哲。壶歌雅奏，缓带轻帢。胡为中觞，一笑粲发。楩楠竞秀，榆柳独脱。骥交骛，驽蹇先蹶。楚狂醉乱，陨帽莫觉。戎服囚首，枯颅茁发。惟明将军，度量豁达。容此下士，颠倒冠袜。宰夫扬觯，兕觥举罚。请歌《相鼠》，以侑此爵。





其二


吾闻君子，蹈常履素。晦明风雨，不改其度。平生丘壑，散发箕裾。坠车天全，颠沛何惧。腰适忘带，足适忘履。不知有我，帽复奚数。流水莫系，浮云暂寓。飘然随风，非去非取。我冠明月，佩服宝璐。不缨而结，不簪而附。歌诗宁择，请饮《相鼠》。罚此陋人，俾出童羖。同上





牡丹


小槛徘徊日自斜，只愁春尽委泥沙。丹青欲写倾城色，世上今无杨子华。同上





莲(3)


城中担上卖莲房，未抵西湖泛野航。旋折荷花剥莲子，露为风味月为香。同上





西湖寿星院明远堂


十年不向此凭栏，景象依然一望间。龙蜃吐云天入水，楼台倒影日衔山。僧于僻寺难为隐，人在扁舟未是闲。孤鹤似寻和靖宅，盘空飞去复飞还。同上





牡丹和韵


光风为花好，奕奕弄清温。撩理莺情趣，留连蝶梦魂。饮酣浮倒晕，舞倦怯新翻。水竹傍□意(4)，明红似故园。同上





慈云四景


甘露泉


阶下有龙潭，一泓寒且碧。不须抚两掌，流出仙人液。





白云居


禅居何所有？户牖白云分。直待谭玄后，相随花雨纷。





娑罗树


谁从五竺国，分得一枝来。秀出重楼外，专除世上埃。





鹦鹉院


古院枫篁里，寥寥隔市喧。仙禽发异响，惊起老僧禅。同上





过金山寺一首


明月妙高台，盘涡月照开。琳宫龙久住，珠树鹤能来。云雾空中绕，帆樯槛外回。无言卷石小，江左拟蓬莱。同上





失题二首


其一


足蹑平都古洞天，此身不觉到云间。抬眸四顾乾坤阔，日月星辰任我攀。





其二


平都天下古名山，自信山中岁月闲。午梦任随鸠唤觉，早朝又听鹿催班。同上





雪诗八首


其一


石泉冻合竹无风，夜色沉沉万境空。试向静中闲侧耳，隔窗撩乱扑春虫。声。





其二


闲来披氅学王恭，姑射群仙邂逅逢。只为肌肤酷相似，绕庭无处觅行踪。色。





其三


半夜欺陵范叔袍，更兼风力助威豪。地炉火暖犹无奈，怪得山林酒价高。气。





其四


儿童龟手握轻明，渐碾枪旗入鼎烹。拟欲为之修《水记》，惠山泉冷酿泉清。味。





其五


天工呈瑞足人心，平地今闻一尺深。此为丰年报消息，满田何止万黄金。富。





其六


海风吹浪去无边，倏忽凝为万顷田。五月凉尘渴人肺，不知价值几多钱。贵。





其七


高下横斜薄又浓，破窗疏户苦相攻。莫言造物浑无意，好丑都来失旧容。势。





其八


万石千钧积累成，未应忽此一毫轻。寒松瘦竹元清劲，昨夜分明闻折声。力。同上





失题二首


其一


山行似觉鸟声殊，渐近神仙简寂居。门外长溪容净足，山腰苦笋耿盘蔬。乔松定有藏丹处，大石仍存拜斗余。弟子苍髯年八十，养生世世授遗书。





其二


浮云有意藏山顶，流水无声入稻田。古木微风时起籁，诸峰落日尽藏烟。同上





无题七绝一首


春风寂寂夜寥寥，一望苍苔雪影遥。何处幽香飞几片，只宜月色带花飘。同上





送冯判官之昌国


斩蛟将军飞上天，十年海水生红烟。惊涛怒浪尽壁立，楼橹万艘屯战船。兰山摇动秀山舞，小白桃花半吞吐。鸱夷不裹壮士尸，白日貔貅雄帅府。长鲸东来驱海䲡，天吴九首龟六眸。锯牙凿齿烂如雪，屠杀小民如有仇。春雷一震海帖伏，龙变海鱼安海族。鱼盐生计稍得苏，职贡重修远岛服。判官家世忠孝门，独松节士之奇孙。经纶手段饱周孔，岂与弓马同等伦。昼穷经史夜兵律，麟角凤毛多异质。直将仁义化笞榜，羞与奸赃竞刀笔。吾闻判官昔佐元戎幕，三军进退出筹度。使移韬略事刑名，坐使剽游归礼乐。凤凰池，麒麟阁，酬德报功殊不薄。九天雨露圣恩深，万里扶摇云外廓。同上





戏答佛印偈


百千灯作一灯光，尽是恒沙妙法王。是故东坡不敢惜，借君四大作禅床。冯应榴《苏文忠公诗合注》卷二四《以玉带施元长老…》注文





过都昌


鄱阳湖上都昌县，灯火楼台一万家。水隔南山人不渡，东风吹老碧桃花。冯应榴《苏文忠公诗合注》卷五〇《失题二首》其一（山行似觉鸟声殊）注文





登庐山


读书庐山中，作郡庐山下。平湖浸山脚，云峰对虚榭。红蕖纷欲落，白鸟时来下。犹思隐居胜，乱石惊湍泻。同上





雨


风师挟帝令，号呼肆徂征。云师畏推逐，蓄意不敢争。雨师旷厥官，所苟朝夕生。帝眷一夕回，旱议旦暮行。翻然沛膏泽，夜半来无声。青秧发广亩，白水涵孤城。《锦绣万花谷·前集》卷一





假山


安石作假山，其中多诡怪。虽然知是假，争奈主人爱。《能改斋漫录》卷一一





和南都赵少师(5)


富贵功名已两忘，望高嵩华量包湘。还家傲似蒙庄子，定策忠于汉霍光。远访交亲情益重，共论诗酒兴偏长。园亭继日休车马，却悔多年滞庙堂。《永乐大典》卷九一八引《苏东坡文集》





寄汝阴少师


得时行道善知终，猛退如公世罕逢。掷弃浮名同敝屣，保全高节似寒松。文章千古进谟诰，勋业三朝镂鼎钟。见说新堂频燕会，故时宾客定相容。公尝见约，异时颍上相寻。某亦有意乞麾，以依旧馆。同上





秋日寄友人


柳条风暖会吟时，林下池边屐齿移。别后过从更疏懒，暮蝉嘹乱不胜悲。《永乐大典》卷三〇〇五引《苏东坡集》





雷岩诗


空岩发灵籁，仿佛如风雷。只疑函宝剑，天遣六丁开。《永乐大典》卷九七六三引《宋苏东坡集》





治易洞


自昔遥闻太守高，明爻象彖日忘劳。洞中陈迹今如扫，斯道何曾损一毛。《永乐大典》卷一三〇七四引《元一统志》





次韵钱穆父还张天觉行县诗卷


君如天马玉花骢，万里须臾不计功。投刃皆虚有余地，运斤不辍自成风。如何十日敲榜外，已复千篇笑语中。只恐学禅余此在，卓锥犹是去年穷。《西楼帖》





失题一首


读书头欲白，相对眼终青。身更万事已头白，相对百年终眼青。看镜白头知我老，平生青眼为君明。故人相见尚青眼，新贵如今多白头。江山万里将头白，骨肉十年终眼青。史容《山谷外集诗注》卷一七《寄忠玉提刑》引《王立之诗话》





绝句一首


濛濛春雨湿邗沟，篷底安眠昼拥裘。知有故人家在此，速将诗卷洗闲愁。《舆地纪胜》卷四三《高邮军》





扇


团扇经秋似败荷，丹青仿佛旧松萝。一时用舍非吾事，举世炎时奈尔何！《分门纂类唐宋时贤千家诗选》卷一七





僧


一钵即生涯，随缘度岁华。是山皆有寺，何处不为家。笠重吴山雪，鞋香楚地花。他年访禅室，宁惮路歧赊。同上卷二二





马子约送茶，作六言谢之


珍重绣衣直指，远烦白绢斜封。惊破卢仝幽梦，北窗起看云龙。《诗渊》第一册





甘蔗


老境于吾渐不佳，一生拗性旧秋崖。笑人煮箦何时熟，生啖青青竹一排。《诗渊》第六册





谢人送墨


墨月黳云脱太清，海风吹上笔头轻。琐窗冷透芙蓉碧，定有新明到九成。《诗渊》第八册





送竹香炉


枯槁形骸惟见耳，凋残鬓发只留须。平生大节堪为底，今日灰心始见渠。同上





山村


其一


野水开冰出，山云带雨行。白鸥乘晓泛，黄犊试春耕。地僻民风古，年丰米价平。村居自潇洒，况有读书声。





其二


野老幽居处，成吾一首诗。桑枝碍行路，瓜蔓网疏篱。牧去牛将犊，人来犬护儿。生涯虽朴略，气象自熙熙。《诗渊》第一一册





送玉面狸


北距飞狐信未通，夜来缚到藁街东。千年妖幼谁家妇，一国蒙茸无是公。丘首可怜迷故土，帝羓空用起腥风。长缨俘献埋轮使，未问豺狼问此翁。《诗渊》第一六册





寿叔文


烨烨苍龙宿，腾光射斗杓。嘉时钟间气，□契在丛霄。感会风云际，承恩雨露朝。史才资笔削，使指载歌谣。十载霜威重，连□弊俗消。赐环归画省，鸣玉率英寮。典礼还咨伯，寅□合佐尧。谠言文石陛，正色紫宸朝。共说门阑进，谁云天路遥。一龙今在沼，三凤并仪□。道在须调鼎，谋深鄙□貂。高情真邈邈，逸气更飘飘。仙果虽迟熟，灵椿信后凋。东山何足羡，会是蹑松乔。《诗渊》第二五册





潮中观月


璃玻千顷照神州，此夕人间别是秋。地与楼台相上下，天随星斗共沉浮。一尘不向山中住，万象都从物外求。醉吸清华游碧落，更于何处觅瀛洲。清乾隆刊《胶州志》卷八





献寿戏作


终须跨个玉麒麟，方丈蓬莱走一巡。敢献些儿长寿物，蟠桃核里有双仁。《侯鲭录》卷八





雨中邀李范庵过天竺寺作


其一


步来禅榻畔，凉气逼团蒲。花雨檐前乱，茶烟竹下孤。乘闲携画卷，习静对香垆。到此忽终日，浮生一事无。





其二


老禅趺坐处，疏竹翠泠泠。秀色分邻舍，清阴覆佛经。萧萧日暮雨，曳履绕方庭。清乾隆刊《吴越所见书画录》卷五





安老亭诗


桥下幽亭近水寒，倩谁□字在楣端。市廛得此尤堪隐，老者于今只自安。饭后徐行扶竹杖，倦来稳坐倚蒲团。眼明能展锺王帖，绝胜前人映雪看。同上





题王晋卿画


两峰苍苍暗石壁，中有百道飞来泉。人间何处有此景，便欲往买二顷田。《珊瑚网·名画题跋》卷三





题陈公园


内有二池

春池水暖鱼自乐，翠岭竹静鸟知还。莫言叠石小风景，卷帘看尽铜官山。明嘉靖《铜陵县志》卷八





舒啸亭


揽胜雷山舒啸亭，诸峰秀拱透云程。啸傲池边红日伴，舒怀岩壑白云迎。满目纵观天际迥，一腔收拾岁寒清。松花香遍银阳地，剩把新诗壮此行。清同治《饶州府志》卷三





宿资福院


月明写照寺林幽，最是江湖入念头。衣染炉烟金漏迥，茶烹石鼎玉蟾留。山星几点躔官舍，僧院百年过客舟。封事未投圣主意，长安此夕亦多愁。清同治《龙泉县志》卷一七





金沙台


雨后东风渐转和，扣门迁客一经过。王孙采地空珪璧，长者芳声动薜萝。正尔谪居怀北阙，聊同笑语说东坡。山林台阁原无异，促席论心酌叵罗。清同治《瑞州府志》卷二二





题双楠轩


慕容晖所居

南轩前头两佳木，先生抚玩常不足。尤爱薰风五月初，白银花开光照屋。清光绪《重刊宜兴县续志》卷一〇





大雨联句


有客高吟拥鼻。《东坡先生全集》卷六八《记里舍联句》条





诗四句


冈陵来势远，幽处更依山。一片湖景内，千家市井间。《永乐大典》卷一五六〇引《苏东坡大全集·题铜陵陈公园双池诗》注文





联


凤凰来仪，嘉禾合穟。明万历重编《东坡先生外集》卷六





联


爱蜀蕲舒嘉代富，新登高棣桂常芳。同上





戏人


有甚意头求富贵，没些巴鼻便奸邪。《后山诗话》





题姜秀郎几间


暗麝著人簪茉莉，红潮登颊醉槟榔。《冷斋夜话》卷一





穷措大


一夕雷轰荐福碑。同上卷二





戏村校书七十买妾


侍者方当而立岁，先生已是古希年。同上卷五





联


人言卢杞是奸邪，我觉魏公真妩媚。《石林诗话》卷上





联


槐花黄，举子忙；促织鸣，懒妇惊。同上





联


山抹微云秦学士，露花倒影柳屯田。《避暑录话》卷下





诗二句


饮非其人茶有语，闭门独啜心有愧。《省斋文稿》卷一六





诗二句


秋英不比春花落，说与诗人子细看。《苕溪渔隐丛话》前集卷三四引《高斋诗话》





诗二句


叩槛出鱼鼋，诗成一笑粲。《能改斋漫录》卷七





戏书王文甫家


湖上秋风聚萤苑，门前春浪散花洲。同上卷一四





诗二句


枪棋携到齐西境，更试城南金线奇。同上卷一五





诗二句


但令有妇如康子，安问生儿比仲谋。《猗觉寮杂记》卷上





岁除题王文甫家桃符


门大要容千驷入，堂深不觉百男欢。《墨庄漫录》卷八





上联一句


二疏辞汉去。《春渚纪闻》卷七





属辽使者对


四诗风雅颂。《桯史》卷二





诗二句


一炉香对紫宫起，万点雨随青盖归。《瓮牖闲评》卷五





诗二句


密竹不妨呈劲节，早梅何惜认残花。《锦绣万花谷·后集》卷二





诗二句


东家近新富，满地布苔钱。同上卷二三





诗二句


千层高阁侵云汉，双派清流透石岩。同上卷二四





上联一句


衡茅稚子璠玙器。《玉照新志》卷一





诗二句


有客打碑来荐福，无人骑鹤上扬州。同上卷三





续辩才诗二句


天爱禅心圆且洁，故添明月伴清光。《上天竺山志》卷一五





探梅


问信风篁岭下梅。《咸淳临安志》卷二八《风篁岭》





茶诗


白云峰下两枪新。同上卷五八《茶》





诗三句


青山南，白石北，此地嵯峨人不识。《大明一统名胜志·广东名胜志》卷九



* * *



(1) 此九首又见苏辙《栾城后集》卷二，文字略异。

(2) 本篇又见于《黄庭坚诗集注·外集》卷六。文中缺字的两句，《黄庭坚诗集注》作“村村击鼓如鸣鼍，豆田见角谷成螺”。

(3) 本篇又见杨万里《诚斋集》卷十九，为十绝句之一，文字略异。姑存。

(4) 　□：《式古堂书画考》作“边”。

(5) 此篇及下篇，一说为苏颂作品。






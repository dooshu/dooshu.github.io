○回奏　御扎揭 【 皇店採礦】

臣等所為汲汲効忠者、惟　皇店採礦二事、昨所進言、雖未能即停止也、但　皇店採礦。據一歲所進。為數不多。而官民賠貱之繁、有什伯於此者。加以原奏棍徒。假公濟私。侵漁　國課。剝削民膏。　朝廷但見其進解之來。而不見其貽害之大。故臣等之意。以為採礦暫責成於撫按。店課暫責成於鈔關。即據見今巳徵在官者。盡行解進。不許短少分毫善于將順或更有餘羨亦未可知以後槩行罷停。而民間免騷擾剝削之苦。則頌聲滿道。皆欣喜愛戴　皇恩於無窮矣。其視今日愁苦怨嗟。相去豈不懸絕乎以常賦推論差官之不必用事理明鬯若以差官可信撫按部臣不可信則國家財賦千萬皆託地方有司徵解耳目眾多法度嚴密誰敢為欺其與無籍貪利之徒。漫無統紀。欺罔侵隱者。又豈不大相懸絕乎。此二事。臣等日夜思維。籌之至熟。故不厭冒凟。切切為　皇上言之、更望特發明旨。將差去採礦收店內外諸臣。盡取回京。責令該部奉行。嚴　敕專責撫按部臣。管領其事。伏乞　聖裁。

皇明經世文編卷四百八終








○授冯光嗣扬州都督府司马等制

门下：朝散大夫使持节黄州诸军事守黄州刺史冯光嗣，忠信立名，见推人物；朝散大夫守相州别驾上柱国郑国公杨献，通明应务，雅有吏能：顷在中朝，各登清贯；自居外郡，颇闻政绩。连率之府，贰职为难，宜膺产命之荣，以副缺官之选。光嗣可守扬州大都督府司马，散官如故；献可守潞州大都督府司马，散官封如故，仍并驰驿赴任。


【赠嵇康诗二首】

〖旧抄嵇康集作诗五首郭遐叔赠。《诗纪》作赠嵇康五首。○逯案。赠诗前四篇四言乃一首四章。每章皆以如何忽尔句承转。章法井然。不得目为四首。今以四言、五言各为一首。〗

每念遘会。惟曰（《诗纪》作日。）不足。昕往宵归。常苦其速。欢接无厌。如川赴谷。如何忽尔。将适他俗。言驾有日。巾车命仆。思言（《诗纪》作念。）君子。温其如玉。心之忧矣。视丹如绿。（案当有脱文。○以上周树人嵇康集校语。）如何忽尔。超将远逝。（旧抄嵇康集旧校作游。《诗纪》同。）心之忧矣。将以怵惕。怵惕惟何。惟思惟忧。（以上十六字嵇康集旧校改为情以怵惕。惟思惟忧。《诗纪》同。）展转反侧。寤寐追求。驰情运想。神往形留。心之忧矣。增其劳愁。不见可欲。使心不乱。譬彼造化。抗无崖畔。封疆昼界。事利任难。唯予与子。本（《诗纪》作鲜。注云。一作籍。）不同贯。交重情亲。欲面无算。如何忽尔。时适他馆。明发不寐。耿耿极旦。心之忧矣。增其愤叹。（《诗纪》作怨。）

天地悠长。人生若忽。苟非知命。安保旦夕。思与君子。穷年卒岁。优哉逍遥。幸无陨越。如何君子。（周树人嵇康集校语云。当作忽尔。案此说甚是。）超将远迈。我情愿关。我言愿结。心之忧矣。良以忉怛。（○旧抄嵇康集一。《诗纪》十八。○逯案。此诗脱落几不成章。《诗纪》编者力求其叶韵。如越字下注云。叶俞芮切。迈字下注云。叶力制切。皆非是。）君子交有义。不必常相从。天地有明理。远近无异同。三仁不齐迹。贵在等贤踪。众鸟群相追。鸷鸟独无双。何必相呴濡。江海自从（旧抄一集作踪。《诗纪》作可。）容。愿各保遐年。（《诗纪》作心。）有缘复来东。（○《书钞》嵇康集一。《诗纪》十八。）


○为濮阳公奉慰皇太子薨表

臣某言：今月某日，得本道进奏院状报，今月某日，以皇太子奄谢东宫，辍今月十三日至来月一日朝参者。前星失色，少海惊波，欷结一人，悲缠万国。臣某诚涕诚咽，顿首顿首。伏以皇太子地当守器，贤可承祧。金马铜羊，早开正位；鸾旌鸡戟，方庆修龄，岂谓属黄离，祸生苍震。宣猷庭内，秋冬之学空存；博望苑中，监抚之仪莫睹。伏惟皇帝陛下悼深伊将，念切瑶山。嗟上宾之不留，惜外阳而无验，青宫掩涕，元圃酸心。臣限守边隅，久违京阙，不获奔走，奉慰阙庭。无任悲咽惶慕之至。


志第二十九 百官志八


宣慰司，掌军民之务，分道以总郡县，布行省之政令，边陲有军旅之事，则兼都元帅府，其次为元帅府。其在远服，又有安抚、宣抚、招讨等使。

宣慰使司。（秩从二品。）宣慰使三员，（从二品。）同知一员，（从三品。）副使一员，（正四品。）经历一员，（从六品。）都事一员，（从七品。）照磨兼架阁管勾一员。（正九品。）凡六道：

曰山东东西道，（益都路置。）曰河东山西道，（大同路置。）曰淮东道，（扬州路置。）曰浙东道，（庆元路置。）曰荆湖北道，（中兴路置。）曰湖南道，（天临路置。）俱至元十三年置，惟淮东道置于十五年。至正十九年，增河南道宣慰司，置于洛阳。十五年，改北京行省为宣慰司。

宣慰使司都元帅府，（秩从二品。）使三员、同知二员、副使二员、经历二员、都事二员、照磨兼架阁管勾一员。凡八道：

曰广东道，（广州路置。）曰大理金齿等处，曰蒙庆等处，（蒙庆一府使二员，同知、副使各一员，经历、都事亦减一员。）曰广西两江道，（静江路置。）曰海北海南道，曰福建道，曰八番顺元等处，曰察罕脑儿等处，（以上五府使三员，副都元帅、佥都元帅事二员，余同前。）曰吐番等处，（使五员。）曰吐番等路，（使四员。二道均有捕盗官三员。）曰乌斯臧纳里速古鲁孙等三路。（使五员，捕盗官员。）

宣慰使兼管军万户府，宣慰使三员，同知、副使各一员，经历一员，都事二员，照磨兼署管勾一员。凡三府：

曰曲靖等路，曰罗罗斯，（《元典章》罗罗斯宣慰司都元帅府断事官正五品。）曰临安广西道元江等处。（旧纪至元二十五年，改云南乌撒宣抚司为宣慰司，兼管军万安府。）

都元帅府，都元帅二员，副元帅二员，经历、都事（《元典章》都元帅府都事正七品，原作知事乃字误。）各一员。凡四府：

曰北庭，曰曲先塔林，（都元帅三员。）曰蒙古军，曰征东。（二府都元帅各一员，副一员。）后至元以来所增置者八道：曰湖南道宣慰使司都元帅府，后至元元年置；曰邦牙等处宣慰使司都元帅府，后至元四年置，至正二年罢；曰永昌等处宣慰使司都元帅府，至正三年置，宣慰使三员，同知二员，副使二员，经历、知事、照磨各一员；（中书省奏阔端阿哈所分地，自脱脱木儿没后，达达人口头疋时被西番劫掠，深为未便，遂置府以治之。）曰山东东西道宣慰使司都元帅府，至正六年置；曰荆湖北道宣慰使司都元帅府，至正十一年置；曰淮东等处宣慰使司都元帅府，至正十五年，置于泗州天长县；曰兴元等处宣慰使司都元帅府，至正十五年置；曰江州等处宣慰使司都元帅府，至正十六年，置东路都蒙古军。（旧纪大德二年，徙重庆府宣慰司都元帅府于成都。至顺二年，置云南等处宣慰司都元帅府，后俱裁省。）

元帅府，（秩正三品。）达鲁花赤一员，（正三品。）元帅一员，（正三品。）经历、知事各一员。（《元典章》元帅府计议官正七品。）凡九府：

曰洮州，（元帅二员。）曰十八族，（增同知一员。）曰积石州，（增同知一员，脱脱和孙一员。）曰礼店文州，（增同知一员，蒙古奥鲁相副官一员。）曰帖城何里洋脱，曰朵甘思，曰常阳，曰岷州，曰脱思麻路。（按脱思麻路称军民万户府，常阳、帖城、阿不笼等处分为三万户府，岷州但有捕盗官，俱无元帅府名，疑此有误。）

分元帅府，凡七府。至正八年，置分元帅府于汀、漳二州，又置分府于沂州。十一年，置分府于宝庆路，又置宝武分元帅府，又置山东分元帅府于登州。十二年，置安东、安丰二处分元帅府。

宣抚司，（秩正三品。）达鲁花赤一员，（正三品。）宣抚使一员，（正三品。）同知二员，（正五品。）副使二员，（正五品。）佥事一员，（从五品。）计议一员，（正七品。）经历、知事、提控案牍架阁各一员。凡六府：

曰广南西道，（不置副使、佥事，至元十四年，改广南西道宣抚司为宣慰司。）曰丽江路，曰顺元等处，曰播州，曰思州，（至元十八年，改思州宣抚司为宣慰司。）曰叙南等处。（不置佥事、计议。）

后至元以来所增者：

曰绍熙军民宣抚司，（《元典章》同知宣抚司佥事正三品，乃至元官制，至元时改宣抚使为宣慰使，凡二处，宣慰使从二品，则由宣抚改宣慰，宣抚亦必从二品也。其降正三品，未详何时。）后至元四年置，宣抚使六员，同知、副使各二员，经历、知事、提控案牍各一员，司狱一员，蒙古、儒学教授各一员；巡检司十处，（资、普、昌隆、下州四处，盘石、内江、安岳、昌元、贵平、下县六处。）六年罢。

曰永顺宣抚司，至正十一年，改永顺安抚司为宣抚司。

曰平缅宣抚司，至正十五年置。（旧纪大德二年并土番碉门安抚司，改为碉门鱼通黎雅长河西宁远军民宣抚司。至大二年，改松潘叠威茂州安抚司为宣抚司。）

安抚司，（秩正三品。）达鲁花赤一员、安抚使一员，（正三品。）同知、（正五品。）副使、（正五品。）佥事各一员、（从五品。）经历、（从七品。）知事（从八品）各一员。凡十五府：

曰松潘客叠威茂等处，（增照磨一员。）曰碉门鱼通黎雅长河西宁远等处，（增照磨一员。以上隶宣政院。）曰师壁洞，（不置达鲁花赤。）曰永顺等处，曰散毛洞，（以上隶四川省。）曰罗番遏蛮军，（不置达鲁花赤。）曰程番武盛军，曰金石番太平军，曰卧龙番南宁州，曰小龙番静蛮军，（不置同知、副使。）曰大龙番应天府，曰洪番永盛军，曰方番河中府，曰卢番静海军，（不置知事。）曰新添葛蛮。（以上隶湖广省。《元典章》西夏新民安抚副使正五品，同知耽罗国军民安抚司事正五品。）

后至元以来所增者：

曰中正军民安抚司，至正十一年，罢四川大奴管勾等洞长官司，立军民府，十五年，改为安抚司；曰忠义军民安抚司，至正十五年，罢四川羊母甲洞臭南王洞长官司，置盘顺军民安抚司，至正十五年罢，置盘顺府。

招讨司，（秩正五品。）达鲁花赤一员、招讨使一员、经历一员。凡十二府：

曰吐番等处，（招讨使二员。）曰剌马儿冈等处，曰奔不思地里，曰天全，（招讨使二员。）曰长河西里管军，（招讨使二员。）曰朵甘思，（不设达鲁花赤。）曰担里管军，（不设达鲁花赤。）曰征沔，（以下各属副使一员，无达鲁花赤。）曰唆尼，曰沿边溪洞，曰六番，曰脱思马田地。

宣化镇南五路军民府，至正十五年置于四川。

团练宣抚劝农使司，至正十八年一置于耀州，曰奉元延安等处团练安抚劝农使司；一置于邠州，曰巩昌等处团练安抚劝农使司。每道使二员，同知、副使各二员，检督六员，经历、知事、照磨各一员。

屯田使司，（秩正三品。）至正十五年，置军民屯田使司于沛县。（《元典章》宁夏府路营田使司达鲁花赤、营田使，俱正五品。）

诸路万户府：

上万户府，管军七千之上，达鲁花赤一员，（正三品。）万户一员，（正三品。）虎符；副万户一员，（从三品。）虎符。

中万户府，管军五千之上，达鲁花赤一员，（从三品。）万户一员，（从三品。）虎符；副万户一员，（正四品）金牌。

下万户府，管军三千之上，达鲁花赤一员，（从三品。）万户一员，（从三品。）虎符，副万户一员，（从四品）金牌。皆世袭，有功则升秩，每府设经历一员，（从七品。）知事一员，（从八品。）提控案牍一员。

镇抚司，镇抚二员，蒙古、汉人参用。上万户府，（正五品。）中府，（从五品。）下府，（从六品。）银牌。

上千户所，管军七百之上。达鲁花赤一员，（从四品。）千户一员，（从四品。）金牌；副千户一员，（正五品。）金牌。

中千户所，管军五百之上。达鲁花赤一员，（正五品。）千户一员，（正五品。）金牌；副千户一员，（从五品。）金牌。

下千户所，管军三百之上。达鲁花赤一员，（从五品。）千户一员，（从五品。）金牌；副千户一员，（正六品。）银牌。

弹压二员，蒙古、汉人参用，上千户所（从八品），中下二所（正九品，从九品内铨注）。

上百户所，百户二员，汉人一员，（从六品。）银牌。

下百户所，百户一员，（从七品。）银牌。（《元典章》蒙古千户副奥鲁官正八品。）

黎兵万户府，万户三员，（正三品。）千户所十三处，（正五品。）每所领百户所八处。（正七品。）元统二年置。（湖广行省咨海南南接占城，西邻交趾，环海四千余里，中盘百洞，黎僚杂房，宜立万户府以镇之。）

水军万户府。（品秩同前。）至正十三年，置水军都万户府于昆山州。十四年，置水军万户府于镇江。十五年，置水军万户府于黄河小清河口。

义兵万户府。至正十四年，置义兵万户府于河南、淮南两省，又置毛胡芦义兵万户府于南阳、邓州等处。（乡人自相团结，号毛胡卢，因以名之。）十五年，置义兵万户府于汴梁等处，又置忠义忠勤万户府于宿州及武安州。

招讨军民万户府。至正二十年，置招讨军民万户府于巩县。二十六年，又置于嵩州。

义兵千户所。至正十年，置义兵千户所于广西平乐等处，古城竹山院桑江隘尊化乡利场岭湖南道州路武冈路湖北靖州路等处，每所置千户一员，弹压一员，百户十员，都目各一员。（湖南道州二处千户所，于帅府分司处设立，本司调遣；湖北靖州一处，从本省标拨，镇守调遣，总定九十六员。）十三年，置义兵千户、水军千户于江西。

儒学提举司。（秩从五品。）各行省皆置，统诸路、府、州、县学校祭祀教养之事，及考校呈进著述文字。提举一员，（从五品。）副提举一员，（从七品。）吏目一员。元贞元年，诏各省止存儒学提举司一，余悉罢之。

蒙古提举学校官。（秩从五品。）提举一员，（从五品。）同提举一员。（从七品。）至元十八年置，惟江浙、湖广、江西三行省有之。

官医提举司。（秩从六品。）提举一员、同提举一员、副提举一员。掌医户差役词讼。至元二十五年置，惟河南、陕西、江浙、江西、湖广五行省有之。

都转运盐使司。（秩正三品。）使二员，（正三品。）同知一员，（正四品。）副使一员，（正五品。）运判二员，（正六品。）经历一员，（从七品。）知事一员，（从八品。）照磨一员。（从九品。）凡三处：

曰两淮都转运盐使司，至元十四年置。三十年罢，以其属置场官。大德四年，复置批验所于真州、采石等处。盐场二十九所，每场司令一员，（从七品。）司丞一员，（从八品。）管勾一员。（从九品。曰吕四场、余东场、余中场、余西场、西亭场、金沙场、石港场、掘港场、丰利场、马塘场、拚茶场、角斜场、富安场、安丰场、梁垛场、东台场、河垛场、丁溪场、小海场、草湾场、白驹场、札庄场、五祐场、新兴场、庙湾场、莞渎场、扳浦场、临洪场、徐渎浦场。）批验所，每所提领一员，（正七品。）大使一员，（正八品。）副使一员，（正九品。）掌批验盐引。

曰两浙都转运盐使司，（同知二员，无副。）至元十四年置盐场三十二所。（曰仁和场、许村场、西路场、下沙场、青村场、表部场、浦东场、横浦场、芦汇场、海沙场、鲍郎场、西兴场、钱清场、三江场、曹娥场、石堰场、鸣鹤场、清泉场、长山场、穿山场、岱山场、玉泉场、芦花场、大嵩场、昌国场、永嘉场、双穗场、天富南监、长亭场、黄岩场、牡渎场、天富北监、长亭场、龙头场。）

曰福建等处都转运盐使司，（同和二员，无副使。）盐场七所。（曰海口场、牛田场、上里场、惠安场、浔美场、浯洲场、峄洲场。延祐六年，置两浙盐仓六所，秩八品，官二员，惟杭州、嘉兴二仓设官三员，秩从七品；盐场三十四所，场设盐运一员，秩正八品，罢检校所。至正二年，杭州、嘉兴、绍兴、温州、台州等路各立检校批验盐司所。）

广东盐课提举司。（秩从五品。）提举一员，（从五品。）同提举一员，（从六品。）副提举一员。（从七品。）盐场十三所。（曰靖康场、归德场、东莞场、黄田场、香山场、矬峒场、双恩场、咸水场、淡水场、石桥场、陉井场、招收场、小江场。）

四川茶盐转运司。（秩从三品。）使一员，（从三品。）同知、副使、运判各一员，经历、知事、照磨各一员。盐场十二所。（曰简盐场、曰隆盐场、曰绵盐场、曰潼川场、遂实场、顺庆场、保宁场、嘉定场、长宁场、绍庆场、云安场、大宁场。）至元六年，立四川盐榷茶场使司，后改为茶盐转运司、榷茶都转运司。（设官并秩未详。）

广海盐课提举司。（秩从四品。）都提举二员，（从四品。）同提举二员，（从五品。）副提举二员，（从六品。）知事一员，提控案牍二员。

江西榷茶运使司。至元十六年置，后省。元统元年，复置。

湖广江西市舶提举司。（秩从五品。）提举二员，（从五品。）同提举二员，（从六品。）副提举二员，（从七品。）知事一员。至元二十二年，立市舶都转运司。二十五年，改海南博易市舶提举司。三十一年罢，后复置。至大四年，又罢。延祐三年，改立泉州、广东、庆元三所市舶提举司。（至元二十年，罢福建市舶总管府，建置年分未详。《元典章》市舶提举司七处，曰杭州、庆元、泉州、广州、上海、温州、澉浦，提举俱从五品。）江浙金银洞冶都转运使司，元贞元年立，官制无考。（《元典章》湖南湖北金场都转运使正三品。）

海道运粮万户府。（秩正三品。）达鲁花赤一员，（正三品。）万户一员，（正三品。）副万户四员，（从三品。）经历一员，（正七品。）知事一员，（从八品。）照磨一员。（从九品。）镇抚司，镇抚二员。（正五品。）至元二十年置。二十七年，罢镇抚司。其属：

海运千户所，（秩正五品。）达鲁花赤一员、千户二员，（并正五品。）副千户三员。（从五品。）凡六处。（曰温台，曰庆元绍兴，曰杭州嘉兴，曰昆山崇明，曰常熟江阴，曰平江海运香莎糯米千户所。）至元二十七年，罢海道粮运万户。二十八年，罢海道运粮镇抚司。大德七年，并海道运粮万户府为海道都漕运万户府。至大四年，省海道运粮万户为六员，千户为七所。皇庆元年，省万户一员，增副万户一员。防御海道运粮万户府，至正十五年升台州海道州防千户所为万户府，又置分府于平江，添设兵马司都指挥二员，指挥二员，副指挥四员，经历、知事、提控案牍各一员，司狱、狱丞各一员。至正十年，立兵马司四处，曰大名，曰东平，曰济宁，曰徐州。十五年，罢沂州分元帅府，改立兵马指挥使司。济宁兵马司，添置副指挥一员。

屯田使司。（秩正三品。）至正十五年，置于沛县。

诸路总管府。至元二十年，定十万户之上者为上路，十万户之下者为下路；当冲要者，虽不及十万户亦为上路。上路，（秩正三品。）达鲁花赤一员、总管一员，（并正三品。）兼管劝农事，江北则兼诸军奥鲁；同知、（从四品。）治中、（正五品。）判官（正六品。）各一员。下路，（秩从三品。）不置治中，同知如治中之秩。至元二十三年，置推官，上路二员，（从六品。）专治刑狱；中路一员。大德二年，增上路三员，下路一员；经历一员，知事一员或二员，照磨兼承发架阁一员。其属：

曰儒学教授一员，（秩正九品。）学正一员，学录一员，诸路同。其散府、上中州亦设教授一员，下州设学正一员。

曰蒙古教授一员。（秩正九品。）

曰医学教授一员、阴阳学教授一员。（俱从九品。）

曰司狱司，司狱一员，（从八品。）丞一员。（正九品。）

曰平准行用库，提领、（从七品。）大使、（从八品。）副使各一员。（从九品）

曰织染局，局使、（正七品。）副使（正八品。）各一员。

曰杂造局，大使、（正七品。）副使（正八品。）各一员。

曰惠民药局，提领一员。

曰税务局，提领一员，（从七品。）大使、（正八品。）副使（正九品。）各一员。

曰录事司，（秩正八品。）凡路府所治置司，以掌城中民户之事。中统二年，验民户多寡定员数，二千户以上设录事、司候、判官各一员，二千户以下省判官。至元十六年，各路设提举、同提举、副提举各一员，专领课程。二十年，置达鲁花赤一员，省司候，以判官兼摄捕盗之事，典史一员。（若城市民少，则不置司，归之倚郭县；在两京，则为警巡院；独杭州置四司，后省为左右两司。）

诸散府。（秩正四品。）达鲁花赤一员，（正四品。）知府或府尹一员，（俱正四品。）领劝农奥鲁与路同。同知一员，（从五品。）判官一员，（从六品。）推官一员，知事一员，提控案牍一员。有隶诸路及宣慰司、行省者，有直隶省部者，有统州县者，有不统县者，其制各有差等。

诸州。中统五年，并立州县，未有差等。至元三年，定一万五千户之上者为上州，六千户之上者为中州，六千户之下者为下州。江南平，二十年，又定其地五万户之上者为上州，三万户之上者为中州，不及三万户者为下州。升县为州者四十有四。县户虽多，附路府者不改。上州，达鲁花赤、州尹，（俱秩从四品。）同知，（秩正六品。）判官。（秩正七品。）中州，达鲁花赤、知州，（并从五品，）同知，（从六品。）判官。（从七品。）下州，达鲁花赤、知州，（并从五品。）同知，（正七品。）判官，（正八品。）兼捕盗之事。上州，知事、提控案牍各一员。中州，吏目、提控案牍各一员。下州，吏目一员或二员。

诸县。至元三年，合并江北州县，六千户之上者为上县，二千户之上者为中县，不及二千户者为下县。二十年，又定江淮以南，三万户之上者为上县，一万户之上者为中县，一万户之下者为下县。上县，（秩从六品。）达鲁花赤一员，（正六品。）尹一员，（正六品。）丞一员，（正八品。）簿一员，（正九品。）尉一员，（从九品。）典史一员。中县，（秩正七品。）不置丞。下县，（秩从七品。）置官如中县，民少事简之地，则以簿兼尉，后又别置尉，主捕盗之事，别有印。典史一员。巡检司，（秩正九品。）巡检一员。

诸军。唯边远之地有之，其秩如下州，其设官置吏亦如之。

诸蛮夷长官司。西南夷诸溪洞各置长官司，秩如下州，达鲁花赤、长官、副长官，参用其土人为之。

各处脱脱禾孙。掌办使臣奸伪。正一员，（秩从五品。）副一员。（正七品。）




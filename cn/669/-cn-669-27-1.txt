1　范史語近詞冗事多注見　范史自稱比方班氏不愧　翟公巽東漢通史


翟公巽閻按：「公巽，名汝文，丹陽人，高宗時官參知政事。」謂：「范蔚宗書語近詞冗，事多注見。何云：「『注』，疑作『互』。」其自敘云『比方班氏，非但不愧』，今叢陋乃爾，豈筆削未定，遂傳之耶？乃删取精要，總合傳注，作東漢通史五十卷。」【原注】其書未見。

【全云】「事多注見」者，謂事多藉注而見也，故下云「總合傳注」，蓋所以補其傳之不備也。何疑作「互」，似非。

【元圻案】同年王穀塍曰：「翟書雖不傳，然其旨在合注而删繁，非據注以補闕也。京口耆舊傳卷四翟汝文傳『以范蔚宗書，語近詞冗，事多複見，乃合傳注掇精要』云云，此條『注見』疑『複見』之誤。」〇宋書范蔚宗傳：「蔚宗與甥姪書以自序曰：『既造後漢，轉得統緒，詳觀古今著述，班氏最有高名，既任情無例，唯志可推耳。吾雜傳論，皆有精意。至於循吏以下，及六夷諸序論，筆勢縱放，實天下之奇作。其中合者，往往不減過秦篇。嘗共比方班氏所作，非但不愧之而已。』」〇四庫全書總目别集類九：「忠惠集十卷，宋翟汝文撰。忠惠者，門人所私謚也。宋史藝文志作三十卷。明以來久不復傳，今從永樂大典掇拾排比，編爲十卷。」






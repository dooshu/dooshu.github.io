吴芾　生朝有感

每恨生朝天一涯，今年却喜得还家。

渐看寒谷回春律，愈使衰翁感岁华。

客至宁辞倾竹叶，老来能醉几梅花。

余生只愿长如此，浮利浮名示足夸。

吴芾

吴芾　生朝有感

姑溪来几日，两度见生朝。

亲旧三年隔，乡关千里遥。

梅还开旧树，柳更长新条。

只有双蓬鬓，天公不见饶。

吴芾

吴芾　生朝有感

每岁逢生日，予心喜复悲。

新年六十六，能得几多时。

吴芾


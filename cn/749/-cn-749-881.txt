黄铸


铸字亦颜，一作唏颜，号乙山，邵武人。官柳州守。词综补遗卷十三云：黄敏求横舟小藁有讯黄乙山于寿宁诗。

小重山

凉入秋檐雨意长。竹深啼络纬，响虚堂。一枝灯影耿昏黄。疏帘外，风度木樨香。

心事易成伤。燕支坡下路，语如簧。定仙螺子玉钗梁。鸳屏梦，应到旧韦郎。

秋蕊香令

花外数声风定。烟际一痕月净。水晶屏小欹醉枕。院静鸣蛩相应。

香销斜掩青铜镜。背灯影。寒砧夜半和雁阵。秋在刘郎绿鬓。








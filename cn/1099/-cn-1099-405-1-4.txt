○敬陳備禦海虜事宜以弭後患疏

竊惟臣奉命經畧陝西四鎮、而其重在兩河、經略兩河夷情、而其重在西海、西海者羌番住牧之區。流虜依戀之處。可以掠番。可以窺漢。且藉兵於番。化番為虜。作奸甚便而流毒甚易也。故臣之經略。於西海獨艱。臣之駐劄。於西寧獨久者名雖驅逐虜王。實則計此番虜。今東虜歸東、套虜歸套、在虜之番雖尚繁多、亦漸解散、海上孑遺殘寇臣非不欲舉其種類芟薙而空之、顧其勢有未易能者、何也使海虜而處於四封之內。則我請徵十萬之師。東西南北。夾攻合擊。可以旦夕掃除。而今不然也。西寧行百里許而出石硤即為塞徼。又西行四五百里。乃為青海。青海周圍七八百里。其西有大小鹽池。西南則通烏思西藏西北則通?沙哈密皆其可去可來之地可牧可獵之區延袤數千里。廣漠無際。而欲提兵於此。競利氊裘。豈不難哉。進兵之路。惟西寧頗易。而西寧以西。雖有扁都口可進然惟可以防其北潰。而到海則遠。西寧以東雖有綽遜河口可渡。然惟可以扼其南奔。而到海則又遠。即使兵眾食足。分路而進。西寧裹貳拾日之糧由石硤而進。甘凉裹一月之糧。由扁都口而進河東裹月餘之糧。由綽遜口而進。然亦未必能得志而絕群醜者何也此昔人以走逐飛之喻也我進則彼退我愈進則彼愈退也况大漠窮荒。我軍深入。糧糗蒭料。何以隨載。緩急失節。何以救緩。此海上出兵之難也。是時漢之驃騎、孰如霍嫖姚、然其率戎士再踰居延。過焉支山。至祁連山、而卒亦未嘗到海。西漢之末、柄政者欲耀威武、諷卑禾羌獻西海之地、置西海郡、而不久遂廢、論前事如指諸掌然則漢武帝雖開河西五郡以斷匈奴右臂而羌虜猶然交通未絕也唐薛仁貴曾三箭定天山。而吐番結贊盜河湟犯畿輔。謀夫虓帥。圜視共討。竟不得其要領則西寧且沒於吐番號青唐城而何有青海也惟我　二祖斥逐匈奴。經略西土。百餘年來。海上無虜。遠過漢唐。所以然者。　二祖取漢武所開。武威張掖酒泉故地。東起金城。西抵嘉峪。置道建衛。隔絕羌胡。又自凉州岐而北二百餘里。取古姑藏地為鎮番衛。以扼虜衝。自莊浪岐而南三百餘里。取古湟中地為西寧衛。以控海口。則甘肅一鎮。屹然虎豹在山北虜不敢肆然入海者。有由然矣。而虜之餘落別部。流牧海上。如撒里畏兀兒如卜烟帖木兒如散西思如鎖南吉刺思者。感畏威德。願求內附。則設為安定阿端曲先罕東四衛以分統部落。有安定王有指揮同知指揮僉事。各賜印章敕誥通朝貢獻方物。又給授金牌。歲與西番中馬易茶。而制其死命。耗其雄心焉。夫有重鎮以控制其要。胡馬無南牧之虞。有四衛以安撫其屬。海豕無狂突之警。雖流虜窺塞。越入搶番。然旋入即出。雖酋長之在海者。亦有潛蓄異謀。然旋即起撲。弘成以前。番漢不殘。兩河安枕者。職此之故也。正德初套虜亦卜刺以獲罪酋長、叩關乞降、彼時守臣倉卒無應、遂致闌入、破安定四衛、擄其金印、竊據其地、青海之陬。始為虜穴。而剝膚之漸。此實厲階。當時經略諸臣、自正德以迄於嘉靖、先後建畫、言人人殊、然總之不外於剿與撫兩者。正德九年以後、總督彭澤楊一清王?王爫曼?王憲等、或撫或剿持議不一、竟鮮成效、嘉靖三十八年、俺荅復由鎮羌入西海、分犯凉永西寧、遂欲久住、至四十年、以中濕腫足而歸、因遺永邵卜之把爾戶一枝焉、夫觀之漢唐以及於我　二祖。與近時諸臣。固制禦海虜難易得失之林也。其在今日之事則視之往昔尤難矣。何也、正德時青海之虜。固亦卜刺一枝耳。蕞爾小酋。無難制者。然今年入掠。明年入掠。今歲經營。明歲經營。前後經略。更五六大臣至嘉靖初年。事尚未定。今年東虜撦力克套虜卜失兔、松虜宰僧阿赤兔等、以十萬之眾、聚牧於斯、黨惡於斯、視之亦卜刺眾寡強弱不啻什百。臣竊慮海上之寇不知所終。而憂時談邊者將謂國家西南復添一河套也茲者仰仗　皇上威靈、虜情震怖、雖入犯兩河、而不敢不輸罪、雖延住數月、而不敢不言歸、且東虜既東、而松虜還松山、套虜歸河套、所遺於西海者。獨火真二酋把爾戶也。雖視之亦卜刺當時一部。尚繁有徒。然東套大虜之勢。巳分散矣。自三酋之勢而論之、火酋父子。不滿千騎。其桀驁梟雄惟恃刺卜番子。今巳招出此番而火酋直為窮寇耳。真酋兄弟聞所部亦止數千。雖收有河南番子。而渡河北遁。渙散殆盡。真酋亦屬遊魂耳、所憑藉者。把酋一枝營為三窟也。把爾戶者。永邵卜之部落也。永邵卜世牧宣大絕塞其族甚大、開市於張家口惟把爾戶流寓青海年久不歸所領達子所收番子共有萬餘。但病廢日久。而其用事則瓦刺倘不浪也然眾虜東歸惟三酋不歸者。固戀住西海之水草。而其所以不敢隨虜王徑歸者。則各負不宥之罪。又恐過邊之時所携部落牛羊我兵乘其後也葢火真二酋。犯河洮者也。瓦刺倘不浪。則先年入犯殺李魁者也。又就三酋之罪而論之火真深入洮河。罪不容誅瓦刺倘不浪雖與二酋同罪。但查西寧雖有喪師之虞。彼酋實未敢肆然搶掠。當時即乞恩認罪。情願綁獻、事將就緒、繼以任事無人傍觀忌成事遂未就。議者殊有遺恨。而其主夷把爾戶。則連年悔禍。並無作歹情形。臣在西寧、據遊擊祁德稟稱把酋託番僧國師、差人見臣、意在探問消息、臣亦許之、乃公同贊畫兩臣、及該道同審示以瓦刺倘不浪不赦之罪、原把爾戶可宥之情陰陽反覆。多方操縱者既分其黨則彼之援漸失而我之所當剿除亦少易以為力臣欲於逆酋之中而復分別順逆者葢寬把酋之罪所以離火酋之黨而舉事可專也無何據虜中消息、火酋復約把酋看守仰華、欲拒我兵、乃把酋荅以爾自河洮為逆、與我無干、我還要在漢人那顏上認罪求宥、俟病好還歸故巢、今不敢與漢兵抗矣、隨屢據偵探、盤居青海。看守仰華。惟火真兩部之虜。而把爾戶之部落不與焉。臣於是計算彼巳。酌量時勢。乃挑選鐵騎。鼓舞番兵。赶其馬匹。撲其伏路。出兵西海。火其寺宇。竊意狡虜當是時必將迎敵交鋒、可以俘馘、然一聞聲勢。遂各携其老小鼠竄狼奔、莽蒼之野、莫知嚮往、不得不班師歸也。是火酋雖未成擒。而海之東西南北。巢穴巳空。抑亦足以蕩海渤之腥膻。而明漢兵若風雷矣。顧目前雖去。不能保其不來。則亦卜刺故事可鑒也。母恃其不來。恃吾有以待之。則亡羊補牢可圖也。臣晝夜熟計、可舉之事、十有二端、謹據實為　皇上陳之、一曰嚴借路、夫甘鎮一路。乃入海門戶也。今巳奉　旨嚴禁、不許復借、誠使鎮廵諸臣、恪遵　明旨、綢繆牖戶。闖邊則殺。扒墻則殺。掠內則殺。則匈奴之臂必斷。海虜之勢自孤。雖有小醜。穴中鼠耳。或謂虜擁眾西訌、勢將不敵、其如之何、臣則謂以一鎮而制各鎮之虜難以各鎮而制各鎮之虜易河西故無虜牧。而諸虜之在延寧山大。各有撫賞。各有市口。藉使受賞於東。而欲啟疆於西。在各鎮則革市搗巢以制之。在甘鎮則陳師鞠旅以禦之。諸虜有不內顧而外畏乎。此通海之路。必然可斷、無足疑者。夫嚴禁借路、臣巳特疏上請、而茲復惓惓者、以嚴斷借路。乃蠶食海虜之第一義也。二曰急自治、夫自治之策、莫要於設將增兵、積餉製器、四者皆邊鎮之所急、而西寧尤急、請即就西寧言之、西寧之碾伯古鄯。自海上視之。猶稱腹裏。而惟西川北川南川沙塘川逼臨海道。皆當虜衝。除北川原設、守備、西川近議設遊擊、并議增兵三千、畫地分守巳經題　請部覆無容議矣、然而未盡也、據該道將會議、沙塘川平原廣衍。應設守備一員。而省减碾伯兵四百名。以補沙塘川兵。庶便防禦。西寧一路。雖設參將。然事權尚輕。議陞參將為協守副總兵。與□凉副總兵分為三協。甘州副總兵自硤口以西起至嘉峪關為西協。凉州副總兵自硤口以東起至金城為中協。西寧副總兵則自南北西三川沙塘川以至碾伯古鄯為東協。各分信地。改給新敕。必於諸將中選其家聲威望、素為虜畏如魯光祖者、以任凉州副將、以拒堵松山向南之虜、又選謀勇兼資、熟諳番情虜情、如見任肅州參將楊濬以任西寧副將、以剿殺海上流牧之虜、又選廉而有能、為番所畏服以任西川遊擊、乃漸積芻餉、使常有萬兵一二年之供。修治神鎗火砲演習陣法。使有一可當什之勇夫。如是則將勇兵強、食足器利、雖橫行匈奴、惟其所向而况於蠶食海虜也、三曰鼓番族、夫環河湟皆番而其最有氣力者則海上番也海上之番。其族有七。曰刺卜曰亦郎古曰罕東曰沙麻曰武宗塔曰納部曰石刺韋物此皆安定四衛之遺種。而為我祖宗之所拊輯者。總名之曰紅帽番子而謂之紅帽者以其衣裝類虜也謂之番子者以其服屬為番也又大海西南有阿爾列番一族焉。其部落最眾。布滿於河腦之南北。先年曾殺火酋兄歹言黃台吉。其強悍與虜埒也。西寧收番。雖八萬餘。而海上之番。猶未盡入牢籠。刺卜罕東雖皆內附。而亦郎古諸族。猶依海虜雜居騎墻觀望臣嘗責成魯光祖祁德招之、而此輩向因助虜為惡。故首鼠兩端。是則尚可憂也。惟是該鎮鎮廵留心招徠、則餘黨可績解也、是必巳歸順則輯寧之。未歸順則招徠之。其陷於虜中。則誘而出之。其為虜搶掠。則出兵而救護之。其能殺首級。則照例陞賞之。其赶來馬匹。則即給本番而獎勸之。使海上諸番。皆可以為我耳目。為我羽翼。而虜之視之草木皆兵。舟中皆敵又安能寧處海陬也此坐消蠶食之大機括也。臣又博訪招番易。鼓番難。鼓番易。撫番難。西寧境內連絡各川。何處非番。與土漢人等、桑梓連陰名雖為番實子民也訪得地方官視番可利。小者需求。大者橫索。輕則加以刑責。重則誣以賊盜。或收之禁獄。或攻其番堡。而無告之番。將吏貪暴驅番為虜因此小利遺我大害此疏扼腕言之可作後來龜鑑不迫之叛去。幾希也。不特武弁。即文職官員。亦利賄索。番有難言者。人皆以西寧番漢雜居。難於控制不知貪官污吏為番之苦未可盡言故當選廉吏以撫番也。四曰扼川底、夫川底何以扼也、葢古所稱斷匈奴右臂者。以資四郡。今惟收武威張掖酒泉三郡在漢時燉煌為□州首郡西凉分爭以得燉煌者為重則燉煌固為要地不宜弃之而燉煌一郡弃之於嘉峪關外是在我巳非全臂矣又何以斷匈奴右臂哉。是烏可不思所以扼之也。然燉煌之郡雖弃。而我祖宗時猶取其地。以為赤□蒙古哈密諸衛。是其地雖弃而未弃。虜猶不敢西也。今則殘破於土魯番。而嘉峪以外皆荒漠矣。又何以能扼虜哉。亦曰檄回夷及瓦虜而巳。葢瓦刺達子與套虜世讐。回回入貢。屢被流虜刼掠。今回夷與瓦刺結親。則皆欲甘心於虜者。臣駐劄河西。曾有回回頭目來見。願聚兵報效。而諸將中亦有願往瓦刺調兵者。虜王初欲取道川底。繼而畏瓦刺截殺。則川底之難可知矣。茲北來之虜。既不許借道內地。萬一虜由川底行走。得其情形。則召號回夷。使回夷勾引瓦刺會兵於嘉峪關西北。而我亦張兵於關外。為其聲援。虜必畏而不敢來也。北虜不敢來。則海虜之勢。孤。庶幾乎可蠶食乎。或曰瓦刺虜也。招而用之是引賊入室也不知因夷勾夷使回夷引誘自為利耳或事成。聊啗以賞。非許其近我邊塞也。葢回夷則進貢之夷。惟我驅使之。似無足虞。此在當事之臣。酌機權。度事勢。如毒藥可以療疾。疾愈而藥即止。非謂平居可服食也。五曰守歸德、夫歸德之守。匪獨制海虜之南渡。亦以壯西寧之聲援也。葢歸德西寧。並峙於河之南北。而歸德以西綽遜口。則又虜之渡河入川者。是歸德也。遠處於二十四關之外目河州視之為孤懸自西寧視之則為比鄰歸德距河州有六日之程。而其距西寧。則僅三日。輔車相依。唇齒胥賴乃祖宗所建以控海扼川者。議者欲改歸德操守。設為遊擊。領兵三千。庶成重鎮。而今議僅設守備。猶未足以示彈壓也。其必改設遊擊可乎。其西如綽遜諸口。則設墩臺如達子州等番。流水田地。則設番堡以為藩屏。其東如保安中站。則設守備。如撒刺土官。則加韓恩防守。以昭聯絡。必如是而後可以抗海虜而助西寧也。然設將於孤懸荒落之區。增粮於道迂山險之地。聞者低眉。談者縮項。嗟嗟臣亦知其難言也。然設險慎防。邊方長計。惟此歸德。未可付之無可柰何而巳。據贊畫主事梁雲龍稟稱、據操守長畧言屯寨番漢、水足土饒。緣邊所苦不難于折色芻麥易買。不難於本色。而難於折色。夫既不難於本色則轉運奚慮焉此則當集眾思。查實際也。夫經畫歸德臣巳於經略兩河暫收寧謐疏中特言之、而此復拳拳者、葢守歸德者。乃所以犄角海虜不可後也。六曰飭茶禁夫、海上番夷。有茶則生無茶則死。其利非不息也我中國之制番夷。熟番則易茶。生番則不許易茶。其禁非不嚴也。茶禁之詳在楊文襄疏中可查也然惟禁於開中之時。而不禁於既開之後。生番托熟番以交通。海虜附番族以私貿甚有一種奸商。私挾茶篦。深入番地。利其貨殖。又有一種奸夷。私載茶篦。遠抵虜穴。收其厚利。則其歲月往來。交結貿易者。禁猶不禁。而虜之處於海上者居然無恙矣是必嚴為之禁。凡茶商賣茶。只許於城內本舖開賣。敢有私挾出境者。按如律。又嚴為之禁凡番夷入城買賣各給以印信執照如無執照而故行買茶者。按如律。不拘番漢人等。但遇有私茶出境入虜。捉獲舉首者。則給以所獲之茶。仍賞銀若干。其本犯則加常律一等重治夫嚴禁若此則私茶不行私茶不行則海虜自困安知其無有三日不茶。腹脹而死者乎。又安知無有如俺答中濕腫足而歸者乎。是茶禁不可不嚴也。七曰議番路、夫茶禁嚴矣。各番赴藏受戒如漢人之赴京求官。禁之不能也。而海上之途。則入藏捷徑。番利虜途虜利番貨故群虜之戀戀海上者。虜視番為可刼之人。番畏虜為截路之盜。此而不議。則番必入藏。入藏必由青海。由青海則必借路海虜。若無法以防閑則受戒之番。合以禁其通虜。近據西寧兵備道按察使石檟、呈為乞恩討路以便赴藏受戒事、准西寧遊擊魯光祖碾伯守備祁德手本、查得西寧境內、住牧熟番僧人未欵之前、有去鳥思藏受戒者、俱將番僧名數、并隨騎馬匹行李等項、赴本道告明、一面轉呈甘肅撫院一面本道查給執照、經由四川內地入藏、回從原路歸巢、自虜欵以後、番虜交通、各僧就近取道海上、直赴西藏、今番僧班著兒堅外?目札思巴堅錯等、欲由前路、緣近日經畧部院招番殺虜、各懷讐釁、難以前往告要照依先年舊例、經由四川入藏、似應准從、到道案照、轉呈到臣、臣切以為群虜占據海上、非獨便利水草、實是垂涎番貨、葢番僧入藏。必由青海。由清海必經虜巢。經虜巢必供虜貨故西藏之氆氌寶刀。諸番所有虜即有之。今欲斷絕番虜交通。而猶容其經由舊路。則勢必連結。是兩河之患無巳時也。此安可以不議也。合無備行督撫、細查往例如該道所呈、有則修復、容其給引、永絕番僧通虜之虞、無則該鎮別為長計、若番不由海不惟絕交搆之嫌且使虜無所利於番亦難久居於海矣八曰議鵰剿、夫甘肅道斷。則海虜勢孤。固不必于輕動大眾。窮兵追剿也。然戀牧日久。則狎我疏防。部落零星可施鵰剿矣。鵰剿云者。攻其無備。出其不意。迅雷不及掩耳之謂也。如當春寒馬弱時。偵其住牧近塞。則輕師潛出。打其帳房。使其老小輜重。牽顧不及。而又諸番赶其馬匹。虜必不能寧居海上矣。於時再入莽捏。則畏我師之襲擊。遠由川底。則畏瓦虜回夷之堵截。勢不得不遠遁烏思藏中。庶幾乎西海可廓清也。九曰殲渠魁、夫海上之魁、曰火落赤、曰真相、曰瓦刺倘不浪、此三酋均負不可赦之罪也。而火酋尤力足以豪舉。智足以鼓煽。方其流來肅州之南。僅僅三四百騎巳而收武宗塔兒番子。巳而收刺卜番子。巳而渡歸德收哈家諸番子。既建寺於果刺腦。又採木料而營建於捏工川。此其志豈在小也。此酋不誅。則海上之虜。後患未可知也。查得臣初至蘭州、以萬金懸賞、題奉欽依、無何而戶部隨發銀一萬、聽臣為專購火酋之用。而真酋瓦酋、各懸賞有差、今三酋未獲、其銀在郎中庫貯未動也、臣竊意此酋未獲。此銀必不可別用也。該鎮文武將吏、仍照賞格、時與番漢人等、競相約戒、或徐用醉縳猩猩之術、識號食狙之計、若三酋一年不獲、則懸購原銀、一年不許輕動、十年不獲、則懸購原銀、十年不許輕動、使孑爾驕酋。隨處皆疑網羅。而番漠視之。得便皆思擒捕。諸虜之傍其居牧者。亦且眾叛親離。魂飛魄散。即今逋迯之後。必不敢近西寧入兩川也。十曰重首功、查得未欵之先。海上非無虜也。以入犯則環塞軍民。得而殺之。而虜亦不敢輕犯。自虜欵之後。流虜得由甘肅。得集。海上。得搶番族。始而族猶敢迎敵。繼因虜酋、肆行羅織。告之官司。官為追罰番無怙恃。乃舉西寧四境之番。而甘心附虜矣。陽為掠番。陰行掠漢。掠之不巳。漢人亦畏虜不敢殺。且有送添巴者矣。邊塞愚民彼此煽惑。曰此欵虜也。殺之則啟釁有罪。誰復殺之。臣自入西寧、訪知此情、乃大修播告、明示賞格、招集馬戶、無何而馬戶殺虜級來獻矣。此明驗也。顧臣既班師、西寧父老士民皆送臣、戀戀有墮淚者、訪之、則云經畧西寧一年。海寇不敢窺邊。番漢俱得殺虜。今經畧一回。來年之事。不知所終也臣及反覆告諭。謂海虜即眾多乎。大舉不過數千耳能團聚不撒馬乎。撒馬則各鄉馬戶守堡居民人自為兵。家自為戰。得一級則有五十金之賞。殺一虜則寒眾虜之心。彼雖犬羊。能不畏死。眾曰愚民不知利害。非像首受戮。則甘、心附虜耳。經畧既去。誰復知殺虜之得利也。臣乃許之題請、大為明示、士民唯唯、臣竊念甘肅迤北松山之虜也。住牧年久。恭順無他。若無上事。而要功搗巢。是挑釁也。非聖王制馭夷戎之道也。海上之虜。住居既不可容。罪惡又復屢著。不鼓舞邊民殺之。是自餒也。非邊臣保疆安塞之忠也。臣巳三令五申、虜入必殺、殺虜必賞矣、顧人心趨利、不賞不鼓、臣在事之時、但遇驗功、隨即以馬價給賞。今有司不能也、臣查得該銀撫賞銀兩曷啻萬餘、今兩年不開市矣、其扁都山丹市塲、臣既徑行革之矣合將此項銀兩、聽督撫查明具奏、另項收貯、專備賞功、撫臣不得別用、該道不得擅支、仍遍示西寧番漢軍民、但虜敢近邊窺伺、或假以買賣掠番、索取添巴者、則許乘便殺之。殺之而來獻級於撫臣驗實也。一面照例每級即給銀五十兩。願陞級者擬陞。不得時刻稽留。使速獲用命之利。無守候之苦。一面該道呈廵按御史紀驗、年終類報、使番漢軍民、皆曉然知殺級之獲大利。且速得也。寧無扌?弃生命以圖虜者乎。第年來法令不信久矣。升戰而隔年不敘功。萬里無告之軍民。且向有因殺虜級。而反獲罪戾者矣。將吏灰心。豈獨番漢軍民皆喪氣也。臣故於殺虜之賞、惓惓言之、願地方官員力持而果行之也、十一曰議招降、卷查先為申明擒斬賞格、及招降舊例、以鼓人心事、該臣議得被虜漢人。雖相安異域。豈無乘時圖利。奮勇自效之人。即真夷中亦有慕義投降。此是降夷姓名如解生補於漢之流者。今火酋既敢犯順。似應乘機招徠。以搖撼虜勢。查得先年有能率眾至四五十名以上。或百名以上者。授以鎮撫。或千戶官職。彼時有計安國李春豔白春王現等事例。而計安國官至參將。李春豔曾官守備。與白春等皆臣所覩記者。至於十名以至二三十名。亦各給賞有差。其招降有功參守等官、舊例亦應分別陞賞、臣巳題奉欽依通行兩河地方官員、欽遵訖、而西寧地方海虜來歸者、節據塘報亦多人矣、今松虜相安。若一槩舉行。是使虜藉口而激之變也。臣竊以為海上原非虜巢。火真等酋。又復叛逆。今於赶馬搗巢之後。虜必震驚而貧夷強虜必有畏殺內附者若各將領再有招徠之法。安插之術。美其服飾。優其糧石。如宣大將官。優養真夷事例。則各酋豈無望風投進者乎。投則優養。使其得所海上強夷漸可披離是亦清海之喫緊也故臣復於前疏再申明也。十二曰收服屬、夫渠魁既誅、群醜自散、西塞之西。北塞之北。惟其所之。不為邊患。此不必計也。乃若戀青海之水草。不欲他違。感中國之恩威。願求內附。若行此策不必大行勦殺而可以安靜西海誠經久之良算也有如國初撒里畏兀兒輩者。則宜遵我　二祖。置安定四衛故事。使其酋長相屬或令其隨番族中馬易茶無不可者但不可強其來歸。啗以開市。引賊入室。養虎遺患也。夫既不能窮追而滅其種類。乃又嚴為峻拒而不開生路。是豈天地父母之量哉。合而言之。嚴借路而扼川底者。制北虜之入海。守歸德者。制海虜之入川是大防也急自治以固堂奧。鼓番族以厚墻垣。飭茶禁以杜蔓延。議番路以杜交通是大本也議鵰剿以消螫毒。殲渠魁以正典刑。重首功以勵番漢。議招降以散虜勢。收服屬以示羈縻是大機也蚕食海虜之筴。舍是無奇矣。以故臣備言之、而亦稍行之第天下之事。非一日所能速完。亦非一人所能卒辦。臣今日之所經畫者、止於如此、臣一人之所拮据者、亦止於如此、不無望於後之人任之耳、夫自古用兵。即中原劇寇。頓難剿除。何况強虜。遠處沙漠。自言戰功以中朝有言其媚虜者耳臣今之提兵曾幾何乎。鎮羌之殺。水泉之殺。莽川之殺皆只即其地用其兵耳逐散東套松山諸虜八萬有餘。惟用宣大山西千五百耳。大舉出塞焚寺犂庭。亦惟調各路兵一萬餘耳。夫調兵治餉。臣皆奉敕書。得以自便不多調兵不多請餉此邊將守邊持久之策然臣不敢多調兵馬者何也芻餉不足也然臣又不敢多請內帑者何也召買難卒也西寧當川海之衝。正調度適中之處。然而彈丸之地番漢雜居。僻在一隅。饋運艱甚。臣去冬始入皋蘭。查問西寧積聚。倉厫無糧。艸塲無艸。臣不勝憂惕。適西寧兵備道石檟新至、與臣一見、臣即趣其亟履任治辦。逾一二月、報買小麥豌豆青稞草朿各若干、臣始於正月領宣大六百兵馬、移駐西寧、三月山西寧夏兵馬一千六百至、臣則令各就城堡。取便關支。四五月、枯艸既盡青艸新起、臣則又分布兵馬、各往諸川、就水艸撒牧、七八月間、將圖大舉、復行召買、然而而青黃不接、貿易無措、監收官下鄉散銀、土民皆掉臂入山而去臣是時不憂海虜。而且憂蕭墻矣。雖有百萬之銀。發於西寧。其能食之而飽乎。臣于是與各將吏委曲調停、凡軍糧馬料、皆以豆麥青稞相兼而支、乃積得萬軍十餘日之糧艸。僅足以供萬軍出塞十日之用而止。夫作無米之粥、而欲効巧婦、奮空拳之擊、而欲効勇士誰睹其艱狀、誰諒其苦心乎、談者、爭言速戰、更不求其所以戰之之故、爭言殺虜、更不求其所以殺之之由、間有言及積餉、又不求其所以積之之漸、難矣難矣、趙充國非不稱老將、然坐困先零、猶不免屯田以待其敝、諸葛亮非不號善兵、然六出祁山而六不遂志、乃屯田渭上、以為久居計、此豈有他故哉。運餉不繼也。故今議剿虜者。先養士。欲養士者。先積餉然積餉十萬則未可以旦夕舉也但臣經畧年餘、大虜雖東、而火酋難於遽得、兩川雖空、而青海不無可慮、一得之愚、釐為一十二事、伏乞敕下兵部、從長酌議、為此上請施行、


○讨王郢诏

王郢江乡贱卒，营伍微材，忽抚御之小乖，敢凭陵而构乱。迫胁将相，恣窃干戈，劫资财於建邺之城，聚徒党於狼山之戍。寻则浮江泛海，掠镇攻城，摽掠三州，伤残万户。又於福建管内，毒害生灵，凌犯纪纲，悖违天地。朕为人屈法，恶杀好生，累降敕书，曲存招谕，王郢包藏奸慝，诳惑军师，诈示归降，密为抗拒。昨者拘留鲁实，已验凶狂，今闻再犯温州，显与官军抵敌。鲁实陷在舟楫，王师败於锋镞，两浙震惊，百姓忧扰，滔天之罪，擢发难书。

然以分野兴灾，虽关定数，神祗助顺，必翦群凶，既违雨露之恩，宁逭雷霆之殛。是以别铨名将，更益雄师，兼福建之精兵，杂番禺之战士，水陆俱发，腹背齐攻，须克旬时，必破妖孽。除先徵诸道五千一百人，及福建、南海并虔、吉、衢、婺等州兵士外，今更抽忠武军一千五百人，感化军五百人，泗州五百人，宣州五百人，都计一万五千以上。前左武军大将军宋皓，负关张勇智，有韩白英雄，累著战功，再居环卫。思豺狼之未灭，耻荆棘之犹存，誓愿长驱，速清群丑。今除授检校左散骑常侍守右龙武大将军兼御史大夫充江南诸道招讨使，应新旧行营兵士，悉取指挥，各宜愤激忠诚，淬厉戈戟，识机翦扑，取势芟夷，速立殊勋，迎俟超奖。

其王郢部下徒党等，或本同谋议，或偶被胁从，或因穷饿依投，或遭俘缧指使，所宜舍逆取顺，去暗趋明，勉图富贵荣华，勿受驱除翦戮。如生擒及斫得王郢头归顺者，当授四品正员官，并赏钱一万贯，赐庄宅一区；如能率众於所在解甲归降者，亦当厚与爵赏。明垂信誓，必不欺渝。凡在忠烈之徒，皆宜贾勇增气。


◇　与子琳书

告琳，顷来闻汝与诸友讲肄《书传》，滋滋昼夜，□□不怠。善矣，人之进道，惟问其志，取必以渐，勤则得多。山□至柔，石为之穿；蝎虫至弱，木为之弊。夫□非石之凿，蝎非木之钻，然而能以微脆之形，陷坚刚之体，岂非积渐之致乎！训曰：徒学知之未可多，履而行之乃足佳。故学者所以饰（《文选》颜延之《秋胡诗》注作「饬」。）百行也。侍中子国，明达渊博，雅学绝伦，言不及利，行不欺名，动遵礼法，少小长操。故虽与群臣并参侍，见待崇礼不供亵事，独得掌御唾壶，朝廷之士，莫不荣之。此汝亲所见。《诗》不云乎？「毋念尔祖，聿修厥德。」又曰：「操斧伐柯，其则不远。」远则尼父，近则子国，於以立身，其庶矣乎。

（《孔丛子·连丛》上，又见《艺文类聚》五十五。）




○莫令南斗醮词

伏以元道聿分，化机肇启，清浊定沦之位，阴阳运刑德之枢。南斗主生，垂吉昌而劝善；北宫纪死，编罪恶以绳非。神明用之以化人，帝王用之以致理，纤微不失，今古攸同。臣宿禀真谟，仰宗元训，敢忘勖励，以自秉修。而叨备官荣，属兹多事。虽加勤恪，实有惧於旷违；徒切兢忧，固取讥於尸素。诛奸瘅恶，或举刑章，或督惩愆，或施鞭楚，犒士或开其宰戮，宴宾难废於烹燔，恐因故杀误伤，遂结深冤厚衅。又臣行年所历，小运逢灾，宿曜所躔，火星为照。月临申未，天符居本命之辰；位对丑寅，飞旗当冲破之地。虑我厄会，弥切震惊。虽省已循怀，宽刑慎行，减馔节酒，远色防非，犹虑凶咎未蠲，福祥莫应。恭披典册，虔诣灵山，按南斗文仪，法上元分纬。九微灯影，星罗远拟於六星；一德香烟，色高连於三素。竹殿既招其虚实，松轩可降於真灵，向此披心，敢期符。伏愿六宫上圣，辍死以延生；五纬尊神，碎祸车而流福。冤尤销解，灾厄和平，骨月安宁，境邑康泰。风雨调顺，稼丰登，寇盗不兴，瘥无作。所请灵宝玉篆，赤帝天书，伏愿解临照於南丹，锡恩慈於下土，永承贞吉，以遂祷祈。不任之至。


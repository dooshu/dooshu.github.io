司马槱


槱字才仲，陕州夏台人。元祐六年（1091），河中府司理参军，应贤良方正能直言极谏科，入第五等，赐同进士出身，堂除初等职官。

黄金缕

家在钱塘江上住。花落花开，不管年华度。燕子又将春色去。纱窗一阵黄昏雨。

斜插犀梳云半吐。檀板清歌，唱彻黄金缕。望断云行无去处。梦回明月生春浦。

河传

银河漾漾。正桐飞露井，寒生斗帐。芳草梦惊，人忆高唐惆怅。感离愁，甚情况。

春风二月桃花浪。扁舟征棹，又过吴江上。人去雁回，千里风云相望。倚江楼，倍凄怆。








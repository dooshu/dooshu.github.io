62　商鞅董卓輕民之言　民不可與慮始　百姓何足與議


「民不可與慮始」，商鞅之變法也；「百姓何足與議」，董卓之遷都也。咈百姓以從己欲，其效可睹矣。

【元圻案】商子更法篇：「愚者昧於成事，智者見於未萌。民不可與慮始，可與樂成功。」〇三國志董卓傳注：續漢書曰：「卓言宜復還都長安，楊彪曰：『恐百姓驚愕，麋沸蟻聚以致擾亂。』卓正色曰：『公欲沮國家耶？百姓小民，何足與議！』」






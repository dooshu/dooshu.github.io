○写五陵豪客词

长洲徐贯时过平原有见云：“春风解下貂围脖，露出蝤蛴雪不如。”钱塘洪思咏燕女云：“身轻不用健儿扶，捉鞭自上桃花马。”随园诗话谓摹写燕赵佳人，风流可想。时嘉善顾辉六［程美］有解令云：“高靴窄袖。一般明秀。只盘龙、两肩低覆。似燕身轻，早跨上、桃花马骤。捉金鞭、半垂纤手。歌呼击缶。伊凉竞奏。恍哀鸿、飞来陇右。江左繁华，争得似、关西田宝。满银盂、酪浓如酒。”尤为曲尽。又太仓王次谷［曜升］，减字木兰花云：“春风何处。燕隔珠帘啼不住。晓日侯家。犬带金铃卧落花。打围郊外。曲室红妆灯底待。索酒桥头。别馆青衣马上留。”写五陵豪贵，非特如绘，言外之意，读者自知。


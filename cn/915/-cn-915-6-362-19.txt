◇王即位，未见宾客群臣又未讲启宜飨宴通客及引师友文学，观书问道。

郎中令臣云言：闻古之君子，既盛德在身，又外来诸物，是以广纳俊士，博观载籍，朝夕师傅，夙夜勤礼，宾友嘉客，讲义于前；往古来今，日闻于耳：故知积德广，而流芳罔极。伏惟殿下天资聪睿，应期挺秀，圣敬敷闻，辉光日新，即位已来，仍遭不造，大礼虽阕，哀故滋有；宾客无接勤之宴，师友阙讲诵之礼：愚臣所以寤寐永叹，而私怀慷慨者也。愚以宜发通客之令，使朝士有接见之缘；又可时与师友文学，披观文籍，坐而论道，非学无以闻义，非士无以行礼；礼义既举，群望允塞：此臣下所以拭目思德音之发者也。臣区区所怀，敢以闻。

臣云言：臣前启可与师友文学观书论道，今又天时清适，正是讲诵之日。臣闻崇山之高，不厌其峻；沧海之量，无限于广。是以周公一日万事，犹复旁观百篇；孔子假期玩年，至于韦编三绝。由是言之，虽圣之弘，亦不能不求之于学也。伏惟殿下明德光邵，天资秀朗，方当光演文武，允迪皇猷。如复垂精古今之奥，仰览千载之籍，则神道睿知，无物不照。且师友文学，朝选于众，以德来教，虽丰禄崇礼，已隆其人。而先王之道，未简圣听，在位累载，官废其职，每听其言，亦怀慷慨。臣以可于良日，就讲经学，先阐大道，永播芳风。愚臣区区，敢献瞽言：


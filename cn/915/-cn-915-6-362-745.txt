○不拜颜子议



不拜颜子者，案学堂旧有圣贤之象，既备礼尽敬，奉尼父以为师，而未详颜子拜揖之仪。臣以圣者，君道也。师者，贤臣道也。若乃推舜禹于君位，则稷契与我并为臣矣。师玄风于洙泗，则颜子吾同门也。夫大贤恭己，既揖让于君德；回也如愚，岂越分于人师哉？是以王圣佐贤，而君臣之义著；拜孔揖颜，而师资之分同矣。（《通典》五十三，案，此议通典附注于北齐事下，当是采晋张凭议耳，北齐未见有张凭也，今姑编入晋文，俟再考。）




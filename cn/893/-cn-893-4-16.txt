古有所思





《宋书》：汉鼓吹铙歌十八曲有《有所思》曲。《乐府古题要解》：《有所思》，其词大略言“有所思，乃在大海南。何用问遗君，双珠玳蝐簪。闻君有他心，烧之当风扬其灰。从今已往，勿复相思”而与君绝也。若齐王融“如何有所思”、梁刘绘“别离安可再”，但言离思而已。



我思仙人乃在碧海之东隅。[一]海寒多天风，白波连山倒蓬壶。[二]长鲸喷涌不可涉，抚心茫茫泪如珠。[三]西来青鸟东飞去，[四]愿寄一书谢麻姑。[五]

[一]《十洲记》：东海之东登岸一万里，东复有碧海，广狭浩汗，与东海等，水既不咸苦，正作碧色，甘香味美。



[二]木华《海赋》：“波如连山。”《十遗记》：“蓬壶，蓬莱也。”



[三]陆厥《李夫人及贵人歌》：“洞房明月夜，对此泪如珠。”



[四]《汉武故事》：七月七日，上于承华殿斋，正中，忽有一青鸟从西方来集殿前，上问东方朔，朔曰：“此西王母欲来也。”有顷，王母至，有二青鸟，如乌，夹侍王母旁。



[五]《神仙传》：王远遣人召麻姑，麻姑至，是好女子，年可十八九许，于顶上作髻，余发散垂至腰，衣有文采而非锦绮，光彩耀目，不可名状。






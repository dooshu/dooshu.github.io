吴芾　复和怜字韵二首

拟归林下度余年，底事天公不见怜。

新岁已惊青鬓换，故园还想绿阴连。

敢萌痴意贪非据，但欲冥心任自然。

今日有谁闻此语，只应白石与清泉。

吴芾

吴芾　复和怜字韵二首

春色撩人胜去年，莺啼燕语若相怜。

一川烟水清还浅，万叠云山断复连。

好景会心宜乐矣，故园回首却凄然。

同僚赖有清新句，似听松风漱玉泉。

吴芾


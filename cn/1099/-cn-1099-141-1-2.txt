○陳治忽明忠佞疏 【 請留二輔】

深切而簡質　先朝諫諍之文近於西漢

臣待罪近畿、竊聞　陛下近頗聽信太監劉瑾等、多事逸遊、又聞內閣大學士劉徤謝遷、俱以諫不得行、致仕而去、臣聞之雖不能詳伏竊驚懼、二臣者、　先帝所簡以輔　聖躬臨終顧託之言　陛下必聞之矣。劉瑾等佞倖小臣即其巧為戲弄。不過投　陛下之一笑而巳。而不知耗神氣惑聰明。妨政理。為損多矣。顧命大臣。以輔導為職顧欲屏而去之。此其事甚左。　陛下弗察。顧不忍於彼而忍於此。狥逸遊之樂棄輔導之臣。違　先帝顧命之言。遂瑾等恣肆之計。此誠天理人欲存亡之幾、國體治亂安危之繫、臣叨言職、此而不言、無復可言者矣、替者孔子為魯司寇、相定公會齊侯於夾谷、侏儒戲而前、孔子進曰匹夫熒惑諸侯者罪當誅命有司行法焉、漢鄧通戲殿上、丞相申屠嘉召而罪之曰小臣大不敬當斬、吏合行斬之古人致嚴於戲弄之臣如此也、孟子日、逢君之惡其罪大、若瑾等之導逸遊所謂逢君也、又曰畜君者好君也、若劉徤謝遷之止佞倖、所謂畜君也、畜君者用、則　聖德日茂、逢君者進則國事日隳。不可不謹。抑臣尤有深憂於此、　陛下春秋方富總理萬幾、輔導大臣。既皆引去。內侍老成者。又多退閒。則論議安所顧問。燕閒誰與居處。必將逸遊愈數。佞倖愈親忠益之事不聞。讒謟之言日進。如是而政柄不移。政體不紊。未之有也况今災變頻仍。甚者白虹貫日。雷震殿廷。彗見於紫微之宮。星搖於天王之位。證諸人事、厥繫匪輕、而天下民窮財盡所在空虛。武備不修、胡寇日肆、夫以　陛下即位之初。天下之疲弊如此。而災變之見又如此。誠宜恐懼修省。克巳從人。若乃厭老成而喜私暱。耽逸遊而忽政理。是猶馬既逸而棄其轡。車將傾而舍其御。求以不殆。豈可得哉。且天下大器。常以眾君子持之而不足。一小人壞之而有餘今二臣既去則君子之勢益衰群佞不除則小人之黨益肆此臣之所大懼。恨不叩首丹陛以回　陛下之聽也。伏望　陛下體天人歸與之重。念　祖宗創造之勤。謹治忽安危之幾。察忠佞是非之實。將瑾等拏送法司明正典刑。勉留大學士劉徤謝遷。責以輔導。司禮近侍。悉任老成之人。禁止逸遊。完養神氣。清心講學以興治理。如此則　先帝以慰。災變自消。海宇安。皇圖永固。　陛下壽同乎軒羲。名齊乎堯舜。誠宗社萬萬年無疆之休。豈徒一事之美。一時之幸而巳哉。


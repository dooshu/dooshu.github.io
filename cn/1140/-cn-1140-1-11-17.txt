书陈章侯白描罗汉後

章侯吾不及见矣游山隂购其画人皆固靳最後得白描阿罗汉於陆氏易以八缣其徒陆薪山子见之惊曰嗟乎此吾师絶笔也师作人物设色缀染薪具能从事惟振笔白描无粉本自顶至踵衣摺盘旋常数丈一笔鈎成不稍停属有游鵾独运乘风万里之势它人莫能措手其体貌巉古瓌玮又不待言方之顾虎头李龙眠又一变也作此卷不数月即长逝矣予又闻同年顾松交宰山隂延致作画会岁暮有罪人在系将释者宰欲为陈作计即谢曰系果可释邪丐公即出之山人义不受金山人旦起涂一纸得数斛米矣章侯虽以画为生性癖简不羁尝与所亲窭贱或优俳狎游之徒谐谑杂坐一杯在手画无吝色及意所不可即强有力者尊礼以金帛厚啖之不可得颇似郭恕先遇岐亭富人时也嗟乎章侯家酷贫其致行若此今人但知其画耳


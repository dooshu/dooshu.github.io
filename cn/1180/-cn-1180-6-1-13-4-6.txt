贺元旦表六


乾坤交泰，睹圣治之维新；海宇同春，仰天休之滋至。臣工胥悦，遐迩交欢。

恭惟皇上受命溥将，凝神清穆。德合四时之运，学开千圣之传。礼乐兴，刑罚中，政教毕张；寒暑节，风雨时，阴阳无忒。纳庶民于皇极，升斯世于大猷。盖道久而化成，故风行而俗美。兹惟端月，三朔肇临；爰启昌辰，百祥萃至。礼陈元会，适当肆觐之期；庆洽寰区，咸切朝宗之念。瞻威颜于咫尺，肃环珮以趋跄。柏酒称觞，椒花献颂。氤氲五色，云光遥拥乎蓬莱；裊娜千枝，春意先传于御柳。忻和风之布暖，见化日之舒长。道与时亨，俨嬉游于舜旦；人同春育，惟敬祝乎尧年。

臣等幸际熙朝，恭逢令节。恩荷阳和之被，报怀葵藿之私。伏愿乾元发育，离照重明。国泰民安，宗社享万年之庆；内宁外谧，华夷同一统之春。






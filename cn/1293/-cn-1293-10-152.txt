○熊宝泰词

潜山熊藕熙明经［宝泰］，生七月乏乳，哺以藕粉得活，因字藕生，後易今字。工诗古文，所著藕熙类稿，附词二卷，类多俳体。不诡於雅者，步蟾宫一阕耳。词云：“为谁湿透临风袂。全不辨、露珠珠泪。重来憔悴是崔郎，怕花下、小门深闭。当时独拥黄绸被。隔着个、窗儿无寐。而今依旧是相思，更添了、别离情味。”明经父［会公］，官江苏，饶吏才，由从九品荐升知府。任丹徒时，黄文襄［廷桂］为总督，涕唾属吏无敢忤。值南巡除道，公不忍毁人冢墓，迂曲里许。文襄怒，谓銮辂所经，不由直路，大不敬，不急改必诛。公曰：“岂驾前有人持指南针，直至丹徒不一转湾耶。倘上闻发骸暴骼，罪在公，不在某。既幸而未知，公独无恻隐心乎。”道府咸骇，引公谢，公不肯。且大言曰：“参官已耳，焉能杀我。”文襄无如何，道卒不改。臬司某喜访察，密檄逮丹徒恶户，拘至则农家良人也，纵之去。会有事赴苏，臬司怒曰：“君识其为善人而遣之，策我不能耶。”公曰：“由府至司吏胥，层层需索，公即讯而释之，而其家已破，诬者之计得矣。”臬司瞿然为之停访。又尝云：“长官亦人也，何必惧。有患得患失心，则面少人色，将顺不暇。”居官风采可想见矣。其言其事，足为脂韦者鉴。


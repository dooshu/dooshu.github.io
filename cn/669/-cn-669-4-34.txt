34　詩諸山名考


泉水云：「出宿于干，飲餞于言。」説詩者未詳其地。隋地理志「邢州内丘縣有干言山。」【原注】李公緒紀云：「柏人縣有干山、言山。柏人，邢州堯山縣。」集證：「李説見太平御覽四十五。」魯頌「徂來之松」，後漢注：「兖州博城縣有徂來山。」【原注】一名尤來。「新甫之柏」，傳注不言山之所在，唯後魏地形志六：「魯郡汶陽縣有新甫山。」【原注】通典：「漢汶陽故城，在兖州泗水縣東南。」太史公史記自序。聞之董生曰「詩記山川谿谷、禽獸草木」，則山川不可不攷也。

【何云】此王氏詩地理攷所由作。

【集證】詩地理攷：「地理志：『東郡有發干縣。』曹氏曰：『即此所謂干。』郡國志：『東郡衞國有干城，故發干縣，今開德府觀城。』水經注：『泜水又東南經干言山。』唐孔氏曰：『干、泲在郊，則言禰。蓋近在國外，衞女所嫁國適衞之道所經見，故思之。』又元和郡縣志：『徂來山，亦曰尤來山，在兖州乾封縣，今奉符縣。』水經汶水條注：『鄒山記曰：「徂來山在兖州梁父、奉高、博城三縣界，今猶有美松。赤眉樊崇保此山，自號尤來三老。」』又九域志：『襲慶府有新甫山。』」〇又按：今直隸順德府唐山縣，漢之柏人縣，西北有堯山。山東東昌府堂邑縣西南有發干廢縣。山東泰安府泰安縣，宋之奉符縣。泰安府新泰縣西北有宫山，本名新甫山。

【元圻案】隋書地理志中：「襄國郡，開皇十六年置邢州。内丘有干言山。」〇王氏詩地理攷五卷，今附刻於玉海中。






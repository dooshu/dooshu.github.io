○授蒋涣鸿胪卿制

门下：古之上卿，次公一等，至於西汉，每与列侯参决朝议令之秩望，亦谓之崇。朕方修文德，以抚区外，则重译象胥之事，九仪相赞之职，正用髦硕，俾之典领。银青光禄大夫检校刑部尚书知省事上柱国汝南县开国公蒋涣，颜子之德行，张仲之孝友。能积其厚，以丛於身，恭俭之训，可以轨俗。学通文变，高视一时，非得丧之可干，亦刚柔之相济。服在通列，且逾二纪，精於宪章，举有伦要。东雍居部，近郊移风，以礼除暴，人安共业。俾京师之河润，守经术之循吏，司秋会府，训夏议刑。以之弼教，能用中典，时属四夷之叙，参授大宾之任。韩暨以宿德而拜，陈纪以至行而迁，求旧任贤，正当此选。待遇诸国，宜约故事，使有准以明等威也。可检校刑部尚书兼鸿胪卿，散官勋封如故。主者施行。


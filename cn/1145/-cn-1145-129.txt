世事翻覆

郁离子与客泛于彭蠡之泽，风云不兴，白日朗照，平湖若砥，鱼虾之出没皆见，畠如也，豁如也，左之右之无不可者。客曰：“有是哉，泛之乐也！吾得托此以终其身焉足矣！”已而，山之云出如缕，不顷刻而翳日，风歘然薄石而偃木，鼓穹嵁而雷九渊，轮旋而箕簸焉。客踸不能立，俯而哕，伏而不敢仰视，神逝魄夺如死，曰：“吾往矣！吾终身不敢复来矣！”郁离子曰：“世事亦若是也。夫千乘之君，坐朝而临群臣，受言接词，鲜不温温然。一朝而怒，莫敢撄其锋，其何以异于水乎？天下之久安也，人恬不知患。谓之儆不信，而死亡于梦寐者亡限也，无亦知泛之乐而不知风之可畏乎。慎兢观于吕梁，见其触石而煦沫也，曳足而走曰：‘吾何为冒是哉？’没齿而不涉。君子以为知畏，其贤于海贾远矣。故三峡之惊湍，望而知其能覆舟也，而蹈之以死者，不有其生者也。知泛之乐而不知风之可畏者，未尝夫险者也。故曰‘暴虎冯河，死而无悔者，圣人不与也。’言其知祸而弗避也。”


○送楊文啟序 【 教授】

國子生天台林伯雲來言其鄉先生楊文啟者、隱黃岩之大閭。其道足以自樂、泊然無以求于外、恆言天下之至貴、無以加吾之所貴、故不知貴之為貴、天下之大利、無以易吾之所利、故不知利之為利、不知貴之為貴、貴有尊于人者也、不知利之為利、利有重于人者也、吾何慕彼哉、于是衣褐衣、飯脫粟、鼓琴而歌先王之風、眾莫知其底蘊、時出游佳山水間、過四明、上天姥、汎鏡湖觀禹穴、將終其身、與流遁忘返者為徒、洪武七年、　朝廷用薦者言徵至京師、欲命以官、復辭不就、迺授荊州儒學教授、欣然而往、幸先生贈之言、遂起而復曰、予雖未識文啟、葢亦一世之高士、審于出處而不苟者、又何待于贈耶、抑聞天台默齋王公、以正學為東南師表、而文啟獲登其門、則源委又可知已、國初教職實以興育人才為時重務也雖然今國家方興學校而典教之職甚重而不輕也橫經正席、以周公孔子之道、誨荊州之子弟、所以美其俗。而成其才者、不在茲乎、振鐸之暇。覽江漢之同流。仰衡巫之聯綿。而弔三國戰爭陳跡以發之文辭。其為適固不異于大閭也。


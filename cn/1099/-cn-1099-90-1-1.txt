○論西北備邊事宜三 【 西北邊備】

臣竊惟四夷之中、北虜最強、衣皮毛、食肉酪、以射獵為生、以蓄牧為業、無城郭之居、逐水草而止、鳥遷烏舉、難得而制比歲以來、虜騎猖獗、西北之民、近邊者苦於驅掠、內郡者疲於轉輸、用師累年、未見其效、千里騷然、上勞　宸慮、臣嘗深思之矣、西北二邊、境土遼遠、虜一鳴鞭、即抵城下、欲戰則勢力不敵、欲守則芻粮罕繼、且其來如焱風、去如收電、我方出兵策應、彼巳虜獲而歸、况將帥無專制之權、賞罰非功罪之當、號令不出於一、進退不乘其機、北虜之患、何時弭乎、臣謹條陳當今備邊之尤切者六事、

一曰守要害、嘗按漢元朔中、取河南內地、因河為固、唐張仁愿築受降三城。渡河而軍。雖有寇盜。關隴不搖。今也受降既廢內地亦虗。自撤藩籬。任虜出入。由是延綏以至寧夏。千餘里之間。無非受敵之處。雖曰屯戌相望。然彼聚而攻。我散而守。欲以制虜。不亦難乎。如臣愚計。縱未能北循受降。據虜心腹。亦須乘虜空虗。遣兵搜刮。按漢遺矢?見。阻河而守。雖極勞費於一時。終獲安寧於悠久。議者必曰自宋以來。茲地久曠。懸隔內郡。應援實難。漢唐兵力真非後世可及然元朔之前此地不曠乎何以能立郡也漢唐以來。不皆守此乎。何以不陷於虜也。此誠要害之地。其可失乎。　二曰足粮餉、夫千里餽粮、士有飢色、故晁錯論備之策、曰先必積穀、充國建破虜之議、必先務屯田、今河南內地。土皆肥饒。種宜五穀。使要害既得。城堡完固。分兵屯田。且耕且守。復募民之願徙者。與發謫之當徙者。以充實之。蠲其徭役。俾之開墾。既無戎馬蹂踐之虞必有稼穡收成之利。不數年後。積穀既多。兵食既足則可以省列郡之轉輸。甦邊氓之困矣　三曰用土兵、何則、窮邊之地。其民習兵。幼識戰陣。知虜情狀。騎射馳突。與虜爭長必也捐重賞以招之。設勳格以勸之。類其部伍。而不違乎俗。即其豪傑。而使為之帥。授之田宅以安其居。虜入而能得其首級者厚賜之。虜退而能止其所掠者即予之。如是則人內顧家業。如報私讐。外利賞給勇於公戰。其與調遣之兵。聞鼓角之音。則悲痛傷心。望氊裘之羣。則振掉喪膽者。功相萬萬也。　四曰擇將帥、兵法曰將不知兵、以其卒予敵也、君不擇將、以其國予敵也、故勳貴可將則將之。不以戚而嫌。行伍可將則將之。不以疏而棄。又必委之以專制之柄。勿奪以監臨之權。平居則使之得以恩信養其心。臨陳則使之得以誅戮嚴其令。如是則士卒之於將帥。感恩畏威。雖驅之蹈湯赴火可也。何有於敗衄哉。　五曰明賞罰、賞勸有功、罰威不廸、馭將之道誠無越此、然上功之際。有殺被掠之人以冐賞者。如此而罰弗及戰鬪之際。有能奮挺前進以隕生者。如此而賞弗及。是宜申敕憲臣。覈實賞罰。其虜入之時。某所守將某出兵與戰、捕虜斬首若干。具以聞而賞加焉。賞一人而千萬人勸矣。某地守將某關壁不救。被擄生口若干。具以聞而罰加焉。罰一人而千萬人懼矣。賞罰既明。其有不思自勵者乎。　六曰修武備、臣聞天下雖安、忘戰必危、故立國者不以夷狄之盛衰為憂喜、而惟以武備之修廢為安危。今天下全盛。北無耶律之強。西無元昊之黠。然而二邊之兵。僅僅自守。以言乎將。有鳴劍抵掌之風乎。以言乎士。有投石超距之氣乎。或虜騎稍多輒張皇賊勢。飛書告急。朝廷必為之命將出師以援之。至於京軍之出。又有不可言者。名雖溢於尺籍。身半役於私門。或未知坐作擊剌之方。或未閑弓矢鞍馬之習。簡閱惟視其年貌。勇怯不問其才能。將非素練之兵。兵非舊屬之將。猝以臨敵。能無慮乎。詩云迨天之未陰雨、徹彼棄土、綢繆牗戶臣請當此醜虜未甚盛時、外而各邊、命重將一人、俾專守一面、乃選文臣之有謀畧者。參其軍士、恆使利器械。明紀律。遠斥堠。養威力。寇至則張聲勢以遏之。寇去則據險隘以邀之責以分地。不得逓相推倚。如此則勢專志一。邊備修矣。內而京衛。精選其驍勇者十五六萬。萬人為一營。各舉將畧之優者一人統之。時其訓練。不令驕惰。持其資裝。常備征討。或虜騎充斥。邊兵不支。則令其人率所素統以臨之。如此則兵識將意。將識士情。是惟不戰。戰無不克矣。夫內外之武備既修、中國之形勢自壯、設醜虜稔惡不悛、則奉天討罪、雖深入其地、擊蕩其巢穴可也、夫何區區邊境之足慮哉、

董□□奏疏（論 ）

董越


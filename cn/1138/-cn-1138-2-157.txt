寄秦补念观察

其一


谁从请室唁微躬，忆汝潜过北寺中。
握手已成千古别，解衣真有左骖风。
驺虞所至怜生草，鸿雁将归恨转蓬。
见说南州高义在，肯教客子叹无戎。

其二

去年飞鹢到湖干，信宿江楼秋色阑。
顾我重逢疑是梦，知君三刺必须宽。
迩来世法交游绝，自古书生货殖难。
日落九江烟树隔，掬将双泪报任安。


【拟咏怀诗二十七首】

步兵未饮酒。中散未弹琴。索索无真气。昏昏有俗（《类聚》作欲。）心。涸鲋常思水。惊飞（诗集作羽。《诗纪》云。一作羽。）每失林。风云能变色。松竹且悲吟。（《类聚》作喑。）由来不得意。何必往长岑。（○本集三。《类聚》二十六作咏怀诗。庾开府诗集上。《诗纪》百十六。）

赭衣居傅严。垂纶在渭川。乘舟能上月。飞□欲扪天。谁知志不就。空有直如弦。洛阳苏季子。连衡遂不连。既无六国印。翻思二顷田。（○本集三。庾开府诗集上。《诗纪》百十六。）

俎豆非所习。帷幄复无谋。不言班定远。应为万里侯。燕客思辽水。秦人望陇头。倡家遭强娉。（本集作聘。）质子值仍留。自怜才智尽。空伤年鬓秋。（○同上）

楚材称晋用。秦臣即赵冠。离宫延子产。羁旅接陈完。寓卫非所寓。安齐独未安。雪泣悲去鲁。凄然忆相韩。唯彼穷途（诗集作达。）恸。知余行路难。（○同上）

惟忠且惟孝。为子复为臣。一朝人事尽。身名不足亲。吴起常（本集作尝。）辞魏。韩非遂入秦。壮情已消歇。雄图不复申。移住华阴下。终为关外人。（○同上）

畴昔国士遇。生平知己恩。直言珠（本集作殊。）可吐。宁知炭可（《类聚》作欲。《诗纪》云。一作欲。）吞。一顾重尺璧。千金轻一言。悲伤刘孺子。凄怆史皇孙。无因同武骑。归守灞陵园。（○本集三。《类聚》二十六。庾开府诗集上。《诗纪》百十六。）

榆关断音信。汉使绝经过。胡笳落泪曲。羌笛断肠歌。纤（诗集《诗纪》作孀。）腰减束素。别泪损横波。恨心终不歇。红颜无复多。枯木期填海。青山望断河。（○本集三。庾开府诗集上。《诗纪》百十六。）

白马向清波。乘冰始渡河。置兵须近水。移营喜灶多。长坂初垂翼。鸿沟遂倒戈。的颅於此去。虞兮奈若何。空营卫青冢。徒听田横歌。（○同上）

北临玄菟郡。南戍朱鸢城。共此无期别。俱知万里情。昔尝游令尹。今时事客卿。不特贫谢富。安知死羡生。怀秋独悲此。平生何谓平。（○同上）

悲歌度燕（《诗纪》云。一作易。）水。弭节出阳关。李陵後此去。荆卿不复还。故人形影灭。音书两俱绝。遥看塞北云。悬想关（《诗纪》云。一作天。）山雪。游子河梁上。应将苏武别。（○同上）

摇落秋为气。凄凉多怨情。啼枯湘水竹。哭坏杞梁城。天亡遭愤战。日蹙值愁（诗集作然。）兵。直虹朝映垒。长星夜落营。楚歌饶恨曲。南风多死声。眼前一杯酒。谁论身後名。（○同上）

周王逢郑忿。楚後值秦冤。梯冲已鹤列。冀马忽云屯。武安檐瓦振。昆阳猛兽奔。流星夕照镜。（《类聚》作境。诗集同。）烽火夜烧原。古狱饶冤气。空亭多枉魂。天道或可问。微兮（《类聚》作子。）不忍言。（○本集三。《类聚》二十六。庾开府诗集上。《诗纪》百十六。）

横流遘屯慝。上□参结重氛。哭市闻妖兽。颓山起怪云。绿林多散卒。清波有败军。智士今安用。忠臣且未闻。惜无万金产。东求沧海君。（○本集三。庾开府诗集上。《诗纪》百十六。）

吉士长为吉。善人终日善。大道忽云乖。生民随事蹇。有情何可豁。忘怀固难遣。麟穷季氏□。虎振周王圈。平生几种意。一旦冲风卷。（○同上）

六国始咆哮。纵横未定交。欲竞连城玉。翻徵缩酒茅。折骸犹换子。登爨已悬巢。壮冰（《诗纪》云。一作水。）初开地。盲风正折胶。轻云飘马足。明月动弓□肖。（诗集作梢。）楚师正围巩。秦兵未下崤。始知千载内。无复有申包。（○同上）

横石三五片。长松一两栎。对君俗有眼。真兴理当无。野老披荷叶。家童扫栗跗。竹林千户封。甘橘（诗集作树。）万头奴。君见愚公谷。真言此谷愚。（○同上）

日晚荒城上。苍茫馀落晖。都护楼兰返。将军疏勒归。马有凤尘气。人多关塞衣。阵云平不动。秋蓬卷欲飞。闻道楼船战。今年不解围。（○同上）

寻思万户侯。中夜忽然（诗集作声。）愁。琴声遍屋里。书卷满床头。虽言梦蝴蝶。定自非庄周。残月如初月。新秋似旧秋。露泣连珠下。萤飘碎火流。乐天乃知命。何时能不忧。（○同上）

愦愦天公晓。精神殊乏少。一郡催曙鸡。数处惊眠鸟。其觉（诗集、《诗纪》误作学。）乃于于。其忧惟悄悄。张仪称行薄。管仲称器小。天下有情人。居然性灵夭。（○同上）

在死犹可忍。为辱岂不宽。古人持此性。遂有不能安。其面虽可热。其心长自寒。匣中取明镜。披图自照看。幸无侵饿理。差有（诗集作不。）犯兵栏。拥节时驱传。乘亭不据鞍。代郡蓬初转。辽阳桑欲乾。秋云粉絮结。白露水银团。一思探禹穴。无用鏖皋兰。（○同上）

倏忽市朝变。苍茫人事非。避谗应采葛。忘情遂食薇。怀愁正摇落。中心怆有违。独怜生意尽。空惊槐树衰。（○同上）

日色临平乐。风光满上兰。南国美人去。东家枣树完。抱松伤别鹤。向镜绝孤鸾。不言登陇首。唯得望长安。（○同上）

斗麟能食日。战水定惊龙。鼓な喧七萃。风尘乱九重。鼎湖去无返。苍梧悲不从。徒劳铜誉妓。遥望西陵松。（○同上）

无闷无不闷。有待何可待。昏昏如坐雾。漫漫疑行海。千年水未清。一代人先改。昔日（《类聚》作说。）东陵侯。唯见瓜园在。（○本集三。《类聚》二十六。庾开府诗集上。《诗纪》百十六。）

怀抱独忄昏忄昏。平生何所论。由来千种意。并是桃花源。谷皮两书帙。壶卢一酒樽。自知费天下。也复何足言。（○同上）

萧条亭障远。凄惨（《类聚》作怆。）风尘多。关门临白狄。（诗集作社。）城影入黄河。秋风别苏武。寒水送荆轲。谁言气盖世。（诗集作梗邑。文镜秘府作代。）晨起帐中歌。（○本集三。《类聚》二十六。庾开府诗集上。《诗纪》百十六。又文镜秘府论引歌一韵。）

被甲阳云台。重云久未闻。鸡鸣楚地尽。鹤唳秦军来。罗梁犹下□。杨排久飞灰。出门车轴折。吾王不复回。（○本集三。庾开府诗集上。《诗纪》百十六。）


赠周计伯郡丞四首（时擢太原太守。）

其一


为忆梁园客，曾题庾岭书。
交游怜我在，忧患识君初。
使酒狂犹故，论文老不如。
依然朱绂旧，谁道主恩疏。

其二

贝锦何年织，遭逢颇似卿。
蛾眉元不减，马角几曾生。
姓字传三殿，旌旄冠百城。
君看太行险，未足敌人情。

其三

佐郡领云州，弓刀出塞游。
人烟稀马邑，雨雪湿貂裘。
访古过青冢，开尊醉白楼。
寄言魏光禄，莫惜作书邮（魏环极先生家在蔚州。）。


其四


晋国桐封地，年来困茧丝。
叔虞风自古，尹铎尔堪师。
问俗熊罴轼，劳民蟋蟀诗。
悬知汾水上，竹马遍群儿。


○論禦虜疏 【 禦虜】

比虜使來索使臣、明詔不允、惟欲富國強兵、報讐雪恥、且命文武大臣共議長策、臣雖不與共議之列、伏讀　天語、感激奮發、忠憤之心、耿耿不寐、夫主憂臣辱、主辱臣死、　皇上之志如此、凡食君之祿者、寧不惕然於心乎、昔者魯國有難、漆室女憂之、况列於侍從、立於　朝廷者、其憂之當何如也、臣聞虜寇東收女直等處、西取回回部落、又欲大舉入寇、竊料虜不過中國一大郡、以天下之眾、不能取勝者、未得其策故也、且虜所以輕侮中國者、惟恃弓馬之強而巳。臣觀今之拒馬木。止能拒馬。不能避箭。挨牌止能拒箭不能拒馬。惟有所謂戰車者、既能避箭、又能拒馬。葢此車即漢時衛青武剛車之類。青擊匈奴。深入虜地見單于兵陣。必以武剛車自環為營。兵法謂是車有巾有。葢為先驅焉。臣惟武剛車徒能避其弓馬。今之戰車。不但能避弓馬。又有取勝之道。取勝者何。火鎗是也。論中國之長。無出於火鎗。前代未嘗有也。若用之得法。虜之弓馬。弗能當也。近來不能以此取勝者非火鎗之過也。用之者不得其法耳今之火器能取勝於數百步之外尚以畏箭先發何况火鎗之近者且使火鎗者還須遮避其身以壯其膽然後發而取中不然畏其箭來傷巳手足失措。雖能發鎗不暇取中臣觀車制四圍箱版。內藏其人。下留銃眼。上開小窓。長一丈五尺高六尺五寸。前後左右。橫排鎗刀。每車前後。占地五步。若用車一千輛。一方二百五十萬。約長四里。四方共十六餘里。欲行則行欲止則止。謂有腳之城。內藏軍馬。粮草輜重。以此禦敵。使馬不得衝陣。箭不得傷人。彼若近前。火鎗齊發。奇兵繼出。彼若遠避。我勢自張。我威益振。况此時大同宣府遼東一帶軍民。不敢出城耕作城外之地。俱是虜寇馳騁之所。若此等邊城。俱用此車。遣將出師、可以橫行於沙漠。可以深入巢穴。不然但用退敵。驅之出境。使我軍民得以耕作營其衣食。所謂長策。莫善於此。雖然此策固善。又在將帥之智何如耳。夫今之士卒。猶古之士卒。善用兵者。申其號令。嚴其紀律。以作其氣。以鼓其勇。使之畏威懷德。効力用命。以進死為榮。以退生為辱。雖赴水火。不敢退縮。惟知有將帥。不知有敵人。如此而不取勝者。臣未之聞也。况　朝廷於將帥。特彰剖封之典於士卒頻加賞勞之恩。待之可謂厚矣。然而不能為國家折衝禦侮。搴旗斬將。以雪前日之恥。以伸　朝廷之威。此忠臣義士所以不能安其心也。臣聞天道好還胡虜自犯邊以來。肆其凶暴。所向得利。其志益驕中國之人。被其殘毒甚矣。今又不知止足。欲生釁端。安知不自取敗亡耶。此雖在於人事之修。或亦天道之必然也。此臣所以拳拳以取勝之策為獻伏望陛下采而用之。命工部修造此車不為甚費。所謂有備無患。事乃克濟者也。


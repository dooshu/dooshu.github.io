古懊侬歌【六首】

五两转须臾，相望奈何许。

寄语黄防郎，船头幔摇橹。


二

君子如白日，愿得垂末光。

妾身如萤火，安能久照郎。


三

郎去无见期，妾死那瞑目。

郎归认妾坟，应有相思木。


四

舡在下江口，逆风不得上。

结束作男儿，与郎牵百丈。


五

朝亦出门啼，暮亦出门啼。

蛛网挂风里，遥思无定时。


六

懊恼复懊恼，懊恼无奈何。

请郎且少住，听妾懊恼歌。









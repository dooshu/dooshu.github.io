○贺韩仆射充招讨使状

右，中使臣希倩至，伏奉诏书，吴少诚比令招讨，都不悛心，今以韩全义充蔡州行营招讨处置等使，臣当军兵马，令取全义指挥；上官说充招讨副使，令臣使人诣行营所抚慰将士，仍令激励。臣伏见逆贼吴少诚，残喘微生，骤飞贱品，敢违帝命，来即灵诛。陛下天覆为心，行其德。念日月所照，九州攸同。哀陷井之中，一夫不获。悬申诏旨，开赐生全。而长恶未悛，执迷不复，凶逾殛鲧，声极吠尧。今既慎选武臣，尽驱猛士，威声先路，实励於震霆。翦灭克期，必同於沃雪。欣欢奋激，倍百恒情。当道应行营将士等，悉怀感怒，畜力候奋。指踪示处，既以得人，致命捐躯，必应无敌，臣即准诏差人专往慰谕，仍切加激励，冀申微效，用答深恩。不任悃款之至。


采石渡鬼

歐陽文忠公慶曆末，宿采石。舟人甫鼾，潮至月黑，公方就寢，微聞呼聲曰：「去未？」舟尾有答者曰：「有參政船宿此，不可擅去，齋料幸為攜至。」公驚，私念曰：舟尾逼甫，且無從人，必是鬼。通夕不寐。五鼓，岸上獵獵馳驟聲，舟尾者呼曰：「齋料幸見還。」有且行且答者曰：「道場不清淨，無所得而皈領，略多嗟恨之詞。」公異之。後游金山，與長老瑞新語，新曰：「某夜還有水陸，有施主攜室至，忽乳一子，俄覺腥風滅燭，大眾恐。使人問其時，乃公宿采石之夜。」其後蔡州求退之銳者，亦其前知然耶？時公自參知政事除蔡州。黃魯直熙寧初宿石塘寺，寺有鬼靈異，若獨足公之類，然獨足寺僧敬信之。一夕夢曰：「分寧黃刑部至。」僧曰：「侍郎乎？尚書乎？」曰：「侍郎也。」魯直南遷已六十，親故憂其禍大，又南方瘴霧，非菜肚老人所宜。魯直笑曰：「宜州者，所以宜人也。且石塘鬼非村落間無智愚鬼，侍郎之言，豈欺我哉！」魯直竟歿於宜州。較采石之鬼，何愚智相去三十里。豈魯直癡絕，故欺之耶？


白头吟二首





《西京杂记》：司马相如将聘茂陵人女为妾，卓文君作《白头吟》以自绝，相如乃止。词曰：“皑如山上雪，皎若云间月。闻君有两意，故来相诀绝。今日斗酒会，明日沟水头。蹀踱御沟上，沟水东西流，凄凄重凄凄，嫁娶不须啼。愿得一心人，白头不相离。”



锦水东北流，[一]波荡双鸳鸯。[二]雄巢汉宫树，雌弄秦草芳。宁同万死碎绮翼，不忍云间两分张。[三]

[一]《华阳国志》：锦江，织锦濯其中则鲜明，濯他江则不好。《一统志》：二江，一名汶江，一名流江，经成都府城南七里。蜀守李冰既凿离堆，又开二渠，一渠由永康过新繁入成都，谓之外江。一渠由永康过郫入成都，谓之内江。蜀人以此水濯锦鲜明，故又名锦江。



[二]《古今注》：“鸳鸯，水鸟，凫类也。雌雄未常相离，人得其一则一思而至死，故曰匹鸟。”



[三]《魏书·彭城王传》：“在南百口，生死分张。”分张，犹分离也。



此时阿娇正娇妒，独坐长门愁日暮。但愿君恩顾妾深，岂惜黄金买词赋。[一]相如作赋得黄金，丈夫好新多异心。[二]一朝将聘茂陵女，文君因赠《白头吟》。东流不作西归水，[三]落花辞条羞故林。

[一]阿娇，汉武帝陈皇后之小字，见本卷后注。司马相如《长门赋序》：孝武皇帝陈皇后时得幸，颇妒，别在长门宫，愁闷悲思。闻蜀郡成都司马相如，天下工为文，奉黄金百斤为相如、文君取酒，因于解悲愁之词。而相如为文以悟主上，皇后复得亲幸。



[二]傅玄《苦相篇》：“玉颜随年变，丈夫多好新。”



[三]《子夜歌》：“不见东流水，何时复归西。”



兔丝故无情，随风任倾倒。谁使女罗枝，而来强萦抱?[一]两草犹一心，人心不如草。莫卷龙须席，[二]从他生网丝。且留琥珀枕，[三]或有梦来时。覆水再收岂满杯，[四]弃妾已去难重回。古来得意不相负，只今惟见青陵台。[五]

[一]《尔雅翼》：女萝、兔丝，其实二物也。然皆附木上。《释草》云：唐、蒙，女萝；女萝，兔丝。郭曰：别四名则是谓一物矣。《广雅》云：女萝，松萝也。菟丘，菟丝也。则是两物。陆玑亦云：今兔丝蔓连草上生，黄赤如金，药中兔丝子是也。非松萝，松萝自蔓松上，生枝正青，与兔丝殊异。以予考之，诚然。今女萝正青而细长无杂蔓，故《山鬼》章云“被薜荔兮带女萝”，萝青而长如带也，何与兔丝事?然两者皆附木，或当有时相蔓。古乐府云：“南山幂幂兔丝花，北陵青青女萝树。由来花叶同一心，今日枝条分两处。”唐乐府亦云：“兔丝故无情，随风任倾倒。谁使女萝枝，而来强萦抱。两草犹一心，人心不如草。”则古今多疑其为二物者。《博物志》：魏文帝所记诸物相似乱者，女萝寄生兔丝，兔丝寄生木上，根不着地。然则女萝有寄生兔丝上者。《释草》“女萝兔丝”，或亦此义耳。



[二]《长乐佳》古辞：“玉枕龙须席，郎眠何处床。”胡三省《通鉴注》：“龙须席，以龙须草织成，今淮上安庆府居人多能织龙须席。”



[三]《西京杂记》：“赵飞燕女弟遗飞燕琥珀枕。”《太平御览》：《广雅》曰：琥珀，珠也。生地中，其上及旁不生草，浅者四五尺，深者八九尺，大如斛，削去皮成琥珀，初时如桃胶，凝坚乃成。其方人以为枕，出博南县。



[四]《后汉书》：“覆水不收，宜深思之。”



[五]《独异志》：《搜神记》曰：宋康王以韩朋妻美而夺之，使朋筑青陵台，然后杀之，其妻请临丧，遂投身而死。王命分埋台左右。期年，各生一梓树，及大，树枝条相交，有二鸟哀鸣其上，因号之曰相思树。《太平寰宇记》：河南道济州郓城县有青陵台。《郡国志》云：宋王纳韩凭之妻，使凭运土筑青陵台，至今台迹依约。《一统志》：青陵台，在开封府封丘县界。宋康王欲夺其舍人韩凭之妻，乃筑台望之，凭妻作诗曰：“南山有鸟，北山张罗。鸟自高飞，罗当奈何。”遂自缢死。





其二





萧士赟曰：按此篇出入前篇，语意多同，或谓初本云。



锦水东流碧，波荡双鸳鸯。雄巢汉宫树，雌弄秦草芳。相如去蜀谒武帝，赤车驷马生辉光。[一]一朝再览《大人》作，万乘忽欲凌云翔。[二]闻道阿娇失恩宠，千金买赋要君王。

[一]《华阳国志》：司马相如初入长安，题市门曰：“不乘赤车驷马，不过汝下也。”



[二]《史记》：司马相如见上好仙道，因曰：“上林之事，未足美也，尚有靡者。臣尝为《大人赋》未就，请具而奏之。”相如以为列仙之传，居山泽间，形容甚臞，此非帝王之仙意也，乃遂就《大人赋》。相如既奏大人之颂，天子大悦，飘飘有凌云之气，似游天地之间意。



相如不忆贫贱日，位高金多聘私室。[一]茂陵姝子皆见求，文君欢爱从此毕。泪如双泉水，行坠紫罗襟。五起鸡三唱，[二]清晨《白头吟》。长吁不整绿云鬓，仰诉青天哀怨深。城崩杞梁妻，谁道土无心。[三]东流不作西归水，落花辞枝羞故林。

[一]《史记》：苏秦笑谓其嫂曰：“何前倨而后恭也?”嫂曰：“见季子位高金多也。”



[二]《太平御览》：尸子曰：孝己一夕五起，视亲衣之厚薄、枕之高下。此用其字，以言寝不安席之意。旧注解作五更而起者，恐非是。



[三]《古今注》：《杞梁妻》，杞植妻妹明月所作也。杞植战死，妻叹曰：“上则无父，中则无夫，下则无子。生人之苦，至矣。”乃抗声长哭，杞都城感之而颓，遂投水而死。其妹悲其姐之贞操，乃为作歌，名曰《杞梁妻》焉。梁，植字也。《论衡》：传书言，杞梁之妻向城而哭，城为之崩。言杞梁从军不还，其妻痛之，向城而哭，至诚悲痛，精气动城，故城为之崩也。夫言向城而哭者，实也。城为之崩者，虚也。城，土也，无心腹之藏，安能为悲哭感动而崩?太白“土无心”句，似借其言而反之。用古若此，左右逢源，非圣于诗者不能。



头上玉燕钗，[一]是妾嫁时物。赠君表相思，罗袖幸时拂。莫卷龙须席，从他生网丝。且留琥珀枕，还有梦来时，鹔鹴裘在锦屏上，[二]自君一挂无由披，妾有秦楼镜，照心胜照井。[三]愿持照新人，双对可怜影。

[一]《述异记》：汉武帝元鼎元年，起招灵阁，有神女留一玉钗与帝，帝以赐赵婕妤。至昭帝元凤中，宫人见此钗光莹甚异，共谋欲碎之。明视钗匣，惟见白燕直升天去，后宫人作玉钗，因名玉燕钗。



[二]《西京杂记》：司马相如初与卓文君还成都，居贫愁懑，以所著鹔鹴裘就市人杨昌贳酒，与文君为欢。



[三]《西京杂记》：咸阳宫有方镜，广四尺，高五尺九寸，表里有明，人直来照之，影则倒见。以手扪心而来，则见肠胃五脏，历然无碍。人有疾病在内，掩心而照之，则知病之所在。又，女子有邪心，则胆张心动。始皇常以照宫人，胆张心动者则杀之。汤僧济诗：“昔日娼家女，摘花露井边。摘花还自插，照井还自怜。”



覆水却收不满杯，相如还谢文君回。古业得意不相负，只今惟有青陵台。






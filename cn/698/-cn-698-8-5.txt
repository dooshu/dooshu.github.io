卷八之五　陈婴母

汉棠邑候陈婴之母也。始﹐婴为东阳令史﹐居县素信﹐为长者。秦二世之时﹐东阳少年杀县令﹐相聚数千人﹐欲立长帅﹐未有所用﹐乃请陈婴。婴谢不能﹐遂强立之﹐县中从之得二万人﹐欲立婴为王。

婴母曰﹕“我为子家妇﹐闻先故不甚贵。今暴得大名﹐不祥。不如以兵有所属﹐事成犹得封候﹐败则易以亡﹐可无为人所指名也。”婴从其言﹐以兵属项梁﹐梁以为上柱国。后项氏败﹐婴归汉﹐以功封棠邑候。君子曰﹕“婴母知天命﹐又能守先故之业﹐流祚后世﹐谋虑深矣。”诗曰﹕“贻厥孙谋﹐以燕翼子。”此之谓也。


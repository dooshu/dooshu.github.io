答邓文度省元简


前嵗暂接清论获遂廿年倾仰之懐良以自慰病冗久阙上记承枉手教读之知以县志事横被怨疾良为公愤叹夫直道之不谐于俗久矣非独行已然也至语言文字为甚昔人谓孔氏修春秋防辞以避患难太史迁亦云刺讥褒讳抑损之文辞不可以书见也仆始疑之以为不然乃今知其有意耳是故贤如昌黎公作永贞实録犹为人指摘卒窜定无完篇况风俗靡薄如今日哉公之得此殆不足恠传云礼义不愆何恤于人言惟公以静胜之公论久当自明若稍复周章秪増多口为俗子嗤耳使者告归甚急属有宾客之事志书尚未能展读暇日将卒业而请益焉自惟卑贱言弗足信傥遇相知者敢不为公一伸眉论之诸留续布不尽




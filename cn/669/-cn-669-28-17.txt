17　韋濟試理人策第一　韋濟薦方士張果　少陵贈韋左丞詩即韋濟


韋濟試理人策第一。事見通鑑開元四年。致堂讀史管見二十謂：「濟被識擢，不聞以循良稱，是實不副言矣。」愚攷通鑑開元二十二年，相州刺史韋濟薦方士張果。蓋逢君之惡者，不但實不副言也。【原注】少陵贈韋左丞詩，即濟也。

【元圻案】唐書韋嗣立傳：「嗣立子濟，開元初調鄄城令。或言吏部選縣令非其人，既衆謝，有詔問所以安人者，對凡二百人，惟濟居第一，擢醴泉令。天寶中，授尚書左丞。濟文雅，頗能修飾政事，所至有治稱。」〇通鑑唐紀玄宗開元二十二年：「二月，方士張果自言有神仙術，誑人云：『堯時爲侍中，於今數千歲，多往來恒山中；則天以來，屢徵不至。』相州刺史韋濟薦之，上遣中書舍人徐嶠齎璽書迎之，肩輿入宫，恩禮甚厚。」〇唐劉肅大唐世説新語十：「張果老先生者，隱於恒州枝條山，往來汾、晉，時人傳其長年秘術。開元二十三年，刺史韋濟以聞，詔通事舍人裴晤馳驛迎之，賜號通玄先生。」






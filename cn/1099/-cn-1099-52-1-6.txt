○言時政疏 【 時政節財用公賞罰】

近因各處災異、伏蒙令各衙門將緊要事情具聞、所司必能仰體　聖心、備陳利害、臣等職在輔導、凡事關君德者、不敢不言、竊惟人君之德。以勤儉為本。以剛斷為用。此天下古今不易之論也。且如視朝奏事、舊有定期、日漸遲緩、其觀瞻事重、伺侯人難、臣等巳嘗屢言不敢再凟但人心之志氣。多在清晨、譬如常人之家。家主早起。則子孫僮僕。無敢偷安。況人君為宗社生民之主。百司庶府。觀視意嚮。少有寬縱。則互相倣傚。怠政誤事。習以為常。伏願　皇上益勤政務、每日黎明視朝、辰未時兩次奏事、則朝政肅清、事無壅滯、又如經筵直講、　聖學所關、講學必久、然後理有定見、而異端邪說、不得以惑其聰明、心有定繫、而嬉遊玩好不得以移其志慮、近年每次開講、不過三四日而止、雖具虛文、何益之有、伏願　皇上益勤講學、除節假及大寒暑外、每日朝退時、暫屈　聖躬。俯容進講、庶義理明著、至治可臻、財用者。國之急務。近年國計空乏。民生窮困。皆以織造工役。科派頻仍。冗食濫賞。費用無度。而內外齋醮。歲無虛日。以赤子之膏血。填異端之口腹。病民蠹國。為害尤甚。伏願　皇上敦行節儉。於凡一應冗費。痛加裁省。庶民命少蘇邦本永固賞罰者。國之大柄。近年賞不當功。罰不當罪。夤緣冐濫者。雖無寸功。有求必得。姦貪怯懦者。罪雖極重。亦得幸免。日甚一日。不知底極。皆緣　上有不忍之心。下多姑息之政。以致此耳。伏願　皇上益加剛決。斷在不疑。賞必加於有功。無功者。不得以濫及。罰不及於無罪。有罪者。不得以苟容。則公道大行。天下咸服。若有司論奏事件、俟至日尤願詳加省覽速賜頒行、以荅　天心、以消變異、天下幸甚、


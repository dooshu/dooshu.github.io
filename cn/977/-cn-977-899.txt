邵雍　又五首

万物有精英，人为万物灵，

必先详事体，然后论人情。

气静形安乐，心闲身太平。

伊耆治天下，不出此名生。

邵雍

邵雍　又五首

用药似交兵，兵交岂有宁。

求安安未得，去病病还生。

汤剂未全补，甘肥又却争。

何由能寿考，瑞应老人星。

邵雍

邵雍　又五首

万物道为枢，其来类自殊。

性虽无厚薄，理亦有精麄。

未若人为盛，还知物有余。

我生于此日，幸免作庸夫。

邵雍

邵雍　又五首

曾闻不若见，曾见不如经。

既用身经过，何烦口说行。

改诗知化笔，醒酒识和羹。

料得人间事，无由出此情。

邵雍

邵雍　又五首

前有亿万年，后有亿万世。

中间有寿人，未过百来岁。

出口无善言，行身无善珞。

徒有人之身，殊无人之贵。

邵雍


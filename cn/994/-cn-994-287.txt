吴芾　和詹守二首

一日相逢喜有余，对谈胜读十年书。

欢声已溢枌榆社，和气还蒸蓬荜居。

敢道主标攀靖节，或疑胜致到华胥。

愿言莫惜留连醉，看我东皋带雨锄。

吴芾

吴芾　和詹守二首

特迂千骑访柴门，多谢清朝皂盖臣。

肯为衰翁留竟日，顿令寒谷暖生春。

论心便觉尘襟豁，刮目仍观妙句新。

转盼又还成远别，相思后夜定伤神。

吴芾


诗集卷十一　古今体诗七十七首


贺陈述古弟章生子


郁葱佳气夜充闾，始见徐卿第二雏。甚欲去为汤饼客，惟愁错写弄獐书。参军新妇贤相敌，阿大中郎喜有余。我亦从来识英物，试教啼看定何如。





赠治《易》僧智周


寒窗孤坐冻生瓶，尚把遗编照露萤。阁束九师新得妙，梦吞三画旧通灵。断弦挂壁知音丧，自注：师与契嵩深相知，时已逝矣。挥麈空山乱石听。斋罢何须更临水，胸中自有洗心经。





张子野年八十五，尚闻买妾，述古令作诗


锦里先生自笑狂，莫欺九尺鬓眉苍。诗人老去莺莺在，公子归来燕燕忙。柱下相君犹有齿，江南刺史已无肠。平生谬作安昌客，略遣彭宣到后堂。





书双竹湛师房二首


其一


我本西湖一钓舟，意嫌高屋冷飕飕。羡师此室才方丈，一炷清香尽日留。





其二


暮鼓朝钟自击撞，闭门孤枕对残。白灰旋拨通红火，卧听萧萧雨打窗。





宝山新开径


藤梢橘刺元无路，竹杖棕鞋不用扶。风自远来闻笑语，水分流处见江湖。回观佛国青螺髻，踏遍仙人碧玉壶。野客归时山月上，棠梨叶战暝禽呼。





和述古冬日牡丹四首


其一


一朵妖红翠欲流，春光回照雪霜羞。化工只欲呈新巧，不放闲花得少休。





其二


花开时节雨连风，却向霜余染烂红。漏泄春光私一物，此心未信出天工。





其三


当时只道鹤林仙，解遣秋光发杜鹃。谁信诗能回造化，直教霜枿放春妍。





其四


不分清霜入小园，故将诗律变寒暄。使君欲见蓝关咏，更倩韩郎为染根。





刘贡父见余歌词数首，以诗见戏，聊次其韵


十载飘然未可期，那堪重作看花诗。门前恶语谁传去，醉后狂歌自不知。刺舌君今犹未戒，炙眉吾亦更何辞。相从痛饮无余事，正是春容最好时。





和柳子玉喜雪次韵仍呈述古


诗翁爱酒常如渴，瓶尽欲沽囊已竭。灯青火冷不成眠，一夜撚须吟喜雪。诗成就我觅欢处，我穷正与君仿佛。曷不走投陈孟公，有酒醉君仍饱德。琼瑶欲尽天应惜，更遣清光续残月。安得佳人擢素手，笑捧玉碗两奇绝。艳歌一曲回阳春，坐使高堂生暖热。





观子玉郎中草圣


柳侯运笔如电闪，子云寒悴羊欣俭。百斛明珠便可扛，此书非我谁能双。





雪后至临平，与柳子玉同至僧舍见陈尉烈


落帆古戍下，积雪高如丘。强邀诗老出，疏髯散飕飗。僧房有宿火，手足渐和柔。静士素寡言，相对自忘忧。铜炉擢烟穗，石鼎浮霜沤。征夫念前路，急鼓催行舟。我行虽有程，坐稳且复留。大哉天地间，此生得浮游。





李颀秀才善画山，以两轴见寄，仍有诗，次韵答之


平生自是个中人，欲向渔舟便写真。诗句对君难出手，云泉劝我蚤抽身。年来白发惊秋速，长恐青山与世新。从此北归休怅望，囊中收得武陵春。





夜至永乐文长老院，文时卧病退院


夜闻巴叟卧荒村，来打三更月下门。往事过年如昨日，此身未死得重论。老非怀土情相得，病不开堂道益尊。惟有孤栖旧时鹤，举头见客似长言。





柳氏二外甥求笔迹二首


其一


退笔如山未足珍，读书万卷始通神。君家自有元和脚，莫厌家鸡更问人。





其二


一纸行书两绝诗，遂良须鬓已成丝。何当火急传家法，欲见诚悬笔谏时。





和钱安道寄惠建茶


我官于南今几时，尝尽溪茶与山茗。胸中似记故人面，口不能言心自省。为君细说我未暇，试评其略差可听。建溪所产虽不同，一一天与君子性。森然可爱不可慢，骨清肉腻和且正。雪花雨脚何足道，啜过始知真味永。纵复苦硬终可录，汲黯少戆宽饶猛。草茶无赖空有名，高者妖邪次顽。体轻虽复强浮沉，性滞偏工呕酸冷。其间绝品岂不佳，张禹纵贤非骨鲠。葵花玉不易致，道路幽险隔云岭。谁知使者来自西，开缄磊落收百饼。嗅香嚼味本非别，透纸自觉光炯炯。粃糠团凤友小龙，奴隶日注臣双井。收藏爱惜待佳客，不敢包裹钻权幸。此诗有味君勿传，空使时人怒生瘿。





钱安道席上令歌者道服


乌府先生铁作肝，霜风卷地不知寒。犹嫌白发年前少，故点红灯雪里看。他日卜邻先有约，待君投劾我休官。如今且作华阳服，醉唱侬家七返丹。





惠山谒钱道人，烹小龙团，登绝顶，望太湖


踏遍江南南岸山，逢山未免更流连。独携天上小团月，来试人间第二泉。石路萦回九龙脊，水光翻动五湖天。孙登无语空归去，半岭松声万壑传。





钱道人有诗云“直须认取主人翁”，作两绝戏之


其一


首断故应无断者，冰销那复有冰知。主人若苦令侬认，认主人人竟是谁。





其二


有主还须更有宾，不如无镜自无尘。只从半夜安心后，失却当年觉痛人。





除夜野宿常州城外二首


其一


行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜许相依。





其二


南来三见岁云徂，直恐终身走道涂。老去怕看新历日，退归拟学旧桃符。烟花已作青春意，霜雪偏寻病客须。但把穷愁博长健，不辞最后饮屠苏。





元日过丹阳，明日立春，寄鲁元翰


堆盘红缕细茵陈，巧与椒花两斗新。竹马异时宁信老，土牛明日莫辞春。西湖弄水犹应早，北寺观灯欲及辰。白发苍颜谁肯记，晓来频嚏为何人。





古缠头曲


鹍弦铁拨世无有，乐府旧工惟尚叟。一生喙硬眼无人，坐此困穷今白首。翠鬟女子年十七，指法已似呼韩妇。轻帆渡海风掣回，满面尘沙和泪垢。青衫不逢湓浦客，红袖漫插曹纲手。尔来一见哀骀佗，便著臂躬井臼。我惭贫病百不足，强对黄花饮白酒。转关濩索动有神，雷辊空堂战窗牖。四弦一抹拥袂立，再拜十分为我寿。世人只解锦缠头，与汝作诗传不朽。





刁同年草堂


不用长竿矫绣衣，南园北第两参差。青山有约长当户，流水无情自入池。岁久酴醾浑欲合，春来杨柳不胜垂。主人不用匆匆去，正是红梅著子时。





刁景纯赏瑞香花，忆先朝侍宴，次韵


上苑夭桃自作行，刘郎去后几回芳。厌从年少追新赏，闲对宫花识旧香。欲赠佳人非泛洧，好纫幽佩吊沉湘。鹤林神女无消息，为问何年返帝乡。





同柳子玉游鹤林、招隐，醉归，呈景纯


花时腊酒照人光，归路春风洒面凉。刘氏宅边霜竹老，戴公山下野桃香。岩头匹练兼天净，泉底真珠溅客忙。安得道人携笛去，一声吹裂翠崖冈。





景纯见和，复次韵赠之，二首


其一


解组归来道益光，坐看百物自炎凉。卷帘堂上檀槽闹，送客林间桦烛香。浅量已愁当酒怯，非才犹觉和诗忙。何人贪佩黄金印，千柱耽耽琐北冈。





其二


人间膏火正争光，每到藏春得暂凉。多事始知田舍好，凶年偏觉野蔬香。溪山胜画徒能说，来往如梭为底忙。老去此身无处著，为翁栽插万松冈。





柳子玉亦见和，因以送之，兼寄其兄子璋道人


不羡腰金照地光，暂时假面弄西凉。晴窗咽日肝肠暖，古殿朝真屦袖香。说静故知犹有动，无闲底处更求忙。先生官罢乘风去，何用区区赋陟冈。





子玉家宴，用前韵见寄，复答之


自酌金樽劝孟光，更教长笛奏伊凉。自注：子玉家有笛妓。牵衣男女绕太白，扇枕郎君烦阿香。诗病逢春转深痼，愁魔得酒暂奔忙。醒时情味吾能说，日在西南白草冈。





景纯复以二篇，一言其亡兄与伯父同年之契，一言今者唱酬之意，仍次其韵


其一


灵寿扶来似孔光，感时怀旧一悲凉。蟾枝不独同攀桂，鸡舌还应共赐香。自注：亦同为郎。等是浮休无得丧，粗分忧乐有闲忙。年来世事如波浪，郁郁谁知柏在冈。





其二


屡把铅刀齿步光，更遭华衮照厖凉。苏门山上莫长啸，薝蔔林中无别香。烛烬已残终夜刻，槐花还似昔年忙。背城借一吾何敢，慎莫尊前替戾冈。





柳子玉以诗见邀，同刁丈游金山


君年甲子未相逢，难向人前说老翁。更有方瞳八十一，奋衣矍铄走山中。





金山寺与柳子玉饮，大醉，卧宝觉禅榻。夜分方醒，书其壁


恶酒如恶人，相攻剧刀箭。颓然一榻上，胜之以不战。诗翁气雄拔，禅老语清软。我醉都不知，但觉红绿眩。醒时江月堕，摵摵风响变。惟有一龛灯，二豪俱不见。





送柳子玉赴灵仙


世事方艰便猛回，此心未老已先灰。何时梦入真君殿，也学传呼观主来。





监洞霄宫俞康直郎中所居四咏


退圃


百丈休牵上濑船，一钩归钓缩头鳊。园中草木春无数，只有黄杨厄闰年。自注：俗说黄杨一岁长一寸，遇闰退三寸。





逸堂


新第谁来作并邻，旧官宁复忆星辰。请君置酒吾当贺，知向江湖拜散人。





遁轩


冠盖相望起隐沦，先生那得老江村。古来真遁何曾遁，笑杀逾垣与闭门。





远楼


西山烟雨卷疏帘，北户星河落短檐。不独江天解空阔，地偏心远似陶潜。





游鹤林招隐二首


其一


郊原雨初霁，春物有余妍。古寺满修竹，深林闻杜鹃。睡余柳花堕，目眩山樱然。西窗有病客，危坐看香烟。





其二


行歌白云岭，坐咏修竹林。风轻花自落，日薄山半阴。涧草谁复识，闻香杳难寻。时见城市人，幽居惜未深。





书普慈长老壁


自注：志诚。

普慈寺后千竿竹，醉里曾看碧玉椽。倦客再游行老矣，高僧一笑故依然。久参白足知禅味，苦厌黄公自注：鸟名。聒昼眠。惟有两株红百叶，晚来犹得向人妍。





书焦山纶长老壁


法师住焦山，而实未尝住。我来辄问法，法师了无语。法师非无语，不知所答故。君看头与足，本自安冠屦。譬如长鬣人，不以长为苦。一旦或人问，每睡安所措。归来被上下，一夜无著处。展转遂达晨，意欲尽镊去。此言虽鄙浅，故自有深趣。持此问法师，法师一笑许。





刁景纯席上和谢生二首


其一


误入仙人碧玉壶，一欢那复问亲疏。杯盘狼藉吾何敢，车骑雍容子甚都。此夜新声闻北里，他年故事记南徐。欲穷风月三千界，愿化天人百亿躯。





其二


纵饮谁能问挈壶，不知门外晓星疏。绮罗胜事齐三阁，宾主谈锋敌两都。榻畔烟花尝叹杜，海中童丱尚追徐。无多酌我君须听，醉后粗狂胆满躯。





留别金山宝觉、圆通二长老


沐罢巾冠快晚凉，睡余齿颊带茶香。舣舟北岸何时渡，晞发东轩未肯忙。康济此身殊有道，医治外物本无方。风流二老长还往，顾我归期尚渺茫。





和苏州太守王规父侍太夫人观灯之什，余时以刘道原见访，滞留京口，不及赴此会，二首


其一


不觉朱辗后尘，争看绣幰锦缠轮。洛滨侍从三人贵，京兆平反一笑春。但逐东山携妓女，那知后阁走穷宾。滞留不见荣华事，空作赓诗第七人。





其二


翻翻缇骑走香尘，激激飞涛射火轮。美酒留连三夜月，丰年倾倒五州春。自注：时浙西皆以不熟罢灯，惟苏独盛。安排诗律追强对，蹭蹬归期为恶宾。堕珥遗簪想无限，华胥犹见梦回人。





常润道中有怀钱塘寄述古五首


其一


从来直道不辜身，得向西湖两过春。沂上已成曾点服，泮宫初采鲁侯芹。休惊岁岁年年貌，且对朝朝暮暮人。细雨晴时一百六，画船鼍鼓莫违民。





其二


草长江南莺乱飞，年来事事与心违。花开后院还空落，燕入华堂怪未归。世上功名何日是，樽前点检几人非。去年柳絮飞时节，记得金笼放雪衣。自注：杭人以放鸽为太守寿。





其三


浮玉山头日日风，涌金门外已春融。二年鱼鸟浑相识，三月莺花付与公。剩看新翻眉倒晕，未应泣别脸消红。何人织得相思字，寄与江边北向鸿。





其四


国艳夭娆酒半酣，去年同赏寄僧檐。但知扑扑晴香软，谁见森森晓态严。谷雨共惊无几日，蜜蜂未许辄先甜。应须火急回征棹，一片辞枝可得黏。





其五


惠泉山下土如濡，阳羡溪头米胜珠。卖剑买牛吾欲老，杀鸡为黍子来无。地偏不信容高盖，俗俭真堪著腐儒。莫怪江南苦留滞，经营身计一生迂。





杭州牡丹开时，仆犹在常、润，周令作诗见寄，次其韵，复次一首送赴阙


羞归应为负花期，已见成阴结子时。与物寡情怜我老，遣春无恨赖君诗。玉台不见朝酣酒，金缕犹歌空折枝。从此年年定相见，欲师老圃问樊迟。

莫负黄花九日期，人生穷达可无时。十年且就《三都赋》，万户终轻千首诗。天静伤鸿犹戢翼，月明惊鹊未安枝。君看六月河无水，万斛龙骧到自迟。





常州太平寺观牡丹


武林千叶照观空，别后湖山几信风。自笑眼花红绿眩，还将白首对鞓红。





游太平寺净土院，观牡丹，中有淡黄一朵特奇，为作小诗


醉中眼缬自斓斑，天雨曼陀照玉盘。一朵淡黄微拂掠，鞓红魏紫不须看。





无锡道中赋水车


翻翻联联衔尾鸦，荦荦确确蜕骨蛇。分畴翠浪走云阵，刺水绿针抽稻芽。洞庭五月欲飞沙，鼍鸣窟中如打衙。天工不见老翁泣，唤取阿香推雷车。





成都进士杜暹伯升，出家，名法通，往来吴中


欲识当年杜伯升，飘然云水一孤僧。若教俯首随缰锁，料得如今似我能。自注：柳子玉云：通若及第，不过似我。





虎丘寺


入门无平田，石路细穿岭。阴风生涧壑，古木翳潭井。湛卢谁复见，秋水光耿耿。铁花秀岩壁，杀气噤蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。窈然留清诗，读者为悲哽。东轩有佳致，云水丽千顷。熙熙览生物，春意破凄冷。我来属无事，暖日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。





苏州闾丘江君二家雨中饮酒二首


其一


小圃阴阴遍洒尘，方塘潋潋欲生纹。已烦仙袂来行雨，莫遣歌声便驻云。肯对绮罗辞白酒，试将文字恼红裙。今宵记取醒时节，点滴空阶独自闻。





其二


五纪归来鬓未霜，十眉环列坐生光。唤船渡口迎秋女，驻马桥边问泰娘。曾把四弦娱白傅，敢将百草斗吴王。从今却笑风流守，画戟空凝宴寝香。





苏州姚氏三瑞堂


自注：姚氏世以孝称。

君不见董召南，隐居行义孝且慈。天公亦恐无人知，故令鸡狗相哺儿，又令韩老为作诗。尔来三百年，名与淮水东南驰。此人世不乏，此事亦时有。枫桥三瑞皆目见，天意宛在虞鳏后。惟有此诗非昔人，君更往求无价手。





次韵沈长官三首


其一


家山何在两忘归，杯酒相逢慎勿违。不独饭山嘲我瘦，也应糠核怪君肥。





其二


男婚已毕女将归，累尽身轻志莫违。闻道山中食无肉，玉池清水自生肥。





其三


造物知吾久念归，似怜衰病不相违。风来震泽帆初饱，雨入松江水渐肥。





戏书吴江三贤画像三首


其一


谁将射御教吴儿，长笑申公为夏姬。却遣姑苏有麋鹿，更怜夫子得西施。自注：范蠡。





其二


浮世功劳食与眠，季鹰真得水中仙。不须更说知几早，直为鲈鱼也自贤。自注：张翰。





其三


千首文章二顷田，囊中未有一钱看。却因养得能言鸭，惊破王孙金弹丸。自注：陆龟蒙。





刘孝叔会虎丘，时王规父斋素祈雨，不至，二首


其一


白简威犹凛，青山兴已秾。鹤闲云作氅，驼卧草埋峰。跪屦若可教，卜邻应见容。因公问回老，何处定相逢。





其二


太常斋未解，不肯对纤秾。只遣三千履，来游十二峰。林空答清唱，潭净写衰容。归去瑶台路，还应月下逢。





过永乐文长老已卒


初惊鹤瘦不可识，旋觉云归无处寻。三过门间老病死，一弹指顷去来今。存亡惯见浑无泪，乡井难忘尚有心。欲向钱塘访圆泽，葛洪川畔待秋深。





赠张刁二老


两邦山水未凄凉，二老风流总健强。共成一百七十岁，各饮三万六千觞。藏春坞里莺花闹，仁寿桥边日月长。惟有诗人被磨折，金钗零落不成行。






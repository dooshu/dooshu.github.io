○秦论下

或谓衮曰：“子言秦亡与存秦之计明矣。吾闻国之兴亡，乃有天命，设使李不失其计，秦果不亡乎？”衮曰：“吾虽不言天，其实天之道。子虽称天以问我，而未识天之说。夫所谓天者，平无私也。故曰‘皇天无亲，唯德是辅。’君人者有德，天则赞而兴之。无德，则革而亡之。兴亡之命在乎天，而所以兴亡在乎人也。《商书》曰：‘夏王弗克庸德，慢神虐民，皇天不保，监於万方。启迪有命，眷求一德，俾作神主。’此言桀不能常有德，不敬神明，不恤下民。天下不安桀之所为，乃广视万邦有堪天命者，则开而导之。以汤有纯一之德，求使代桀为天地神之主也。故曰‘非天私我有商，惟天於一德。’二世无德，为所以亡之道，天是以革而亡之。使扶苏果立，则固有德，为所以兴之道，天必赞而兴之矣。不当夺嬴与刘，代夏以商也。”或曰：“李斯之失，当责其不任职。虽曰不忠不智也，子加以亡秦之谥，不亦重乎？”衮曰：“吾岂欲加诸斯也？盖圣人之道，不得易焉。昔郑公子杀灵公也，谋於子家，子家权不足以御乱，惧谮而从之，春秋以首恶。故《书》曰“郑公子归生杀其君夷”，斯其类也，子欲易圣人之道乎哉？”


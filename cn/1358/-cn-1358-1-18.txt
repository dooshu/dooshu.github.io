尖山险诨

柳子厚诗：“海畔尖山似剑铓，秋来处处割愁肠。若为化作身千亿，散上峰头望故乡。”或谓子厚南迁，不得为无罪，盖虽未死而身已上刀山矣。此语虽过，然造作险诨，读之令人惨然不乐。未若李文饶云：“独上高楼望帝京，鸟飞犹是半年程。碧山似欲留人住，百匝千遭绕郡城。”虽怨而不迫，且有恋阙之意。


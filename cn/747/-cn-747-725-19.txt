○请令本州定税额奏

淄青、兖海、郓曹等三道，及氵殷蔡申光等州，勘定两税钱物斛斗等，奉今年正月二十二日敕。前件州郡，久陷贼廷，将定差科，切在均一。宜令度支郎中赵佶专往，与所在观察使刺史审实勘定闻奏。伏以道路遥远，准旨条夏税六月一日起徵，若待使回覆奏，即蚕桑已过，徵税失时，制使或临，又颇劳扰。伏请各委本州刺史，审量物力，约旧配额，比类邻州徵税轻重，及土地物产厚薄，定两税钱物斛斗类，并具送上都及留州刺史等额，分析闻奏。务使平允，不得令已後致有申论。








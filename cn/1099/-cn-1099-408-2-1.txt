○論東倭事情揭帖 【 禦倭三策】

竊見　皇上軫念東征將吏為國効勞、　嚴旨催部、宣捷告　廟、大行陞賞、臣不勝歎羨、　朝廷之上、功罪明、賞罰信、俾捨身報國之士、不陷於忌功妒能之口、真　至聖至明、一大作為也、臣見前者、廷臣紛紛爭辯、東倭封貢、蒙　旨一切停罷、眾皆坐視無言、兵部亦未見善後方畧、今倭使小西飛巳去、若倭奴忿其不遂、逞兵西向、則朝鮮東南之事、尚未息肩、豈可因目前未來、遂僥倖無事、而晏然不為料理乎、夫謀不先定、則不可以應卒、事不預備、則不可以待敵、當無事而懈怠、遇有事而張惶今日廷臣、習態如此、非一朝二夕之故矣、臣竊計馭倭有三策、一曰戰、二曰守、三曰市、請言三策之利害焉、夫言戰者、急著也。聞倭大兵巳去。惟留清正行長二枝。尚在釜山。以待夷使回報消息。彼久戍思歸。人心多懈。倘以精兵三五萬。擇勇敢之將。徑趨釜山。乘其不備。出其不意。一鼓而殲諸海上。令其畏威。永不敢犯。此一策也。但連年士馬凋殘。粮餉匱乏。若倭或無意西犯。我不自取挑釁。而多事乎。此戰之說。未必可遽行也。夫言守者。緩著也。自古中國未有為外國遠戍之理也兵疲絕域餉苦遙輸乃自耗耳。即甚富甚強。尚且不可。而况今日所處之難乎。只宜撤兵。近守鴨綠江界。積粮備器。選將練兵。若倭不來。可無慮矣。倭果再犯。朝鮮與國告急。則當命師撻伐。再為收復。然後專遣文武重臣。往鎮其國。而代之治。仍封朝鮮國王。食租稅如故。督其民以興農積餉。教其民以習戰戍守。更置其長吏。而修明其約束。以朝鮮之民力。守朝鮮之土地。中國不利其一絲一粟。以示　天子無私。彼再詘於力。而不能支。有不願從者乎。然所以必為此者何葢朝鮮南界為我東海障蔽倭奴據之。切近被灾。此必不可不守者。此一策也。但中國人鎮鮮者豈能愛惜鮮人而為之生聚乎必且虐用其民彼將生心故有他變可慮也但恐朝鮮懷疑。事未遽就。代守日久。或生他變。又或倭捨此南向。終涉無益。曷若仍令朝鮮自修之為便乎。此往守之說。又未必可行也。夫言市者長筭也。何也此為制倭一策但庭臣不肯任此馭夷之道在量夷之情倭之求封者因何豈圖空名哉終而為求貢也其求貢者因何豈真犯中國哉不過利中國之貨物而有無相易也。此其情也。前見倭志所載。彼地產金銀。而不用金銀。所少者。中國絲綿器用諸物耳。今閩越商船販海。未嘗禁絕。皆私行耳。非　國家明與開市也。何不因小西飛未到。倭情未定時。與之約曰。汝人來貢。不可為也。我船往市。兼可受貢也。於閩浙海上。擇商人有身家者。定其船隻。定其人數。定其貨物之等。定其去來之期。不許私帶禁貨。不許私擕非人。臨時司道郡縣。親為簡驗。面看開洋。及至回轉。仍舊細查。嚴為禁例。犯者重治。或遣一佐貳文職押舡同行。倭有貢表方物。即令回船帶歸。次年給賞貢市一事于中國有利無損但不當急而後許之不但無費財之慮每船還量徵稅金以資海上軍餉又一利也惟有此一策也。既順夷情。又免海患。行之若久。永保安靜。不猶愈於徵兵費餉。處處防禦之勞。無巳時乎。以此往諭倭奴。彼或不從。則遼左徵兵運餉。我之內備如故。靜以待之俟其來犯。一大創之。原無相妨也。除此三策之外。恐良平莫知為謀矣。臣為　國効忠、一得之愚如此、伏望　皇上細覽臣此三策、如以為可行、將　御批特下兵部議行、庶東方之事方有結局、不致臨期錯亂、致誤軍國大事矣、


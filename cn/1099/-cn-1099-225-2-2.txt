○進宣大山西偏保等處邊關圖說 【 邊關圖說】

臣萬達謹按右所圖形勢。起宣府東路之四海冶迤邐而西。歷北中二路。抵西路之西陽河。為大同界。大同東路之東陽河。迤邐而西。歷北中二路。抵西路之丫角山。為山西界。山西之老營堡。迤邐而西。歷水泉偏關。抵保德州。為黃河岸界而止。計一千九百二十里有奇皆迫臨虜巢。所謂外險也。又老營堡轉南迤邐而東。歷寧武雁門北樓抵平刑關又迤邐而南而東為保定界。歷龍泉倒馬紫荊之吳王口插箭嶺浮圖峪沿河口。又東北為順天界。歷高岸白羊抵居庸而止。計二千五十里有奇。皆峻嶺層岡。所謂內險也兩險截然。固天之所以限華夷者。然自正統以來。胡虜窺兵、屢恣干擾。邇且結陣長驅。遠薄汾沁。全晉為眚。邊議日興。豈其險固不足恃邪。潰廢大防。繇來者漸。有險不設。同於無險。故設險云山川無全險必賴修築以為固因地形而經紀之以人力者也。內倚諸關。間設崇垣。外築崇垣。長遮絕漠。綿堞百萬。諸美攸輳。比之金湯。我　皇上今茲所宏創者。皆前茲所未有者也。邊臣自是始可以言守矣。是故善守者不戰而屈人之兵者也。遇秋分遣內卒協戍外邊。備寡力全。彼此受益。豈特變通。是謂善經。乃若禦冬防河。城規具在。又差緩矣。臣慮險設而不守。與雖守而無其便也。先今小疏刺列款目。期於可久。盖亦頗詳。俟之將來。脫有不虞當在意外。夫天下之事。多成於其始。而廢於其終。邊工動費帑金。役勞大眾。其成之亦云難矣。臣愚欲責宣大山西撫鎮諸臣以交代法。廵按御史以閱視進圖法。則茲垣也庶乎其有永矣。雖然重關疊障。險在地者也。謀臣猛士險在人者也慓慓危懼。毋流循玩。險在心者也。攄探本之思。延卻顧之策。此臣所侈望於億萬年者未巳也。


○削夺陈敬瑄官爵制

朕以赏罚二柄，不可废也，助顺诛逆，自古行之。陈敬瑄出身屠沽，骤窃旄钺，包藏奸逆，侮慢朝廷。敢行专杀之威，尤显不臣之迹，恶昭图之直笔，溺（阙）赡於中流。傲狠之心，惟思残害；猖狂之志，日甚沈迷。先皇帝再幸梁洋，方当艰否，广张形势，欲胁乘舆。全蜀赋租，不共天府；百城牧守，皆出私人。近者爰命台臣，往持戎律，冀因交代，亦许罢归。而又结党连群，以拒王命，深沟高垒，辄恣兵威。罪既滔天，诚宜共弃。其陈敬瑄在身官爵，并宜削夺。儿侄等委中书门下商量处分。


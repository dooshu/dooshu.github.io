○祭先外舅文

惟灵。伏以彼苍者穹，祸淫福善。噫！何斯言之或谬欤？铿寿而颜渊夭，盗跖宥而嵇康刑。屈原冤而文考溺，冉恶疾而左丧明。胡其然哉？胡其然哉？伏惟明灵柳葱松峭，山嶷鹤孤，落落君子，行行鲁儒。始者辞鸥西迈，希鹏北徂。高高蟾桂，赫赫鸿都。和贽之学三泣，宋卢之俟一呼。而以气直志大，数奇道污。大中季之，计车奔走。咸通际之，名路崎岖。於是涕唾声华，毫厘簪笏。枕中罢竞於名位，壶里别窥於日月。东寻玉，则龙虎嵯峨。南访金沙，则罗浮突兀。北固风清，西陵月明。兰舟泊岸，金磬飞声。尘埃谢傅之叔侄，梦寐茅家之弟兄。古观秋住，灵踪日行。松下之斋宫肃肃，云山之醮火荧荧。垆然北癸，鼎化西庚。羽人倾盖，府帅投诚（说浙西周）。体范居陶，象端适卫。盖婚嫁之须了，匪货财之所系。愈高云鹤之逍遥，益笑匏瓜之系滞。何武江都，萧墙祸储。羊肠莫守，蜗角旋孤（说淮南高）。萧条陈蔡之围，圣贤大困。惆怅昆仑之火，玉石俄俱。绵邈吴山，苍茫闽海。遽声沉而响绝，荐时移而岁改。络秀愁积，孟光泣倍。山头之鹤驾无睹，水底之鲤书空待。宅相征轮，梁园洛滨。见徐甲之移主，知伯阳之蜕身。海山失翠，烟树亡春。

滔窃惟早岁，忝拜清尘。蒙以拾青相器，投漆相亲。鉴羲之必晋朝名士，识陈平为汉代英臣。爰将淑女，俾结嘉姻。十载不攀於桃李，两诚空贯於松筠。愚以感明灵之殊义，戴明灵之至仁。金重季布，枝轻郄诜。逡巡东越，拖掷西秦。实期归钓严滩，终栖郑谷。户外山碧，樽中酒绿。将仰止於乐冰，冀参差於卫玉。岂意寂寥音信，仿佛幽明。圣人之齐始卒，君子之一枯荣。天上之鹊桥宜度，人间之鸳被须成。开帘鸟啭，回辔蜩鸣。东床则黯黯愁色，南渭则哀哀哭声。呜呼哀哉！平生气概，昔日忠贞，龟龄易昧，驹隙斯惊。在物之理，岂人之情。愚辄疑道家有形全气全，兵解木解。考斯事矣，或其义也。不然者，胡埋南祖之蛇，罔念北翁之马。呜呼哀哉！列冢开阡，重泉九原。古之所制，今也斯存。伏惟明灵魏夫人遗莲峰而取喻，葛仙翁剩竹枝以为论。固以神游蓬岛，洞入桃源。然则不树松柏，罔诒子孙。是用葬乔山之冠剑，招湘浦之精魂。滕公启室，宋玉申言。曰：“楚山青兮淮波绿，刘鸡飞兮随覆。遗踪脱屣辞彼俗，杨柳霜多不堪瞩。螺江浅兮瓯山阴，继升天兮徐董任。风为轮兮雨为辔，东归来兮北追寻。陈桂席兮奠椒浆，树马鬣兮开寿堂。千秋万岁兮旧江乡，魂归来兮山之阳。”词咽泪迸，猿悲鸟伤。东波送恨，西日沉光。雪耀霜明而莫睹，芝焚兰以空芳。孀妻捧奠，出女尸丧。嗣男而杳杳江岭，鄙子而明明肺肠。剑以求心而克许，乐以悲告而宁忘。愿明灵之冥感，鉴苹藻於壶觞。呜呼哀哉！


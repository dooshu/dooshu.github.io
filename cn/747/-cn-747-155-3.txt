○为于侍中请赴山陵表

臣某言：伏以涂宫方撤，祖载有期，厚地而靡容，高穹而标绝。臣昔逢开运，委质藩朝，荏苒迄兹，年将一纪，位非德渐，荣以恩滋，顾视涯分，何阶致此？而今谷林启隧宸卫将移，衽席遗簪，缠哀罔极。方愿整素而攀慕，奉剑舄而崩号，送往以穷，事居方永。时希宸鉴，曲遂荒襟，伏纸失图，罔知攸措。


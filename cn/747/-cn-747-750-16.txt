○吐突士煜妻封雁门郡夫人制

敕。《诗》美夫人，《礼》称内子，允膺腹心之任，宜从家室之荣。弓箭军器等使特进行右领军卫大将军知内侍省事上柱国阴山县开国公食邑一千五百户吐突士煜妻咸阳县君田氏，生於富贵，作配忠贞，柔婉自卑，仪范可则。职勤宾祭，道睦姻亲。既谐闺门，克成妇德。爰加礼秩之贵，以彰辅佐之勤，荣我疏封，无忘内助。可封雁门郡夫人。主者施行。


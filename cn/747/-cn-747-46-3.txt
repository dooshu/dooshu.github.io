○终丧制

三年之丧，天下达礼，苟或变革，何以教人？朕遘兹闵凶，攀号罔极，公卿固请，俾听朝务。斩焉縗绖，痛贯心灵，岂可便议公除，遽移谅闇。昨见所司仪注，今月十三日大祥，十五日从吉。仰凭遗制，又欲抑予，窃惟哀思，深谓未可。其百寮并以此释服，朕将继武丁之道，《素冠》之诗，恭默再周，不忍权夺。凡庶在位，宜悉哀怀。


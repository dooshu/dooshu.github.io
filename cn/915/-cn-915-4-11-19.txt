◇敕司隶校尉部刺史实核水灾（延平元年七月庚寅）

夫天降灾戾，应政而至。间者郡国或有水灾，妨害秋稼。朝廷惟咎，忧惶悼惧。而郡国欲获丰穰虚饰之誉，遂覆蔽灾害，多张垦田，不揣流亡，竞增户口，掩匿盗贼，令奸恶无惩，署用非次，选举乖宜，贪苛惨毒，延及平民。刺史垂头塞耳，阿私下比。「不畏于天，不愧于人」。假贷之恩，不可数恃，自今以后，将纠其罚。二千石长吏，其各实核所务害，为除田租、刍。（《后汉·殇纪》）


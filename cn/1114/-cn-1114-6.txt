雅量

狄梁公与娄师德同为相，狄公排斥师德非一日，则天问狄公曰："朕大用卿，卿知所自乎？"对曰："臣以文章直道进身，非碌碌因人成事。"则天久之曰："朕比不知卿，卿之遭遇，实师德之力。"因命左右取筐箧，得十许通荐表，以赐梁公。梁公阅之，恐惧引咎，则天不责。出于外曰："吾不意为娄公所涵，而娄公未尝有矜色。"

唐公临性宽仁多恕，尝欲吊丧，令家僮归取白衫，僮仆误持余衣，惧未敢进。临察之，谓曰："今日气逆，不宜哀泣，向取白衫且止之。"又令煮药，不精，潜觉其故，又谓曰："今日阴晦，不宜服药，可弃之。"终不扬其过失。

裴度在中书，印忽亡失，度命张筵，举座不晓其故。夜半宴酣，左右曰："印复得。"度不答，极欢而罢。或问其故，度曰："此盖诸胥盗印书券耳。缓之则存，急之则投诸水火。"人服其临事不挠。

阳道州城未尝有所蓄积，虽所服用不可阙者，客称某物可佳可爱，公辄喜授之。有陈苌者，候其始请月俸，常往称其钱帛之美，月有获焉。

韩皋为京兆尹。时久旱祈雨，县官读祝文，专心记公家讳，及称官衔毕，误呼先相之名，皋但惨然，因命重读，亦不加责。在夏口，尝病小疮，令医傅膏不濡，公问之，医云："天寒膏硬。"公笑曰："韩皋实是硬。"初皋自贬所量移钱塘，与李不协。后皋在鄂州，梦万岁楼上挂冰，因自解曰："冰者，寒也；楼者，高也。岂韩皋来代我乎？"意甚恶之，果移镇浙右。

文宗对翰林诸学士，因论前代文章，裴舍人素数称陈拾遗名，柳舍人目之，裴不觉。上顾柳曰："陈字伯玉，近亦多以字行。"

裴晋公为门下侍郎，过吏部选人官，谓同过给事中曰："吾徒侥悻至多；此辈优一资半级，何足问也？"一皆注定，未曾退量。公不信术数，不好服食，每语人曰："鸡猪鱼蒜，逢著则吃；生老病死，时至则行。"其宏达皆此类。

文宗将有事南郊，祀前，本司进相扑人。上曰："方清齐，岂合观此事？"左右曰："旧例也，已在外祗候。"上曰："此应是要赏物，可向外相扑了。"即与赏令去。又尝观斗鸡，优人称叹大好鸡，上曰："鸡好，便赐汝。"

文宗时入阁，郎官有误窥者。上觉之，班退，语宰相曰："适省郎班内第某人，忽斜盼视朕，何也？"裴度对曰："省郎卑微，安得如此！"欲与打著。上曰："此小事，不打了。"

靖安李少师宗闵，不以威重自处，好与宾客饮宴谈笑。善饮酒。暑月临池，以荷为杯，满酌酒，密系持近口，以筋刺之而饮，不尽再举。既散，有人言："昨饮大欢也。"李曰："今日言欢，明前日之不欢。自今好恶，一不得言。"

夏侯孜在举场，有王生者，有时名，遇孜下第，偕游京西，凤翔节度使馆之，从事有宴召焉。酒酣，以骰子祝曰："二秀才明年但得第，当掷堂印。"王生自负，怒曰："吾诚浅薄，与夏侯孜同年乎？"不悦而去。孜后及第，累官至宰相，王生竟无所闻。孜在河中，王生之子不知有隙，偶获孜与其父生平书疏数纸，持以谒孜。孜问其所欲，一以予之，因召诸从事，语其事。

郑公尝拜扫还，白太宗："人言陛下欲幸山南，在外悉装束，而竟不行，何有此消息？"帝笑曰："当时有心，畏卿等嗔，遂停耳。"

卢尚书承庆，总章初考内外官。有督运，遭风失米，卢考之曰："监运损粮，考中下。"其人容自若，无言而退。卢重其雅量，改注曰："非力所及，考中中。"既无喜容，亦无愧词，又改曰："宠辱不惊，考中上。"

李昭德为内史，娄师德为纳言，相随入朝。娄体肥行缓，李屡顾待不即至，乃发怒曰："叵耐杀人田舍汉！"娄闻之，徐笑曰："师德不是田舍汉，更阿谁是？"师德弟为岱州刺史，将别，谓之曰："吾以不才，位居宰相，汝今又拜州牧，叨据过分，人所疾也，将何以全先人发肤？"弟长跪曰："自今唾某面上者，亦不敢言，但拭之而已。以此自勉，庶不为兄忧。"师德曰："此适以为我忧也。夫前人唾者，发于怒也，汝今拭之，是恶前人唾而拭，是逆前人怒也。唾不拭而自乾，何若笑而受之？"当武后时，竟保其宠禄，率是道也。

皇甫德参上书，言："陛下修洛阳宫，是劳人也；收地租，厚敛也；俗尚高髻，是宫中所化也。"太宗怒曰："此人欲使国家不收一租，不役一人，宫人无发，乃称其意！"魏徵进曰："贾谊当汉文帝之时，上书曰：'可痛哭者三，可长叹者五。'自古上书，率为激切。不激切，则不能动人主之心；激切，则似谤讪。所谓'狂夫之言，圣人择焉'。惟在陛下裁察。今苟责之，则于后谁敢言？"乃赐绢二十匹，命归。

陆兖公为同州刺史，有家僮不下马；参军责之，鞭其背见血。因谒曰："小吏犯公，请去。"兖公颔之曰："奴见官人不下马，打了，去也得，不去也得。"参军不测而退。（原注：当曰："不下马，打也得，不打也得。官人打了，去也得，不去也得。"）

袁亻参之破袁晁，擒其伪公卿数十人，州县大具梏，谓必生致阙下。亻参曰："此恶百姓，何足以烦人。"乃笞之，遣去。

韦丹少在洛阳，尝至中桥，见数百人喧集水滨，乃渔者网得大鼋，系之桥柱。丹不忍，问曰："几钱可赎？"曰："五千。"丹曰："吾驴直三千，可乎？"于是与之，放鼋于水，徒步而归。

任迪简为天德判官。军中宴，后至当饮觥酒，吏误以醋酌。迪简以军使李景略令酷，发之则死矣，乃强饮之，遂病吐血。军中闻之皆泣下，景略为之省刑。及景略卒，军中请以为主。自卫佐拜御史中丞，为观军使，终易定节度使。

裴相尝应宏词，崔枢考之不第。及为相，擢之为礼部侍郎，笑曰："此报德也。"枢惶恐欲坠阶，又笑曰："戏言也。"

长庆初，赵相为太常卿，赞郊庙之礼。时罢相二十余年，年七十六，众服其健。右常侍郎孝奕笑曰："是仆为东府试官所送进士也。"

元载之败，其女资敬寺尼真一，纳于掖庭。德宗即位，召至别殿，告其父死。真一自投于地，左右皆叱。德宗曰："焉有闻亲之丧，责其哭踊？"遂扶出，众皆陨涕。








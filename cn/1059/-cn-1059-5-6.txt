○见报司

吴学生计先 【 吴学生计先　说库本「计先」作「计恩」。下文「先」名皆作「恩」。】 ，为人颇刚直明敏，往年馆乡人韩湘家。一日当午，偶隐几假寐，恍惚见二隶自外入，谓先曰：「奉命请君。」先起，随之至门，则舆马驺从，赫奕满道。俄有捧朱衣金带以进者，先便着之，升舆呵引而行。到一大官府，有金紫数辈出迎，揖让而入，坐于堂，谓先曰：「此中缺官，相候久矣。」便请速赴，复送出门而觉，乃曲肱几上耳，心甚怪之。是夕，觉体中不佳，归而卧疾，遂不起。且死，曰：「吾今往东岳作见报司矣。」数日，其妻梦先来家，冠服如贵官，语妻曰：「吾在见报司，司事甚繁剧，赖有乡人常熟金某为同寮，助理文书，甚得其力，可为吾寄声谢其家也。」妻以其言告家人。既而金氏使人来先家通问，云：「吾主金某，常熟学生，今年得疾死，死时自云为冥官，与苏城计某同司。」所言皆与计妻梦合，始信其不诬。自是两家缔交，往来不绝。【 右二事马奇说。】


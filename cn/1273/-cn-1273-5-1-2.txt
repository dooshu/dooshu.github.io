君子以文　文蔚社课艺，丘氏参加该社获选第一名


所以为文，君子考古之心也。夫有文而后学问之事起，考古者所以必资也，君子以之有是哉。且人生之初，无所谓考订之资、讲习之事者，以文字之未兴也。前圣人作，观天察地，依类象形，而文生焉；后之君子乃以足为孳孳，诚以考古之心，舍是末由寄尔。文之始萌于画卦垂象，至于造书契而易结绳，于是文因而大备。

文者，道画也，还道其画，而物象在。是故见迹知为兔，见速知为鹿，形立所以谓之文也。此盖就其初画文字言也。又文者章也，汇集众采而锦绣，合集众字而成辞义。故《系辞》曰：“物相杂，故曰文。”《乐记》曰：“五色成文而不乱。”此就其已成文义者言也。古之人一名一物，一歌一咏，后世往往合数家考证而始明。文固非一人之私事，而天下人之公具也，故曰“书同文”。

夫“反正”为“乏”，“止戈”为“武”，“皿虫”为“蛊”，以至在宋仲子之手曰“鲁”，疑绛老人之年为“亥”，列国之贤士大夫往往能言之。诚以文者，非粗鄙凡俗之事，能文者，必非粗鄙凡俗之人也；不然，君子以之曷故？

夫以有训为为者，《传》所谓鲁故之以是；有训为因者，《传》所谓宋以其善于晋侯是；有训为用者，《传》所谓公以楚师伐齐是。

夫文学有科，经师之授业以之；文苑有传史，官之论人以之。而且经纬天地曰文，道德博闻曰文，勤学好问曰文，帝王定谥又以之，君子而亦以之也。吾知为之溯其始，由形声可以得古文；因之寻其理，由篇章可以得至文；用之抉其疑，由讹错更可以得正文。在君子当亦视为天下公具，而非一人私事，故郑重乎以之耳。

夫其人为君子，其事为文。惟是发思古之幽情，叙同人之乐事而已。而粗鄙凡俗人之事，何自来哉？善观其所以，即知其所会。吾故曰：所以为文，君子考古之心也。

评语：立言典雅，考据精详。






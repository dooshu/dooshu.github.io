◎萧子范

子范字景则，齐豫章王嶷第六子。永明十年，封祁阳县侯，除太子洗马。梁受禅，例降爵为子，历後军记室参军、司徒主簿、丹阳尹丞、太子中舍人。出为建安太守，还除大司马南平王户曹属从事中郎，迁宣惠谘议参军护军临贺王正德长史。随府迁信威长史，领丹阳尹丞，除中散大夫，迁光禄廷尉卿。出为戎昭将军、始兴内史，还除太中大夫，迁秘书监。简文帝即位，召为光禄大夫，不拜，卒。元帝追赠金紫光禄大夫，谥曰文。有《千字文》一卷，《集》十二卷。


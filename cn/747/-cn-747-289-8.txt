○贺圣料突厥必有亡徵其兆今见状

右：林招隐宣敕示臣等：张守云，契丹妇女屈将从突厥出来，知可汗死是实。又云，黄头突厥与默啜突厥争言气，兵马欲斗惊军，屈将然得走来者。参验前後从突厥来者，说事多同，况此妇人，尢为指实，死既非谬，天实诛之。且诸蕃之中，北虏为桀，不待征战，而自取歼夷，此诚天助有道，坐清妖。陛下尝有圣料者，知其必有亡徵，今云兵马自争，其兆已见。伫听其败，但只纳降，亭障息兵，将自此始，不胜欣庆之至。


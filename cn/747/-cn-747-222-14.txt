○为清边道大总管建安王奏失利表

臣攸宜言：今日某乙从峡石山称，前军王孝杰等以某日失利於峡石山。忽闻殒绝，心摧魂死，上孤天威，下惭士卒。死罪死罪，顿首顿首。臣以驽怯，谬职戎麾，衔戴恩荣，统率将士，驱关陇之马，引淮海之饷，旗幕亘於边城，弓甲倾於内府。不堪任使，挠失节度，群帅无决胜之功，偏师有挫衄之咎，长犬羊之孔炽，纵枭獍之未灭。愤结灵，怨毒骨髓，臣实其罪，罪非他人，忍耻苟全，远愧胡颜之责；引慝遄死，内负犹斗之心：无颜，进退靡处。臣既不建师律，有常宪，合即严科，以塞重责。然以见在兵马，交要部统，未敢束手军事，委置旌节，稽缓刑书，伏深兢战。特乞更召严猛，代臣统帅，请归罪司寇，以正国刑，囚伏边陲，唯待斧钺。


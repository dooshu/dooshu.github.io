柳河东外集卷上

[集部,别集类,汉至五代,柳河东集]

钦定四库全书

柳河东外集卷上

唐　柳宗元　撰

赋文志八首

披沙拣金赋【求宝之道　刘庆义世说陆士衡文同乎选才　如披沙拣金往往见宝又见锺嵘文品公外集赋三首皆贞元五年以後举进士时作】

沙之为物兮视污若浮金之为宝兮耻居下流沉其质兮五才或阙耀其光兮六府以修然则抱成器之珍必将有待当慎择之日则又何求配圭璋而取贵岂泥滓而为俦【滓壮士切】披而择之斯焉见宝荡浸淫而顾盼指炫熀而探讨【炫荧绢切熀户广切探音贪】动而愈出幽以即明湼而不淄既坚且好潜虽伏矣获则取之翻混混之浊质见熠熠之殊姿【熠弋入切】久暗未彰固亦将君是望先迷後得孰谓弃予如遗其隐也则杂昏昏沦浩浩晦英姿兮自保和光同尘兮合於至道其遇也则散奕奕动融融焕美质兮其中明道若昧兮契彼玄同倘俯拾而不弃谅致美於无穷欲盖而彰将炯尔而见素不索何获遂昭然而发蒙观其振拔污涂积以锱铢碎清光而竞出耀真质而特殊锥处囊而纎光乍比【赵平原君曰贤者之处世也譬若锥之处囊中其末立见】劒拭土而异彩相符【雷焕得酆城劒取南昌西山下土拭之送一劒并土与张华华以南昌土不如华隂土报雷焕书兼华阴土一斤致焕焕将拭劒转精明也】用之则行斯为美矣求而必得不亦说乎岂独媚旭日以晶荧【晶音精荧惠扃切】带长川之清浅皎如珠吐疑剖蚌之乍分粲若繁星似流云之初卷是以周德思比而岐昌即咏陆文可侔而昭明是选若然者可以议披沙之所托明?金之所裁良工何远善价爰来拂以增光宁谢满籝之学【汉韦贤曰遗子黄金满籝不如教子一经】汰之愈朗讵慙掷地之才【晋孙绰字兴公作天台山赋示范荣期期曰此赋掷地必为金声也】客有希采掇於求宝之际庶斯文之在哉

迎长日赋【三王迎日　题见礼记郊特牲天子适礼用夏郊　四方先柴郊之祭也迎长日之至也注云易说曰三王之郊一用夏正夏正建寅之月也此言迎长日者建卯而昼夜分分而日长也故赋谓寅方卯位以此焉】

惟飨帝以事天必推策以迎日寅方肇建俟啓蛰以展仪【左氏凡祀啓蛰而郊】卯位将初爰用牲而协吉送烈烈之凝气导迟迟之阳律犹分可爱之辉【左氏夏日可畏冬日可爱】式伫寅宾之质【书寅宾出日注云寅敬宾导也】稽之虞典期匪疾而匪徐行以夏时契惟精而惟一职在冯相【周礼春官冯相氏冬夏致日秋冬致月以辨四时之序】事传小正【礼记礼运孔子曰我欲观夏道是故之杞而不足徵也吾得夏时焉注云得夏四时之书其书存者有小正】符上春以备仪必修其始先仲夏而有事故谓之迎时也淑景初延幽阳潜?当四时之首位用三代之达礼探赜索隐得郊祀之元辰极往知来正邦家之大体事冠前古仪标後王皮弁乍临土圭之影犹积【郊特牲祭之日王皮弁以聼祭报示民严上也周礼土方氏掌土圭之灋以致日景注云日景者夏至景尺有五寸冬至景丈三尺其间则日有长短】泰坛既罢玉漏之声渐长【礼记燔柴於泰坛祭天也张衡漏水转浑天仪制曰以铜为器再叠差置实以清水下各开孔以玉虬吐漏水入两壶右为夜左为昼】变熙熙之纯曜流杲杲之晴光壁影始融丽景才凝於城阙轮形尚疾斜晖未驻於康庄是知迎长日之仪实王心之所共兆南郊之位乃阳事之所用故可以知上下之际见天人之交动浮光於俎豆散微照於苞茅周流金石晖照陶匏异乎天纪不修秦伯尚矜其泰畤【以秦本纪及封禅书考之秦襄公作西畤祠白帝至文公作鄜畤宣公作密畤灵公作吴阳上畤祭黄帝下畤祭炎帝献公作畦畤祀白帝皆未尝立泰畤至汉武元鼎中始立泰畤祠太乙则泰畤乃汉立也赋云秦矜泰畤恐误】日官失职晋侯徒继乎夏郊【左氏昭公七年郑子产聘于晋晋侯有疾韩宣子逆客曰寡君疾今三月矣今梦黄熊入於寝门其何厉鬼也对曰昔尧殛鲧于羽山其神化为黄熊以入於羽渊实为夏郊三代祀之晋为盟主其或未之祀也乎韩子祀夏郊晋侯有间】于以迎之则无为者委照将入岂三舍之足凭【鲁阳与韩战酣日暮援戈挥之日反三舍】延光可期胡再中之云假【风俗通曰成帝问刘向俗说文帝及徵後期不得立日为再中向曰文帝少即位不容再中】自然应以繁祉锡之纯嘏礼仪允洽於人神正朔克周於戎夏今我后再新古礼与天地相参应戬谷之宜受之千亿奉郊祀之报至於再三然则迎长日恭祀事并虞夏而何慙

记里鼔【圣人立制　题见晋书舆服志记里鼔车智者研精　驾四形制如司南车又见葛洪所集西京杂记】

异哉鼓之设也恢制度於天邑佐大礼於时行即行赞盛容而立之斯立观其象可以守威仪之三千【礼记礼仪三百威仪三千待其人而後行】节其音可以表吉行之五十【贾捐之传鸾旗在前属车在後吉行日五十里】配和鸾以入用并司南而为急【取车制如司南之义】若乃郊荐之仪既陈封禅之礼攸执经千里之分寸可候度四方而礼容是集施五击於华山之野知雾气已笼用百发乎南山之阳识雷声所及先圣有作後王式遵啓玄机以求旧运智巧而攸新相彼良工自殊昧道之士眷兹木偶应异迷途之人齐步武而无佚差远近而有伦遵大路罔愆乎礼典聼希声克正於时廵虽道有环囘地分险易固善应而莫实谅知机而有为载考载击所辨于长亭短亭【庾子山江南赋十里五里长亭短亭谓五里一短亭十里一长亭】匪疾匪徐足分乎有智无智观其妙矣孰测其微细观其徼矣讵知其啓闭音不衰而得度响其镗而有制【镗音汤诗曰撃鼔其镗】于以翊龙御于以引天旋异铜浑之仪亦可叙紫微之星次殊玉漏之制而能步黄道之日躔周物之智斯设极深之几是研鄙繁音之坎坎陋促节之阗阗妙出人谋思由神假时然後击赞赏典於今兹动惟其常契同文於古者由是皇衢以正帝道斯盛恭出震以成威膺御乾而啓圣我后得以昭文物展声明不????【音愆】於素可举而行宜乎骋墨妙呈笔精固敢先三雅而献赋庶将开万国之颂声

吾子

曰吾子来也以有余而欲及人乎曰然若用子而能使竭忠孝乎曰否夫无忠而忠见无孝而孝闻曷若使不见而忠无闻而孝肃然已出熙然已及夫已也浑然矣乎

刘叟传

鲁有刘叟者尝以御龙术进於鲁公云云刘叟曰岁不雨无以出终无以入民枯然视天卿士大夫絶智谋山川祷神祗以祈咸不应臣投是龙於尺地之内不踰晷雷孚上下雷孚东西於是先之以风腾之以云从之以雨如君之意欲一邑足之欲一国足之欲天下足之鲁公曰斯龙也其神乎是则寡人之国非敢用也刘叟曰臣闻避风雨御寒暑当在未寒暑乎是故事至而後求曷若未至而先备於是鲁公止刘叟而内龙明年果大旱命刘叟出龙果大雨

河间传

河间淫妇人也不欲言其姓故以邑称始妇人居戚里有贤操自未嫁固已恶羣戚之乱尨羞与为类独深居为翦制缕结既嫁不及其舅独养姑谨甚未尝言门外事又礼敬夫宾友之相与为肺腑者其族类丑行者谋曰若河间何其甚者曰必坏之乃谋以车衆造门邀之遨嬉且美其辞曰自吾里有河间戚里之人日夜为饬厉一有小不善唯恐闻焉今欲更其故以相效为礼节愿朝夕望若仪状以自惕也河间固谢不欲姑怒曰今人好辞来以一接新妇来为得师何拒之坚也辞曰闻妇之道以贞顺静专为礼若夫矜车服耀首饰族出讙閙以饮食观游非妇人宜也姑强之乃从之游过市或曰市少南入浮图有国工吴叟始图东南壁甚怪可使奚官先壁道乃入观观已延及客位具食帷牀之侧闻男子欬者河间惊跣走出召从者驰车归泣数日愈自闭不与衆戚通戚里乃更来谢曰河间之遽也犹以前故得无罪吾属耶向之欬者为膳奴耳曰数人笑於门如是何耶羣戚闻且退期年乃敢复召邀於姑必致之与偕行遂入隑州西浮图两间叩槛出鱼鼈食之河间为一笑衆乃欢俄又引至食所空无帷幕廊庑廓然河间乃肯入先壁羣恶少於北牖下降帘使女子为秦声倨坐观之有顷壁者出宿选貌美阴大者主河间乃便抱持河间河间号且泣婢夹持之或谕以利或骂且笑之河间窃顾视持已者甚美左右为不善者已更得适意鼻息咈然意不能无动力稍纵主者幸一遂焉因拥致之房河间收泣甚适自庆未始得也至日仄食具类呼之食曰吾不食矣且暮驾车相戒归河间曰吾不归矣必与是人俱死羣戚反大闷不得已而俱宿焉夫骑来迎莫得见左右力制明日乃肯归持淫夫大泣啮臂相与盟而後就车既归不忍视其夫闭目曰吾病与之百物卒不食饵以善药挥去心怦怦恒若危柱之弦夫来辄大骂终不一开目愈益恶之夫不胜其忧数日乃曰吾病且死非药饵能巳为吾召鬼解除之然必以夜其夫自河间病言如狂人思所以悦其心度无不为时上恶夜祠甚夫无所避既张具河间命邑臣告其夫召鬼祝诅上下吏评验笞杀之将死犹曰吾负夫人吾负夫人河间大喜不为服辟门召所与淫者倮逐为荒淫居一岁所淫者衰益厌乃出之召长安无赖男子晨夜交於门犹不慊又为酒罏西南隅已居楼上微观之凿小门以女侍饵焉凡来饮酒大鼻者少且壮者美顔色者善为酒戏者皆上与合且合且窥恐失一男子也犹日呻呼懵懵以为不足积十余年病髓竭而死自是虽戚里为邪行者闻河间之名则掩鼻?额皆不欲道也柳先生曰天下之士为修洁者有如河间之始为妻妇者乎天下之言朋友相慕望有如河间与其夫之切密者乎河间一自败於强暴诚服其利归敌其夫犹盗贼仇雠不忍一视其面卒计以杀之无须臾之戚则凡以情爱相恋结者得不有邪利之猾其中耶亦足知恩之难恃矣朋友固如此况君臣之际尤可畏哉余故私自列云筝郭师墓志【郭师时之善筝者故以是称焉志云丁酉之年秋季月阙其团於是始盖元和十二年九月十六日也又云仁人我哀埋勿弃以是日葬也公时在柳州刘梦得集有与公书云发书得筝郭师墓志一篇以为其工独得於天姿使木声丝声均其所自出抑折愉怿学者无能知又云郭师与不可传者死矣弦张柱羌枵然貌存中有至音含糊弗闻噫人亡而器存布在方策者是已余之伊郁也岂独为郭师发耶想足下因仆书重有慨耳盖覩郭师之事观公之文而有感也】

郭师名无名无字父爽云中大将无名生善音能鼔十三弦【阮瑶筝赋曰筝长六尺以应律弦十有二象十二时柱高三寸象三才唐史音乐志云筝本秦声也制与瑟同而弦少案京房造五音唯此瑟十三弦此乃筝也今雅乐清乐筝并十有二弦他乐皆十有三弦郭师所能者盖十三弦者也】其为事天姿独得推七律三十五调切密邃靡布爪指运掌掔使木声丝声均其所自出【掔旧作紧胥山沈公谓当作掔音於焕切仪礼曰鈎中指结於掔掌後节中也又音牵音悭撃也牵也】屈折愉绎学者无能知自去乳不近荤肉以是慕浮图道既失父母即弃去兄弟自髠缁入代清凉山又南来楚中然遇其故器不能无抚弄吴王宙刺复州或以告乃延入强之宙号知声音拚蹈以为神奇会宙贬贺州遂以来性爱酒不能已因纵髪为黄老术薛道州伯高抵宙以书必致之至与坐起伯高襃邪人也嗜其音至善处辄自为击节教阍管谨视出入饵仄栢不食糓三年变服遁逃九疑丛祠中披取之益善亲遇终不屑卒乘暴水入小舩下岣嵝山求道籙会欧阳师死不果受张诫副岭南又强与偕诫死至是抵余时已得骨髄病日犹鼔音四五行居数日益笃既病自为歌死三日葬州北冈西志其词曰云州生柳州死年五十病骨髄天与之音今止矣丁酉之年秋既季月阙其团於是始心为浮图形道士仁人我哀埋勿弃

赵秀才羣墓志【志云元和庚寅神永戢又云仆夫返柩当啓蛰元和五年正月也】

婴臼死信孤乃立【赵氏在春秋时事晋至景公三年大屠岸贾杀赵朔赵同赵括赵婴齐灭其族赵朔妻成公姉有遗腹走公宫赵朔客曰公孙杵臼杵臼谓朔友人程婴曰胡不死婴曰朔之妇有遗腹若幸而男吾奉之後果生男屠岸贾索之婴与杵臼谋乃取他人子使杵臼负而匿诸将遂索杵臼杀之程婴与赵氏真孤俱匿山中至十五年景公疾卜云大业之後不遂者为祟於是召赵孤及程婴复与赵田邑如故】王侯世家天水邑羣字容成系是袭祖【古本於祖字下空三字一本无空】仕相及嗟然秀才胡汲汲体貌之恭艺始习娶於赤水礼犹执南浮合浦遽远集元和庚寅神永戢问年二纪益以十仆夫返柩当啓蛰潇湘之交瘗原隰稚妻号叫幼女泣和者凄欷行路悒追初悯天铭兹什

太府李卿外妇马淑志【公集有与李睦州书名字皆不得而详然公志及其私必与公相厚者元和五年公时与李俱在永州故云卒於湘水之东志是时作也汉书齐悼惠王其母高祖微时外妇也顔师古曰谓与旁通者其云外妇本此】

氏曰马字曰淑生广陵母曰刘客倡也淑之父曰揔既孕而卒故淑为南康讴者李君为睦州诋狂寇见诬左官为循州録过而慕焉纳为外妇偕窜南海上及移永州州之骚人多李之旧日载酒往焉闻其操鸣弦为新声抚节而歌莫不感动其音美其容以忘其居之远而名之辱方幸其居是也元和五年五月十九日积疾卒于湘水之东葬东冈之北垂年二十四铭曰

容之丰兮艺之功隐忧以舒和乐雍佳冶雕殒逝安穷谐鼔瑟兮湘之浒【谓湘灵鼓瑟也】嗣灵音兮永终古

柳河东外集卷上








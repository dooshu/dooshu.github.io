李新　送吕兴元

身离梁苑初蚕月，脚蹈秦云已麦秋。

要见使君恩惠久，滔滔长伴汉江流。

李新

李新　送吕兴元

梯天悬阁马行空，旌旆悠悠照谷红。

灵凤阴寒春过晚，万山犹有牡丹风。

李新

李新　送吕兴元

冰壶旧映蓝溪玉，璧乘曾依白帝城。

明日武林山下路，过桥唯有杜鹃声。

李新

李新　送吕兴元

太平天子事东封，洛苑回銮访侍中。

自古相门终出相，试持圭璧近重瞳。

李新

李新　送吕兴元

雾豹平时岂一班，定将清对领威颜。

东南民病知多少，莫把皇华误出关。

李新

李新　送吕兴元

行入云衢路未通，主人明日复观风。

几声寒鹊江村暮，烟雨潇潇失去鸿。

李新


○请以讲读尚书周易道德庄列宣付史官奏

臣等伏承陛下讲读《尚书》、《周易》、《道德》、《庄》、《列》毕。圣心宏道，国训崇儒，元风远被，更自兹始。况以事殷四海，念切万方，日旰罢朝，既披文於内殿；风回问俗，亦函丈於行宫：汉皇乙夜，无以过此。悟老庄之旨，齐物而仁恕以行；运尧舜之心，稽古则宪章攸备。钩深致远，不疾而速，陶钧庶类，品物之欢幸实深；宏奖大猷，简策之辉光载远。臣等叨陪献纳，窃奉徽音，庆跃之诚，倍百常品，伏望宣付史官，腾芳盛烈。


44　宵雅肄三讀法


「宵雅肄三」，麗澤論説以爲「夜誦」，此門人記録之失。讀詩記取鄭、董二子以「宵」爲「小」，則「夜誦」之説非矣。

【何云】麗澤論説，亦東萊緒言。

【元圻案】吕成公禮記説曰：「舊説『宵』爲『小』，大抵經書字不當改。宵乃是夜，何故夜誦？蓋夜間從容無事，諷誦吟詠，善端良心，油然而生。此『宵雅肄三』之意。」故門人録於麗澤論説中與？讀詩記十七鹿鳴之什下引學記曰：「宵雅肄三，官其始也。」鄭氏曰：「宵之言小也。肄，習也。習小雅之三，謂鹿鳴、四牡、皇皇者華也。」董氏曰：「古者宵、小同，故謂小人爲宵人。」〇四庫全書總目子部儒家類：「麗澤論説集録十卷，宋吕祖謙門人雜録其師之説也。前有祖謙從子喬年題記，稱先君嘗所裒輯，不可以不傳。喬年，祖謙弟祖儉之子。」






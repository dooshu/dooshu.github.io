江上望皖公山





《唐书·地理志》，舒州怀宁县有皖山。《太平御览》：《汉书·地理志》曰：皖山在灊山，与天柱峰相连，其山三峰鼎峙，叠嶂重峦，拒云概日，登陟无由。《山经》曰：皖山东面有激水，冬夏悬流，状如瀑布，下有九泉井，有一石床，可容百人。其井莫知深浅，若天时亢旱，杀一犬投其中，即降雷雨，犬亦流出。《方舆胜览》：皖山在安庆府淮宁县西十里，皖伯始封之地。《江南通志》：皖山，一名皖公山，在安庆府潜山县，与潜山天柱山相连，三峰鼎峙，为长、淮之扞蔽。空青积翠，万仞如翔，仰摩层霄，俯瞰广野，瑰奇秀丽，不可名状。上有天池峰，峰上有试心桥、天印石。瓮岩状如瓮，人不可到。有石楼峰，势若楼观。



奇峰出奇云，秀木含秀气。清宴皖公山，[一]巉绝称人意。[二]独游沧江上，终日淡无味。[三]但爱兹岭高，何由讨灵异。默然遥相许，欲往心莫遂。待吾还丹成，[四]投迹归此地。

[一]扬雄《校猎赋》：于是天清日晏。颜师古注：晏，无云也。陆游《入蜀记》：北望，正见皖山。



[二]太白《江上望皖公山》诗：“巉绝称人意。”“巉绝”二字，不刊之妙也。



[三]《老子》：“道之出口，淡乎其无味。”



[四]甄鸾《笑道论》：《神仙金液经》云：金液还丹，太上所服而神。今烧水银，还复为丹，服之得仙，白日升天，求仙不得此道，徒自苦耳。






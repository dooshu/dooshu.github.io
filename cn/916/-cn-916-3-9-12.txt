【六言诗】

〖十章。〗

〖《诗纪》作六言十首。周树人云。各本取每首之第一句别立一行为子目。《诗纪》亦然。○逯案。此诗乃一首十章。不得列为十首。又各篇起句率与本篇为韵。自是诗之本文。不应列为子目。再各起句皆五言。题为六言诗。似亦不合。窃谓此诗起句沿用楚歌句式。上三下二为实字。中间联以兮字。而足为六言。后人逞臆删去兮字。遂致此谬。〗

惟上古尧舜。二人功德齐均。不以天下私亲。高尚简朴慈（《诗纪》作兹。）顺。宁济四海蒸民。

唐虞世道治。万国穆亲无事。贤愚各自得志。晏然逸豫内忘。佳哉尔时可憙。（即喜字。○三字旧注。《诗纪》作喜。）

智慧用有（《诗纪》缺此字。周树人云。案当作何。）为。（此句当作智慧何为用。用与下文叶韵。）法令（《诗纪》缺此字。）滋章寇生。纷（本集作自。）然相召不停。大人玄寂无声。镇之以静自正。

名与身孰亲。哀哉世俗徇荣。驰骛竭力丧精。得失相纷忧惊。自贪（《诗纪》作是。）勤苦不宁。

生生厚招咎。金玉满堂（本集作屋。）莫守。古人安此鹿丑。独以道德为友。故能延期不朽。

名行显患滋。位高势重祸基。美色伐性不疑。厚味腊毒难治。如何贪人不思。东方朔至清。外似（《诗纪》作以。）贪污内贞。秽身滑稽隐名。不为世累所撄。所欲不足无营。

楚子文善仕。（本集作士）三为令尹不喜。柳下降身豪耻。不以爵禄为已。靖恭古惟二子。

老莱妻贤明。（《诗纪》作名。）不愿夫子相荆。相将（本集作将身。）避禄隐耕。乐道闲居采[艹/汧]。（《诗纪》作萍。）终厉高节不倾。嗟古贤原宪。弃背膏粱朱颜。乐此屡空饥寒。形陋体逸心宽。得志一世无患。（○本集一。《诗纪》十八。）


○卫状称扬州贡大人鲁敬身长九尺力敌十夫配上押门凶粗酗酒不堪宿卫请退还本邑（左右监门卫二条）

铜街八会，开十二之通门；金城九重，列三条之广路。严扃设禁，随日月之昏明；秘键凝规，顺阴阳以开阖。龟掩映，对金马以翻光；鹤钮参差，间铜人而乱色。押门守当，必藉身材；击柝防闲，良资壮健。鲁敬家临海曲，禀大海之精灵；地迩江滨，得长江之粹气。容仪绝大，骨节非常，批熊拉虎之威，扛鼎翘关之力。冯勤八尺，象貌过人；虞延十围，英资出众。置之阶陛，可以启发朝端；列於宫闱，可以光辉廊庙。昔季布使酒，响振於河东；樊哙饮卮，功高於霸上。典韦长啜，身为时倾，蔡裔雄声，才堪国用。凶粗小失，可峻之以刑书；沈酗微愆，可惩之以清宪。宜渐戒励，未可退还。


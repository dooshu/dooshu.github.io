○登春台赋（以“晴眺春野，气和感深”为韵）

惟穷愁之伊郁，嗟大块之劳生。登春台而写望，独观化以娱情。熙熙然不知吾之丧我，悠悠尔方悟象之难名。矧夫见千门之景霁，逢六合之风清。夫何化者之自化？使夫成者之自成。乐以忘归，叹盘游之楚后；极而起恨，痛伤心於屈平。然则春之为气，可以感人；台之为高，可以观徼。总山川以穷览，极宇宙而遐眺。俯瞻魏阙，散嘉气之氤氲；延望天门，登大明之晶耀。於时也，三农伊始，百卉皆春；天地相近，雷鲜屯。欣太之在震，嘉勾芒之在辰。以斯观乎天倪，乃无所不至；以是观乎王化，亦何远不均？稽乎登台之意也，寓兴实繁，忘情盖寡。独有役於耳目，匪安排於原野。争徇物以矜能，建升高而自下。庸讵知澹乎无为，道之所贵。起乎累土，采老氏之元言；歌彼载阳，识诗人之所谓。方发生之道达，属阳和之布气。登台谓何？雅兴逾多。玩韶景而则丽，聆微风而转和。虽黄鸟之可悦，无同人而则那。时来何欢？物至而感。思千里之遐骋，登九层以流览。褰裳未济，徒有望於江湖；藻鉴高悬，且欲呈其肝胆。故其取类也达，寓兴也深。庶鉴登高之赋，无遗入爨之音。

张何

何，大历中进士。


仲并　上孟郡王生辰三首

霜余晴日照堤沙，早晚天墀下白麻。

有吏当筵歌湛露，须公满斚泛流霞。

篇章况是万人敌，阀阅相仍百乘家。

落帽何须定重九，探先三日醉黄花。

仲并

仲并　上孟郡王生辰三首

先门勋业画图中，又见麒麟第一功。

吹帽龙山前日事，还珠合蒲昔人风。

满籯何有简编足，荐牍无心天地公。

谁说维熊契占梦，君王卜处本非熊。

仲并

仲并　上孟郡王生辰三首

月挂微弦天未霜，初筵遽作十分凉。

饱参平日安心法，自是长年却老方。

诏下龙墀思旧德，名标雁塔看诸郎。

殷勤为采瀼潭菊，满泛西风岁岁觞。

仲并


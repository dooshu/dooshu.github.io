○为薛岌谢赐宅状

右件宅先赐臣亡弟嵩，比缘空闲，臣遂权住。某年月日，中使某至，奉宣进止，转以赐臣，并敕所司改给公验。臣素空行艺，久遭胁。陛下特存要领，更齿班荣，宥以非常之恩，加以超等之赐。自典环列，职在警巡，岁月徒深，涓尘罕录。岂谓叨承後命，曲被殊私；赐以荫庇之地，永为子孙之业。生轻施重，内省知惭，捐躯报德，实臣志愿。


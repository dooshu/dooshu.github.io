○郜国大长公主别馆安置敕

妖妄莫甚於巫蛊，罪恶莫逾於奸乱，迹涉於此，刑其舍诸？郜国大长公主，澡质天潢，不慎其德，行违礼法，志匿回邪。信妖孽之虚言，求厌胜之非福。悯其将老之年，从我议亲之典，置於别馆，勿谓无恩。其子萧位，不思谏正，手疏祝词；其弟萧佩、儒、偲，及异父兄驸马都尉裴掖，相与知情，陷於不义。蜀州别驾萧鼎、商州丰阳令韦恪、前彭州司马李万等，谬居清贯，轻紊常伦，在其门庭，多行秽德。忝列衣冠之绪，岂宜履舄之交。宜令京兆府决重杖四十，配流贺州。裴掖绵州安置，萧佩、儒、偲等并配房州安置，其萧位等并驰驿发遣。


○止御馬監討馬疏 【 止討馬】

題為恪遵　明旨、議停濫討寺馬、以復　祖制事、該御馬監太監高相等題討馬匹、奉　聖旨、這馬匹著照數給與、兵部知道、欽此、臣等查得大明會典內、止開本部每歲于北直隸保定等府派取乳馬五十匹、驗送御馬監擠乳、以供膳羞之用、自永樂至嘉靖中並無開有該監討民馬事款、此我　成祖文皇帝開創之明例。所當萬世恪守也。至嘉靖四十五年九月本部備查該監馬匹錢粮數目奏請、令廵青科道官每年查點馬匹草料若干、務要明白追究下落、著為例、題奉　欽依、以後不許朦朧奏討、自取參究、此我世宗皇帝嚴禁之明旨所當萬世恪守也萬曆七年十二月、該本部議得該監奏討馬匹、中間原無征調又不見開有倒損數目、乞請俯從停止、勑令該監清查釐革等因、奉　聖旨、卿等說的是、但朕有事山陵該監馬匹偶缺、准量給一千五百匹、以後不許再討、欽此、是我　皇上裁革明旨。炳如日星。中外臣工所當恪守者也。今該監太監高相、又題請要討太僕寺馬三千匹、竟將　皇祖舊制。立言殊妙及近奉　皇上不許討明旨。不入本內。以致奉旨准給。臣等查該監所收各處貢馬歲額甚多、又益以隆慶元年、萬曆三年七年、三次例外所討寺馬、至于六千、既無征調騎操、何為槩稱缺乏、今　聖駕謁陵郊祀、計期尚遠、而又輒預增三千、豈真供備　上用、不過求增馬一匹、則增一匹草料。增馬三千。則增三千草料。馬愈多而銀愈多。銀愈多而利愈多。情狀昭然、人所易見、及查戶部每年支放該監馬草一百七十四萬束、料四萬七千石、歲費銀一十二萬餘兩、每年俱全徵全給、毫無拖欠、使不通同商人高估價銀。侵費冐耗。盡以芻豆朝夕餧養。則天閑良驥。雲錦成羣。何至于減損缺乏。雖年久不免老瘦。亦宜明開的數。奏請酌量補給。駁得確實無以飾辨今止求增馬。而不言老瘦開除之數。止言馬少而不言扣剩草料之數。不知管牧人員。所司何事。該監何不一查究耶。太僕寺馬匹、專備在內三營。在外薊密等鎮。不時請討。臣等恐將來不繼。每年兌給。各不過一千餘匹。兌給之後倒損者、即在本軍名下查扣草料、追樁銀入官、仍併將官、計分數題參罰治、今該監馬匹、日支草料、則分釐不少問馬數則多寡不知、其老損開除者、亦無人查究下落、法行自近、而中外不平如此何以服征操軍士之心、臣等于去年護駕謁陵、見該監馬匹堪騎者、不十之一二、其瘸瘦難勝鞍轡、倒籍路傍者眾、不知歲額草料何用。而令御馬至于如此。今又增討三千、計馬一匹、民間費銀三十兩、馬至三千費艮九萬兩、而起俵寄養、草料所需、猶不在內。皆閭閻小民之脂膏也、若如數給與、不惟兌軍之馬漸乏、而一自入監之後、則民間九萬餘金俱付之無用矣、臣等叨任兵曹、職專司馬、惟知　皇祖舊制、我皇上明旨當遵、不敢曲狥該監之請、以負　皇上委任之重、故敢備陳始末、仰干天聽、伏乞　皇上仰思祖制當遵俯察臣等所言可採、將該監今討馬匹、悉從停止、仍勑該監將見在馬匹。嚴督管領人員。用心餧養。如倒損數多。雖不能如營軍盡法處究。亦宜少示懲責。以儆將來。仍恪遵明旨。以後不許再討。如恭遇郊祀謁陵駕輿侍從。應用馬匹。或有不足。容臣等查照萬曆八年十一年事例。量撥鄰近寄養京營廵捕等馬暫用。處置甚妥事畢仍照原數發還。其該監見今所養馬匹、及草料出入額數、年久未經清查、以致該監每次請討、該科及本部即連章執奏、緣未有定規、故遵行不便、合候命下、本部移交廵青科道、會同該監及戶部委官、將在監馬匹、備細清查原額若干、每年續收進貢馬若干、即今實在若干、老弱倒損應補若干、備細開揭、進呈　御覽、仍造冊送部、以後每年終俱照各馬房事例一體遵行、庶　皇上之明旨、得旨該監馬匹委的不敷著照數給與可以昭垂于後世、　皇祖之舊制、可以光復于今日、而國計軍務、均有攸賴矣、


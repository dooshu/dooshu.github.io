158　官賜額者爲寺　私造者爲招提蘭若　蘭若者唐言無諍　中條山太和寺賜額


通鑑唐武宗紀考異云：「會要：元和二年，薛平奏請賜中條山蘭若額爲太和寺。蓋官賜額者爲寺，私造者爲招提、蘭若，杜牧所謂山臺野邑是也。」【原注】杭州南亭記：「武帝去山臺野邑四萬所。」

【元圻案】此條全録考異之文。原注明杜牧之文，見南亭記也。〇通鑑會昌五年：「五月，祠部奏括天下寺四千六百，蘭若四萬。」注：「若，人者翻。釋氏要覽曰：『蘭若者，梵言阿蘭若，唐言無諍也。』」注又云：「釋書曰：『招提、菩薩皆佛名，故號寺或謂之招提。』增輝記曰：『招提者，梵言拓鬭提奢，唐言四方僧物，後人傳寫之誤，以「拓」爲「招」，又省去「鬭奢」二字，只作「招提」，即今十方寺院是也。』」〇舊唐書一百二十四薛嵩傳：「嵩，絳州萬泉人。子平，元和七年，淮西用兵，自左龍武大將軍授兼御史大夫、滑州刺史、鄭滑節度觀察等使。」又良吏傳下：「薛苹，河東寶鼎人。」新唐書一百六十四薛苹傳：「苹父順爲奉天尉。」非一人也。今本會要四十八議釋教下：「太和二年，河中觀察使薛苹奏：『中條山蘭若營建之初，有兩泉涌出，請賜額爲太和寺。』從之。」温公通鑑考異引之，似誤太和爲元和，薛苹爲薛平。

【何云】丙戌春日，重閲一過，其中徵引之書仍有未能盡悉者，甚滋學荒記疏之懼。七月二十六日以病在告，漫記卷尾。

【方粹然心醰云】何先生於前輩一話一言，奉爲格人元龜之訓。故丹黄點勘，至於再四，與閻先生校本合之爲兩美。承學之士，不可以一日不讀也。

潛丘、義門、謝山三先生皆篤嗜此書，考訂釋箋，不遺餘力。而潛丘又三屬人入鄞訪求深寧之行狀、神道碑、墓誌，欲附之卷尾；求其畫像，欲摹之卷首，而皆不可得。即以其自題三十八字勒諸目次之前，其風味更不可及已。前輩讀書，真實如此，後學胡可忽諸？又按謝山同谷書院記云：「深寧生平大節，自擬於司空圖、韓偓之間，良無所媿，而其學術獨得吕學之大成。或曰：深寧之學得之王氏埜、徐氏幾，王、徐本之西山真氏，實自詹公元善之門，爲朱子再傳派系，而深寧又頗疑吕學未免和光同塵之失，則子之推爲吕氏世嫡也何與？曰：深寧論學，蓋亦兼取建安、江右、永嘉諸家，然其綜羅文獻，實師法東萊。況深寧少師迂齋，則固明招之傳也。」因讐校三箋而節録此記，溯其學統所由來云。嘉慶七年二月，古堇後學屠繼序識於粤東海陽縣署中。






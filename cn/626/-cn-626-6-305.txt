帅思南机四首

【送客寓清凉寺一首（世传旧有胭脂井）】

水殿清幽歌管余，今朝化作梵王居。

后庭花谢胭脂冷，犹自凉风薄绮疏。

【秋雨三首】

畏景常欣秋候至，秋深萧瑟又堪伤。

楚山落木初悲客，巫峡啼猿正断肠。

土鼓迎寒虫织苦，金风啸律雁飞忙。

那堪寂寞荒斋里，雨滴梧桐夜未央。

秋仲凄凄雨脚垂，那堪秋杪益如丝。

登楼气色朱华尽，闭户云深碧藓滋。

鸠雀凝阴犹自化，矰蛸挂牖正堪悲。

遥怜江海羁人泪，却虑边陲胡马驰。

拟岘台前新水盈，凭高廓落尽秋声。

地藏炎热乘阳极，人善忧思感气清。

四运偏宜伤宋玉，五悲犹复类卢生。

缠蚕处茧纷相似，欲学冲虚一魄营。


张耒　发岐亭宿故镇三首

我别竟陵时，楚稻如碧丝。

秋风发齐安，稻穗如植旗。

流年去荏苒，客路何逶迤。

弛担终未卜，永负山中期。

张耒

张耒　发岐亭宿故镇三首

乘月入秋山，月午山蹊静。

森森松竹林，夹道散疏影。

阴风留暗壑，白露蒙朝岭。

耿耿村鸡鸣，坐感单衣冷。

张耒

张耒　发岐亭宿故镇三首

征人不敢安，蓐食待明发。

润冲石上云，冷踏松间月。

艰难付一笑，岁月惊屡阅。

偃亚道傍松，茯苓应可掘。

张耒


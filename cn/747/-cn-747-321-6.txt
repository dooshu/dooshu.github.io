○故相国兵部尚书梁国公李岘传

梁国公讳岘，字某，其先陇西人。曾祖曰吴王，太宗爱子也。父曰信安郡王，元宗之大臣、肃宗之军佐也。公年二十，学道於大智禅师，志深行苦。禅师谓曰：“汝当为国家陈力，缘不在此也。”自太子通事舍人五迁为魏州刺史，化行河朔，再迁为京兆尹。岁大水，至尊幸温汤，每冬为恒，畿辅进奉万计，公止府县无所献。上知其简亮，益以重之。甸服千里，饥不为害，忠矣哉！权臣所排，出守零陵。再迁御史中丞荆州等五道副元帅，徵为宗正卿、凤翔太守。时兵荒之後，两京未复，公为政，人不劳而公赋足，智矣哉！除尚书左丞、礼部尚书、御史大夫兼京兆尹。公明赏罚而隐人过，下吏不逮，上延威伸，令引自谢，责而慰安之，推德及人，刚柔皆化，仁矣哉！平讼狱刑，察以人情，断以古义，正词匡上，直法伸下，明矣哉！迁吏部尚书、平章事。以正直进，以正直退，贬蜀州刺史。迁为御史大夫兼江陵尹节度观察使，入为礼部尚书、宗正卿，加黄门侍郎、平章事。以道事君，不可则止，可谓大臣欤！行垂益之道，事尧舜之君，公志不申，元元失望。除太子詹事，又历御史大夫、礼部尚书，迁吏部，领迁（当作选）江西。改兵部，复命至南阳，诏兼衢州刺史。一州之人，如得父母。永泰二年八月，薨於衢州。一州之人，如绝乳育。天地痛心，朝廷悲怀，赠太子少师，谥曰某。兵部尚书、少师，同先父之职，国家孝治，追其世德乎？周之兴也，内有周、召，外有伯禽、康叔；汉之盛也，东平入辅。圣德巍巍，公为股肱。卫侯之哭柳庄曰：“非寡人之臣，社稷之臣也！”公可谓社稷之臣欤！夫子称闵子骞曰“孝哉闵子骞”，称史鱼曰“直哉史鱼”。宣盛德者，一言蔽之。与公游者，咏公之德曰：“柱石天下，仪刑缙绅，宋、韩、房後，惟公一人。”公享年五十五。伯兄亘，户部尚书，统江淮，尝与公并为御史大夫。及公之逝，伯季同齿，哀哉！仲兄峄，户部尚书散骑常侍。一门亲贤，继美结荣，盛矣哉！公嗣子大理司直孝孙，孤女范阳卢浩妻，衣有馀礼，孝因其心，孝矣哉！哀奉世父尚书公之裳帷，自信安归於上都，跣行号哭三千馀里，以大历二年某月日，窆於某原，礼也。夫人河南独孤氏焉。夫人某官某之女，以才淑礼法，闻於邦族。公为茂德，崇勋之後，享大名尊位，有令兄弟，有贤夫人，有孝男，有孝女，全美如是，虽古烈无之。


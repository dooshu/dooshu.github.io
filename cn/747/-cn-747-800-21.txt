○小名录序

天地万物，杂然而生。圣人居其中，强为之命称。或以义，或以形，或因其自然。天地取其义者也，日月取其形者也，鸟兽因其自然者也。人既列氏赐族矣，得不务佳名而纪之？盖取婴儿三月目能旬，与人喜笑相答，因以名分之。以入生人之籍，贵贱一也。故《传》曰：“子生三月之末，择吉日，翦发为髻，妻以子见於父，执子之手，咳而名之。”夫告宰曰：“某年某日生。”宰告闾史，书为二，其一藏於闾府，其一献於州伯，州伯命藏诸州府。诸侯世子则名而告之庙，为宗主也。天子则告於郊，见於天，明当继父承天也。二十而冠，冠而字之，表其成人也。所谓名以立身，字以表德也。申曰：“名有五，有信有义有象有假有类。以名生为信（若鲁公子有），以德命为义（若文昌武发），以类命为象（若孔子首象尼某），取於物为假（若伯鱼名鲤），取於父为类（若子同与父同生日）。不以国，不以官，不以山川，不以隐疾，不以畜牲，不以器币。周人以讳事神，名终将讳之故也。三代之时，至殷尚质，直以生日名之，太甲、太乙、武丁是也。周以伯仲次之，太伯、仲雍、叔达、季历是也。自周以降，随事而名之，至有黑臀、黑肱之鄙，羊肩、狐毛之异。负刍之贱，御寇之强，杵臼、蘧、髡顽、狂狡、无知、无忌、不寿、不臣，皆名不正而言不顺也。鲁叔孙庄叔之败狄也，以虺豹名其子。晋穆姜以条之役生太子，命之曰仇，其弟生又以千亩之战，命之曰成师。师服曰：“异哉君之名子也，始兆乱矣。”汉灵帝名二子曰史侯、董侯。既立为帝矣，後皆退之为诸侯之应也。如此吉凶悔吝，於是乎皆在。古人生而名之，长而行之，尚存其朴也。末世浮伪日生，幼虽行於闺门，长不达於州里，故又有官名小名之别。苟不因事而载之，则幼之名，没然不闻於後矣。彼吉凶悔吝，何从而知之？今自秦汉以来，编而纪之，至於神仙玉女之名，妇人臧获之字，亦无弃焉。及名涉怪奇，近於图谶者，亦附於内，谓之《小名录》。夫近者详，远者略，势使然也。其间遗落，请俟博闻。


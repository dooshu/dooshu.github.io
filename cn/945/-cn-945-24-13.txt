次对状

右臣职忝掖垣次当言事合伸鄙见上凂宸聪臣窃以求材审官方今之急务振淹擢隽稽古之令猷故择善而称选衆而举者三代之彛章下诏郡国悬科有司者两汉之茂典不仁斯远得士乃昌垂于策书诞彰格训恭惟国家承五代之季开万世之基三叶重光九畴式叙至于并建衆职无旷庶官捜扬仄微登进茂异崇泽宫之选复试可于广庭设制科之目亲延见于便坐时下尺一俾公卿而论荐申命外计分县道以察廉乃至植谏鼓以来直言置公车而遵旧典开自荐之路擢不羁之才万几之繁畴咨听纳一介之善擦拭进用盖于天下贤士大夫无所负矣然或前代之经制载籍之旧闻未之申明有所阙漏此亦可惜焉臣窃见今吏部流内铨凡幕府州县之职尽得考其殿最引对轩陛黜陟之命禀于宸旨资品之格循乎定规兹所谓官修其方事无矫举者矣而书判之设亦足辩材而国朝已来未尝责实逮太平兴国之初始定等第优劣申以陟降之命强学待问之臣颇获于褒陞窃禄无状之人亦加于惩艾汔今遵守成宪下无间言其于慎重官人澄汰缪滥画一之法既尽美矣若乃搜罗羣萃登擢髦俊旁求之义尚或阙如臣窃见天下吏员几于数千罢秩去官出入选调其人固已多矣先儒称三人有师前王耻一夫不获而诜诜济济岂无怀材藏用角立頴脱之人但恨取之之术有所未尽且唐制吏部有博学宏词书判拔萃平判入等三科盖求之于常调中非为草泽设也伏望皇帝陛下特诏册府讲求旧章申饬天官奉行故事刈其翘楚被以宠灵下既无于滞才人亦耸于学古如此即思皇多士近比成周之隆允厘百工远追有虞之盛干犯宸扆伏俟采收臣无任云云


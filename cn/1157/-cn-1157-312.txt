●卷三百十二　物异考十八

○豕祸

《左传》齐襄公田于贝邱，见豕。从者曰："公子彭生也。"公怒曰："射之！"豕人立而啼，公惧，堕车，伤足丧屦。刘向以为近豕祸也。未几，公为公孙无知所弑。

汉昭帝元凤元年。燕王宫永巷中豕出圂，坏都灶（师古曰："圂者，养豕之牢也。都灶，烝炊之大灶。圂胡顿反。"），衔其鬴六七枚置殿前（鬴，古釜字）。刘向以为近豕祸也。时燕王旦与长公主、左将军谋为大逆，暴急无道。灶者，生养之本，豕而败灶，陈鬴於庭，鬴灶将不用，宫室将废辱也。燕王不改，卒伏其辜。京房《易传》曰："众心不安君政，厥妖豕入居室。"

吴孙皓时，野豕入右司马丁奉营。此豕祸也。後奉见遣攻榖阳，无功而反。皓怒，斩其导军。及举大众北出，奉及万彧等相谓曰："若至华里，不得不各还也。"此谋泄，奉时己死，皓杀其子温，家属皆远徙。豕祸之应也。龚遂曰："山野之兽，来入宫室，宫室将空。"又其应也。

晋怀帝永嘉中，寿春城中有豕生两头而不活，周馥取而观之。时识者云："豕，北方畜，胡狄象。两头者，无上也。生而死，不遂也。天戒若曰，勿生专利之谋，将自致倾败也。"周馥不悟，遂欲迎天子令诸侯，俄为元帝所败，是其应也。石勒亦寻渡淮，百姓死者十有其九。元帝建武元年，有豕八足。此听不聪之罚，又所任邪也。是後有刘隗之变。成帝咸和六年六月，钱塘人家猳（音加，牡豕也），豕产两子，而皆人面，如胡人状，其身犹豕。京房《易传》曰："豕生人头豕身者，危且乱。"今此猳豕而产，异之甚也。孝武帝太元四年四月，京都有豚（徒浑反），一头二脊八足。十三年，京都人家豕产子，一头二身八足。并与建武同妖也。是後宰相沈酗（香弓反），不恤朝政，近习用事，渐乱国纲，至於大坏也。

刘聪末年，犬与豕交於相国府门，又交於宫门，又交司隶、御史门。有豕著进贤冠，升聪座；犬冠武冠，带绶，与豕并升。俄而斗死殿上。宿卫莫有见其入者。刘曜时，武功豕生犬。

隋文帝开皇末，渭南有沙明三人，行投紘法於人场圃之，上夜见大豕来诣其所，小豕从者十馀，谓沙门曰："阿练，我欲得贤圣道，然犹负他一命。"言罢而去。贤圣道者，君上之所行也。皇太子勇当嗣业，行君上之道，而被囚废之象也。一命者，言为炀帝所杀。渭南有人寄宿他舍，夜中闻二豕对语。其一曰："岁将尽，阿耶明日杀我供岁，何处避之？"一答曰："可向水北姊家。"因相随而去。天将晓，主人见豕不得，意是宿客而诘之。宿客言状，主人如其言而得豕。其後蜀王秀得罪，帝将杀之，平乐公主每匡救，得全。後数年而帝崩，岁尽之应。

唐太宗贞观十七年六月，司农寺豕生子，一首八足，自颈分为二。德宗贞元四年二月，京师民家有豕生子，两首四足。首多者，上不一也。是岁，宣州大雨震电，有物堕地如猪，手足各两指，执赤班蛇食之。顷之，雲合不复见。近豕祸也。宪宗元和八年四月，长安西市有豕生子，三耳八足，自尾分为二。足多者，下不一也。懿宗咸通七年，徐州萧县民家豕出圂舞，又牡豕多将邻里群豕而行，复自相噬齧。僖宗乾符六年，越州山阴民家有豕入室内，坏器用，衔案缶置水次。　广明元年，绛州稷山县民家豕生如人状，无眉目耳髪。占为邑有乱。

宋太祖乾道六年，南雄州民家豕生数豚，而首各备他兽形，亦有人首者。占为邑有乱。光宗绍熙二年三月，辰州叙浦县常平仓敖墙壁为群豕所穴，食仓米五十石。彘食人食，近豕祸也。宁宗庆元初，饶州乐平县民家豕生豚，与南雄豕祸同占，而更具他兽蹄。京房《妖占》曰："豕生人头豕身者，危且乱。"　三年四月，饶州馀干州民家生八豚，其二为鹿。福州古田县民生婴儿为豕所食。皆豕祸也。

○羊祸

史记鲁定公时，季桓子穿井，得土缶，中得虫若羊（缶，盎之属，即今之盆）。近羊祸也。羊者，地上之物，出於土中，象定公不用孔子之言而听季氏，暗昧不明之应。一曰，羊去野外而拘土缶者，象鲁公失其所而拘於季氏，季氏亦将拘於家臣也。是岁阳虎囚季桓子。後三年，虎劫公伐孟氏，兵败，窃宝玉大弓出亡。

晋成帝咸和二年五月，司徒王导厩羊生无後足。此羊祸也。京房《易传》曰："足少者，下不胜任也。"明年，苏峻破京都，导与帝俱幽石头，是其应也。

隋文帝开皇十二年六月，繁昌杨悦见雲中二物，如羝羊，黄色，大如新生犬，斗而坠。悦获其一，数旬失所在。近羊祸也。《洪范五行传》曰："君不明，逆火政之所致也。"状如新生犬者，羔类也。雲体掩蔽，邪佞之象。羊，国姓。羔，羊子也。皇太子勇既升储贰，晋王阴毁之而被废黜。二羔斗，一羔坠之应也。恭帝义宁二年，麟游太守司马武献羊羔，生而无尾。时议者以为杨氏子孙无後之象。是岁，炀帝被弑，恭帝逊位。又太原献羖羊，无头而不死。

唐元宗开元二年正月，原州献肉角羊。　二年三月，富平县有肉角羊。　武宗会昌二年春，代州崞县羊生二首连颈，两尾。占曰："二首，上不一也。"懿宗咸通三年夏，定陶民家羊生羔如犊。　僖宗乾符二年，洛阳建春门外因暴雨，有物堕地如羖羊，不食，顷之入地中，其迹月馀不灭，或以为雨土也。占曰："当旱。"

汉刘鋹苑中羊吐珠。

宋高宗绍兴五年，江东、西羊大疫。班固以为"暑岁，羊多疫死及为怪。"十七年，汀州羊生无角。宁宗嘉定九年，信州玉山县羊生骈角。

○犬异

《春秋左氏传》襄公十七年十一月甲午，宋国人逐狾狗（狾，狂也，征例反），狾狗入于华臣氏（华元子。），国人从之。臣惧，遂奔陈。先是，臣兄阅为宋卿，阅卒，臣使贼杀阅家宰，遂就其妻。宋平公闻之，曰："臣不唯其宗室是暴，大乱宋国之政。"遂逐之。左师向戍曰："大臣不顺，国之耻也，不如盖之（谓掩覆其事也）。"公乃止。华臣亢暴失义，内不自安，故犬祸至，以犇亡也。

威烈王二十七年乙亥五月，晋有三大犬率众犬数万聚于绛，杀一犬于东方，一犬于西方。

汉高后八年三月，祓霸上（师古曰："祓者，除恶之祭也，音废。"）还过枳道，见物如仓狗，撠高后掖（师古曰："撠谓拘持之也。撠音戟。拘音居足反。"），忽而不见。卜之，赵王如意为祟。遂病掖伤而崩。先是高后鸩杀如意，支断其母戚夫人手足，搉其眼以为人彘（师古曰："搉谓敲击去其精也。搉音口角反。凡言彘者，皆豕之别名。"）。　文帝後五年六月，齐雍城门外有狗生角（师古曰："雍城门者，齐门名也。《春秋左氏传》平阳之役，赵武及秦周伐雍门之荻是也。"）。先是，帝兄齐悼惠王亡後，帝分齐地，立其庶子七人皆为王（师古曰："谓齐孝王将闾、济北王志、菑川王贤、胶东王雄渠、胶西王卬、济南王辟光，并城阳恭王喜，是为七王。"）。兄弟并疆，有炕阳心，故犬祸见也。犬守御，角兵象，在前而上乡者也（师古曰："乡读曰乡。此下亦同。"）。犬不当生角，犹诸侯不当举兵乡京师也。天之戒人蚤矣（师古曰："蚤，古早字。"），诸侯不悟。後六年，吴、楚叛，济南、胶西、胶东三国应之，举兵至齐。齐王犹与城守（与读曰豫），三国围之，会汉破吴、楚，因诛四王。故天狗下梁而吴、楚攻梁，狗生角於齐而三国围齐。汉卒破吴、楚，於梁诛四王。於齐京房《易传》曰："执政失，下将害之，厥妖狗生角。君子苟免，小人陷之，厥妖狗生角。"

景帝三年二月，邯郸狗与彘交。悖乱之气，犬豕之祸也（师古曰："悖，惑也，音布内反。此下亦同。"）。是时赵王遂悖乱，与吴、楚谋为逆，遣使匈奴求助兵，卒伏其辜。犬，兵革失众之占（如淳曰："犬吠守，似兵革外附他类，失众也。"）；豕，北方匈奴之象。逆言失听，交於异类，以生害也。京房《易传》曰："夫妇不严，厥妖狗与豕交。兹谓反德，国有兵革。"昌邑王有狗冠方山冠事（详见《服妖门》）。　成帝河平元年，长安男子石良、刘音相与同居（师古曰："二人共止一室。"），有如人状在於室中，击之，为狗走出。去後，有数人被甲持兵弩至良家，良等格击，或死或伤，皆狗也。自二月至六月乃止。鸿嘉中，狗与彘交。

魏公孙渊家有犬冠帻绛衣上屋。此犬祸也。屋上，亢阳高危之地。天戒若曰，亢阳无上，偷自尊高，狗而冠者也。及渊自立为燕王，果为魏所灭。京房《易传》曰："君不正，臣欲篡，厥妖狗出朝门。"魏侍中应璩在直庐，歘见一白狗出门，问众人，无见者。逾年卒。近犬祸也。

吴诸葛恪征淮南归，将朝会，犬衔引其衣。恪曰："犬不欲我行乎？"还坐。有顷复起，犬又衔衣，乃令逐犬，遂升车，入而被害。

晋武帝太康九年，幽州有犬，鼻行地三百馀步。天戒若曰，是时帝不思和峤之言，卒立惠帝，以致衰乱，是言不从之罚也。惠帝元康中，吴郡娄县人家闻地中有犬子声，掘之，得雌雄各一。还置窟中，覆以磨石，经宿失所在。天戒若曰，帝既衰弱，藩王相谮，故有犬祸。永兴元年，丹阳内史朱逵家犬生三子，皆无头。後逵为扬州刺史曹武所杀。孝怀帝永嘉五年，吴郡嘉兴张林家狗人言云："天下人饿死。"有二胡之乱，天下饥荒焉。　愍帝建兴元年，狗与猪交。按《汉书》，景帝时有此，以为悖乱之气，亦犬豕祸也。犬，兵革之占也。豕，北方匈奴之象。逆言失听，异类相交，必生害也。俄而帝没於胡，是其应也。元帝太兴中，吴郡太守张懋闻斋内床下犬声，求而不得。既而地自坼，见有二犬子，取而养之，皆死。寻而懋为沈充所害。京房《易传》曰："谗臣在侧，则犬生妖。"太兴四年，庐江灊县何旭家忽闻地中有犬子声，掘之得一母犬，青釐（音黎。黑而黄色）色，状甚羸瘦，走入草中，不知所在。视其处，有二犬子，一雄一雌，哺而养之，雌死雄活。及长为犬，善噬野兽。其後旭里中为蛮所没。安帝隆安初，吴郡治下狗恒夜吠，聚高桥上，人家狗有限而吠声甚众。或有夜觇（敕艳反）视之云："一狗假有两三头，皆前向乱吠。"无几，孙恩乱於吴会焉。是时辅国将军孙无终家於既阳，地中闻犬子声，寻而地坼，有二犬子，皆白色，一雄一雌，取而养之，皆死。後无终为桓玄所诛灭。按《尸子》曰："地中有犬，名曰地狼。"《夏鼎志》曰："掘地得犬，名曰贾。"此盖自然之物，不应出而出，为犬祸也。

桓元将拜楚王，巳设拜席，群官陪位。元未及出，有狗来便其席，莫不惊怪。元性猜暴，竟无言者，逐狗改席而已。天戒若曰，桓元无德而叨窃大位，故犬便其席，示其妄据之甚也。八十日元败亡焉。

刘聪末年，犬与豕交（详见《豕祸门》）。

北齐文宣天保四年，邺中及顿邱，并有犬与女交。《洪范五行传》曰："异类不当交而交，誖乱之气。犬交人为犬祸。"犬祸者，亢阳失众之应也。时帝不恤国政，恩泽不流於其国。後主时，犬为开封仪同，雌者有夫人、郡君之号，给兵以奉养，食以梁肉，藉以茵蓐。天夺其心，爵加於犬，近犬祸也。天意若曰，卿士皆类犬。後主不悟，遂以取灭。

後周武帝保定三年，有犬生子，腰己後分为两身，二尾六足。犬猛畜而有爪牙，将士之象也。时宇文护与侯伏、侯龙恩等有谋怀贰。犬体後分，此其应也。

隋炀帝大业元年，雁门百姓间犬多去其主，群聚於野，形顿变如狼而啖噬行人，数年而止。《五行传》曰："犬，守御者也，而今去其主，臣下不附之象。形变如狼，狼色白，为主兵之应也。"其後帝穷兵黩武，劳役不息。天戒若曰，无为劳役，守御之臣将叛而为害。帝不悟，遂起长城之役，续有西域、辽东之举，天下怨叛。及江都之变，并宿卫之臣也。

唐高祖武德三年，突厥处罗可汗将入寇，夜闻犬群嗥而不见犬。　武后初，酷吏邱神勣家狗生子无首，当项有孔如口，昼夜鸣吠，俄失所在。　神功元年，安国献两首犬。首多者，上不一也。　元宗天宝十一载，李林甫晨起盥饰将朝，取书囊视之，中有物如鼠，跃於地即变为狗，壮大雄目，张牙视林甫，林甫射之，中，霅然有声，随箭没。武宗贞元七年，赵州柏乡民李崇真家黄犬乳犊。　宪宗会昌三年，定州深泽令家狗生角。　宣宗大中初，狗生角。京房曰："执政失将害之应。"又曰："君子危陷，则狗生角。"懿宗咸通中，会稽有狗生而不能吠，击之无声。狗职吠以守御，其不能者，众镇守者不能御寇之兆。

成汭为荆南节度使，城中犬皆夜吠，曰者向隐以为城郭将邱墟。僖宗中和二年秋，丹徒狗与彘交。占曰："诸侯有谋害国者。"

宋高宗绍兴六年四月，中京大雪雷震，群犬数十争赴土河而死，可救者才二三。戎狄，犬类也。戎狄乱华，将自毙也。宁宗庆元二年，抚州有犬人，坐於郡守治事之坐。後守臣林廷彦卒於官。

○下体生上之痾

西汉景帝时，梁孝王北猎梁山，有献牛，足出背上，王恶之。六月中，病热，六日薨。（张晏曰："足当处下，所以辅身也。象孝王行朝而千上也。北者，阴也，又在梁山，明为梁也。牛者，丑之畜，冲在六月。北方数六，故六月六日王薨也。"）

北周武帝保定三年，有牛足生於背。

唐懿宗咸通十四年七月，宋州襄邑有猎者得雉，五足，三足出背上。足出於背，下干上之象。五足者，众也。

○羽虫之异

契，母曰简狄，有娀氏之女，为帝喾次妃。三人行浴，见元鸟坠其卵，简狄取吞之，因孕生契。

姜嫄为帝喾元妃，履巨人迹而生稷，以为不祥，弃之，置渠中冰上，飞鸟以其翼覆荐之。姜嫄以为神，乃收养之。

高宗祭成汤，有蜚雉登鼎耳而偢。刘歆以为羽虫之孽。鼎，宗庙之器，野鸟自外来，入为宗庙器主，是继嗣将易也。一曰，鼎，三公象，以耳行。野鸟居鼎耳，小人将居公位，败宗庙之祀。武丁恐骇，谋於忠贤，修德而正事，故能攘其妖，致百年之寿。

周武王伐纣，师渡孟津，既济，有火自上复於下，至於王屋，流为乌，其色赤，其声魄云。（马融曰："王屋，王所居屋。流，衍也。魄然，安定意也。"郑元曰："《书说》云乌有孝名。武王卒父大业，故乌瑞臻。赤者，周之正色也。"《索隐》曰：按《今文泰誓》"流为雕"。雕，挚鸟也。马融云"明武王能伐纣"。）

《春秋》昭公二十五年"夏，有鸲鹆来巢。"刘歆以为羽虫之孽，其色黑，又黑祥也，视不明听不聪之罚也。刘向以为蜚有｛或虫｝不言来者，气所生，所谓眚也（师古曰："此蜚，谓负蠜也，其为虫臭。｛或虫｝，短狐，即今所谓水弩也。隐元年有蜚，庄十八年有｛或虫｝。蜚音翡。｛或虫｝音域。蜚亦作眘，其音同耳。"）；鸲鹆言来者，气所致，所谓祥也。鸲鹆，夷狄穴藏之禽，来至中国，不穴而巢，阴居阳位（师古曰："今之鸲鹆，中国皆有，依《周官》而言，但不逾济水耳。《左氏》以为鲁所常无，异而书之。而此云夷狄禽来，未喻其意。又此鸟本亦巢居，不皆穴处也。书巢者，著其居止字乳，不即去也。"），象季氏将逐昭公，去宫室而居外野也。鸲鹆白羽，旱之祥；穴居而好水，黑色，为至急之应也。天戒若曰，既失众，不可急暴；急暴，阴将持节阳以逐尔，去宫室而居外野矣。昭不悟，而举兵围季氏，为季氏所败，出犇於齐，遂死於外野。董仲舒指略同。｛或虫｝赧王二十九年，宋有雀生鸇于城之陬。史占之曰："占，小而生大，必霸天下。"宋康王喜，起兵灭滕，伐薛，东败齐，南败楚，西败魏，与齐、魏为敌。欲霸之亟成，射天笞地，斩社稷而焚灭之。又为长夜之饮。天下之人谓之"桀宋"。齐湣王起兵伐之，民散，城不守。宋王奔魏，死于温。

汉景帝三年十一月，有白颈乌与黑乌群斗楚国吕县，白颈不胜，堕泗水中，死者数千。刘向以为近白黑祥。时楚王戊暴逆无道，与吴王谋反。乌群斗者，师战之象。白颈者小，明小者败也。堕於水，将死水地。其後王戊反，兵败走，为人所杀。京房《易传》曰："逆亲亲，厥妖白黑乌斗於国。"　武帝太始三年二月，行幸东海，获赤雁，作《朱雁之歌》。　昭帝始元元年春二月，黄鹄下建章宫太液池中。（臣瓒曰："时汉用土德，服色尚黄，鹄色皆白，而今更黄，以为土德之瑞，故纪之也。"师古曰："非也。黄鹄，大鸟，一举千里者，非白鹄也。"）

元凤元年，有乌与鹊斗燕王宫池上，乌堕池死，近黑祥也。时燕王旦谋为乱，遂不改悟，伏辜而死。楚、燕皆骨肉藩臣，以骄怨而谋逆，俱有乌鹊斗死之祥，行同而占合，此天人之明表也。燕一乌鹊斗於宫中而黑者死，楚以万数斗於野外而白者死，象燕阴谋未发，独王自杀於宫，故一乌水色者死。楚亢阳举兵，军师大败於野，故众乌金色者死，天道精微之效也。京房《易传》曰："专征劫杀，厥妖乌鹊斗。"昭帝时，有鹈鹕或曰秃鶖（师古曰："鹈鹕即汙泽也，一名淘河，腹下胡大如数升囊，好群入泽中，抒水食鱼，因名秃鶖，亦水鸟也。鹈音大奚反。鹕音胡。鶖音秋。"），集昌邑王殿下，王使人射杀之。刘向以为水鸟青色，青祥也。时王驰骋无度，慢侮大臣，不敬至尊，有服妖之象（师古曰："谓多治仄注冠，又以冠奴也。"），故青祥见也。野鸟入处，宫室将空。王不悟，卒以亡。京房《易传》曰："辟退有德，厥咎狂厥妖水鸟集於国中。"　宣帝元康三年春，以神雀数集泰山，赐诸侯王、丞相以下金，令郎从官，帛吏民爵，女子牛酒，鳏寡孤独高年帛。六月，诏曰："前年夏，神爵集雍（晋灼曰：《汉注》大如鹦爵，黄喉，白颈，黑背，腹斑文也。"）。今五色鸟以万数飞过属县（三辅诸县也），翱翔而舞，欲集未下。其令三辅毋得以春夏儗巢探卵，弹射飞鸟。具为令。"四年三月，神爵五采以万数集长乐、未央、北宫、高寝、甘泉泰畤殿中及上林苑。京兆尹张敞舍鶡雀飞集丞相府，丞相黄霸以为神雀，议欲以闻。敞奏霸曰："长吏守丞对时，臣敞舍有鶡雀飞止丞相府屋上，丞相以下见者数百人。边臣多知鶡雀者，问之，皆阳不知。丞相（图，议上），奏：'图谋也曰臣闻上计长吏守丞以兴化条，皇天报下神雀。'後知从臣敞舍来，乃止。郡国吏窃笑丞相仁厚有知略，微信奇怪也（东坡、致堂论见《凤凰门》）。"

成帝河平元年二月庚子，泰山山桑谷有烝（鸱也，音缘）焚其巢。男子孙通等闻山中群鸟烝鹊声，往视，见其巢然（古然字），尽堕地中，有三烝偭烧死（鸟子新生而哺者曰偭。）。树大四围，巢去地五丈五尺。太守以闻。烝色黑，近黑祥，贪虐之类也。《易》曰："鸟焚其巢，旅人先笑後号咷。"泰山，岱宗，五岳之长，王者易姓告代之处也。天戒若曰，勿近贪虐之人，听其贼谋，将生焚巢自害其子绝世易姓之祸。其後赵飞燕得幸，立为皇后，姊妹专宠，後宫有子者杀之，并杀其母。帝崩，后坐诛。此焚巢杀子後号咷之应也。一曰，王莽贪虐而任社稷之重，卒成易姓之祸云。京房《易传》曰："人主暴虐，鸟焚其舍。"　鸿嘉二年三月，博士行大射礼，有飞雉集於庭，历阶登堂而偢。後雉又集太常、宗正、丞相、御史大夫、大司马车骑将军之府，又集未央承明殿屋上。时大司马车骑将军王音、待诏宠等上言："天地之气，以类相应（师古曰："以经术待诏，其人名宠，不记姓。流俗书本'宠'上辄加'孙'字，非也。"），谴告人君，甚微而著。雉者听察，先闻雷声，故《月令》以纪气（师古曰："谓季冬之月云'雉偢鸡乳'也。"）。经载高宗偢雉之异（师古曰："巳解於上。"），以明转祸为福之验。今雉以博士行礼之日大众聚会，飞集於庭，历阶登堂，万众睢睢（师古曰："睢睢，仰目视貌也。音呼椎反。"），惊怪连日。径历三公之府，太常宗正典宗庙骨肉之官，然後入宫。其宿留告晓人，具备深切（师古曰："宿音先就反。留音力救反。"），虽人道相戒，何以过是！宜谋於贤知，克己复礼，以求天意，继嗣可立，灾变可销也。"　绥和二年三月，天水平襄有燕生爵，哺食至大，俱飞去。京房《易传》曰："贼臣在国，厥咎燕生爵，诸侯销。"一曰，生非其类，子不嗣世。

後汉明帝永平十一年，获白雉。　十七年，神雀五色翔集京师。章帝元和二年，幸泰山，柴告岱宗。有黄鹄三十西南来，经祠坛上，东北过宫屋，翱翔升降。　桓帝永寿元年，白乌见齐国。　灵帝中平三年八月，怀陵上有万馀爵，先极悲鸣，巳乱斗相杀，皆断头，悬著树枝枳棘。到六年，灵帝崩，大将军何进以内宠外嬖，积恶日久，欲悉纠黜，以隆更始冗政，而太后持疑，事久不决。进从中出，於省内见杀，因是有司荡涤虔刘，後禄而尊厚者无馀矣。夫陵者，高大之象也。天戒若曰，诸怀爵禄而尊厚者，还自相害至灭亡也（《古今注》曰："建武九年，六郡八县鼠食稼。"《张墦纪》曰："初平元年三月，献帝初入未央宫，翟雉飞入未央宫。获之。"《献帝春秋》曰："建安七年，五色大鸟集魏郡，众鸟数千随之。"《魏志》曰："二十三年，秃鶖集邺宫文昌殿後池。"）。　献帝建安二十三年，秃鶖鸟集邺宫文昌殿後池。明年，魏武王薨。

蜀後主建兴九年十月，江阳至江州有鸟从江南飞渡江北，不能达，堕水死者以千数。时诸葛亮连年动众，志吞中夏，而终死渭南，所图不遂。又诸将分争，颇丧徒旅。鸟北飞不能达堕水死者，皆有其象也。亮竟不能过渭，是其应也。

魏文帝黄初元年四月，饶安县言白雉见。未央宫中又有燕生鹰，口爪俱赤。此与商纣、宋隐同象。三年，又集雒阳芳林园池。　四年五月，有鹈鹕（题胡二音）鸟集灵芝池。按刘向说，此羽虫之孽，又青祥也。诏曰："此诗人所谓汙泽者也。《曹诗》'刺共（音恭）公远君子，近小人。'今岂有贤智之士，处於下位，否则斯鸟胡为而至哉？其博举天下隽德茂才、独行君子，以答曹人之刺。"於是杨彪、管宁之徒，咸见荐举。此所谓睹妖知惧者也。虽然，犹不能优容亮直，而多溺偏私矣。京房《易传》曰："辟退有德，厥妖水鸟集於国中。"七年，燕又集雒阳芳林园池，与三年同。其夏，文帝崩。明帝景初元年，陵霄阙始构，有鹊巢其上。鹊体白黑杂色。此羽虫之孽，又白黑祥也。帝以问高堂隆，对曰："《诗》云'维鹊有巢，维鸠居之。'今兴起宫室，而鹊来巢，此宫室未成身不得居之象也。天戒若曰，宫室未成，将以他姓制御之，不可不深虑也。"於是帝改容动色。又有燕生巨偭（苦候反）於卫国李盖家。形若鹰，吻似燕。此羽虫之孽，又赤眚也。高堂隆曰："此魏室之大异，防鹰扬之臣於萧墙之内。"其後宣帝起诛曹爽，遂有魏室。景初末，又集芳林园池。巳前再至，辄有大丧，帝恶之。其年，明帝崩。

吴孙权赤乌元年，以有赤鸟之祥改元。　十一年八月，白鸠见於章安。　十二年四月，有两乌衔鹊堕东馆，权使领丞相朱据燎鹊以祭。按刘歆说，此羽虫之孽，又黑祥也。视不明、听不聪之罚也。是时权意溢德衰，信谗好杀，二子将危，将相俱殆，睹妖不悟，加之以燎，昧道之甚者也。明年，太子和废，鲁王霸赐死，朱据左迁，陆议忧卒，是其应也。东馆，典教之府，鹊堕东馆，又天意乎？太元二年正月，封前太子和为南阳王，遣之长沙，有鹊巢其帆樯（凡墙二音）。和故官僚闻之。皆忧惨，以为樯木倾危，非久安之象。是後果不得其死。孙亮建兴二年十一月，有大鸟五见於春申，吴人以为凤凰。明年，改元为五凤。汉桓帝时，有五色大鸟，司马彪云："政道衰缺，无以致凤，乃羽虫孽耳。"孙亮未有德政，孙峻骄暴方甚，此与桓帝同事也。按《瑞应图》，大鸟似凤而为孽者非一，宜皆是也。孙休永安三年，西陵言赤乌见。六年，白燕见於慈湖，赤雀见於豫章。

晋武帝泰始四年八月，有翟雉飞上阊阖门。天戒若曰，阊阖门非雉所止，犹殷宗雉登鼎耳之戒也。　惠帝永康元年，赵王伦谋篡，京师得异鸟，莫能名。伦使人持出，周旋城邑市以问人。积日，宫西有小儿见之，遂自言曰："服留鸟翳。"持者即还白伦。伦使更求，又见之，仍将入宫，密笼鸟，并闭小儿户中，明日视之，悉不见。此羽虫之孽。时赵王伦有目瘤之疾，言服留者，谓伦留将服其罪也。寻而伦诛。赵王伦篡位，鹑入太极殿，雉集东堂。天戒若曰，太极东堂皆朝享听政之所，而鹑雉同日集之者，赵王伦不当居此位也。《诗》云"鹊之疆，疆鹑之奔，奔人之无良，我以为君。"其此之谓乎！寻而伦灭。孝怀帝永嘉元年二月，洛阳东北步广里地陷，有苍白二色鹅出，苍者飞翔冲天，白者止焉。此羽虫之孽，又黑白祥也。董养曰："步广，周之狄泉，盟会地也。白者，金色，国之行也。苍为胡象，其可尽言乎？"是後，刘元海、石勒相继乱华。明帝太宁三年八月庚戌，有大鸟二，苍黑色，翼广一丈四尺，其一集司徒府，射而杀之，其一集市北家人舍，亦获焉。此羽虫之孽也，又黑祥也。及闰月戊子而帝崩，後遂有苏峻、祖约之乱。成帝咸和二年正月，有五鸥鸟集殿庭，北又白祥也。是时庾亮苟违众谋，将召苏峻，有言不从之咎，故白祥先见也。三年二月，峻果作乱，宫殿焚毁，化为汙莱（乌来二音），此其应也。咸康八年七月，有白鹭集殿屋。是时康帝始即位，不永之祥也。後涉再期而帝崩。按刘向曰："野鸟入处，宫室将空。"此其应也。海西初以兴宁三年二月即位，有野雉集於相风。此羽虫之孽也。寻为桓温所废也。孝武帝太元十六年六月，鹊巢太极东头鸱尾，又巢国子学堂西头。十八年，东宫始成，十九年正月，鹊又巢其西门。此殆与魏景初同占。学堂，风教之所聚；西头，又金行之祥。及帝崩後，安皇嗣位，桓元遂篡，风教乃颓，金行不竞之象也。安帝雍熙三年，龙骧将军朱猗（於离反）戍寿阳。婢炊饭，忽有群乌集灶，竞来啄啖，婢驱逐不去。有猎狗咋杀两乌，馀乌因共啄杀狗，又啖其肉，唯馀骨存。此亦羽虫之孽，又黑祥也。明年六月，猗死，此其应也。

石虎飨群臣於太武殿前，有白雁百馀集於马道南，命射之，无所获。太史令赵揽以为"白雁集庭，宫室将空"。　扬州送黄鹄雏五，颈长一丈，声闻十馀里，泛之於元武池。

宋孝武帝大明七年十一月，大阅水师於中江，有白雀二集华盖。

梁武帝中大同元年，邵陵王纶在南徐州，坐厅事，有野鸟如烝数百飞屋梁上，弹射不中，俄顷失所在。京房《易飞候》曰："野鸟入君室，其邑虚，君亡之他方。"後纶为湘东王所袭，竟致奔亡，为西魏所杀。

侯景在梁，将受锡命，陈备物於庭。有野鸟如山雀，赤觜，集於册书之上，鸺鶹鸣於殿。与中大同元年同占。景寻败，将亡入海中，为羊鵾所杀。

陈後主时，蒋山有众鸟鼓翼而鸣曰："奈何帝。"京房《易飞候》曰："鸟鸣门阙，如人音，邑且亡。"蒋山，吴之望也。鸟於上鸣，吴邑空虚之象。及陈亡，建康为墟。又陈未亡时，有一足鸟集於殿庭，以觜画地成文，曰："独足上高台，盛草变为灰。"独足者，叔宝独行无众之应。盛草成灰者，陈政芜秽，被隋火德所焚除也。叔宝至长安，馆於都水台上，高台之义也。

魏太武太延元年，白燕集於盛乐旧都，元鸟随之以千数；白雉三集於平阳太祖之庙。

北齐孝昭帝即位之後，有雉飞上御座。占同中大同元年。又有鸟止於後园，其色赤，形似鸭而有九头。其年帝崩。　武成胡后，生後主初，有枭升后帐而鸣。枭，不孝之鸟，不祥之应也。後主嗣位，胡后淫乱事彰，遂幽后於北宫焉。後主天统三年九月，万春鸟集仙都苑。京房《易飞候》曰："非常之鸟，来宿於邑中，邑有兵。"周师入邺之应也。　武平七年，有鹳巢太极殿，又巢并州嘉阳殿。雉集晋阳宫御坐，获之。京房《易飞候》曰："鸟无故巢居君门及殿屋上，邑且虚。"其年国灭。

北周静帝大象二年二月，有秃鶖集洛阳宫太极殿。其年帝崩，後宫常虚。

隋文帝开皇初，梁主萧琮新起後，有鸿鸟集其帐隅。未几，琮入朝，被留於长安。梁国遂废。　炀帝大业四年，蜀郡获三足乌。　八年，帝征辽东，次大顿，见二大乌，高丈馀，皜身朱足，游泳自若。上异之，命工图写，并立铭颂。十二年二月甲子夜，有二大鸟似雕，飞入大业殿，止於御幄，至明而去。大业末，京师宫室中，恒有鸿雁之类无数，翔集其间。俄而长安不守。　十三年十一月，乌鹊巢帝帐幄，驱不能止。帝寻逢弑。

唐高祖武德初，隋将尧君素守蒲州，有鹊巢其炮机。太宗贞观十六年，立晋王为太子。雌雉集太极殿前，雄雉集东宫显德殿前。太极，三朝所会也。帝以问褚遂良，对曰："昔秦文公时，有童子化为雉，雌者鸣於陈仓，雄者鸣於南阳。童子曰：'得雄者王，得雌者霸。'文公遂以为宝鸡祠。汉光武得雄，遂起南阳有四海。陛下旧封秦王，故雄雉见秦地，所以彰明德也。"上悦。　十七年春，齐王祐为齐州刺史，好畜鸭，有貍啮鸭，头断者四十馀。高宗永徽四年，宋州人蔡道基舍傍有兽高丈馀，头类羊，一角，鹿形，马蹄，牛尾，五色，有翅。占曰："鸟如畜形者，有大兵。"　五年七月辛巳，万年宫有小鸟如雀，生子大如鳲鸠。　调露元年，鸣鵽群飞入塞，相继蔽野。至二年正月，还复北飞，至灵夏北，悉堕地而死，视之皆无首。　武后文明後，天下屡奏雌鸡化为雄，或半化者。　中宗景龙四年六月辛巳朔，乌集太极殿梁，驱之不去。元宗开元十三年十一月戊子，雄雉驯飞泰山斋宫内。封禅，所以告成功，祀事无重於此者，而野鸟驯飞，不忌禁卫，不祥。二十五年四月，濮州两乌、两鹊、两鸲鹆同巢。陇州鹊哺慈乌。　二十八年四月庚辰，慈乌巢宣政殿拱。辛巳，又巢宣政殿拱。天宝十三载，叶县有鹊巢於车辙中。不巢木而巢地，失其所也。　肃宗至德二载三月，安禄山将武令珣围南阳，有鹊巢於城中炮机者三，雏成乃去。　代宗大历八年九月，武功获大鸟，肉翅狐首，四足有爪，长四尺馀，毛赤如蝙蝠，群鸟随而噪之。近羽虫孽也。

十三年五月，左羽林军有鸲鹆乳鹊二。　德宗贞元四年三月，中书省梧桐树有鹊以泥为巢。鹊巢知岁次，於羽虫为有知，今以泥露巢，遇风雨坏矣。是岁夏，郑、汴境内乌皆群飞，集魏博田绪、淄青李约境，衔木为城，高二三尺，方十里。绪、恶而焚之，信宿又然，乌口皆流血。　九年春，许州鹊哺乌雏。十年四月，有大鸟飞集宫中，食杂骨数日，获之，不食死。六月辛未晦，水鸟集左藏库。七月，怀州奏获白鹊二。十一年二月，同州进五色鹰。八月，潞州进白鹘。十一月，潭州进赤乌。十二年七月，河阳进鸲鹆二。　十三年，怀州〈〈螕鳥〉，去“虫”〉鵊巢内有黄鹊往来哺食。十四年秋，有异鸟，色青，类鸠、鹊，见於宋州郊外，所止之处，群鸟翼卫，朝夕嗛稻梁以哺之，睢阳人適野聚观者旬日。十八年六月，乌集徐州之滕县，嗛柴为城，中有白乌一，碧乌一。　宪宗元和元年，常州鹊巢於平地。　四年十二月，群鸟夜集於太行山上。　十三年春，淄青府署及城中乌、鹊互取其雏，各以哺子，更相搏击，不能禁。穆宗长庆元年六月，郓州奏，雷泽县界有乌巢，因风坠二雏，鹊引而哺之。　敬宗宝历元年十月丙申，群乌夜鸣。文宗开成元年闰五月丙戌，乌集唐安寺，逾月散。雀集元法寺，燕集萧望之家。二年三月，真兴门外鹊巢於古冢。鹊巢知避岁，而古占又以高下水旱，今不巢於木而穴於冢，不祥。是秋，突厥鸟自塞北群飞入塞。　五年六月，有秃鶖群飞集禁苑。鶖，水鸟也。　武宗会昌元年，潞州长子有白颈乌与鹊斗。　宣宗大中十年三月，舒州吴塘堰有众禽成巢，阔七尺，高一尺。水禽山鸟，无不驯狎。中有如人面、绿毛、绀爪觜者，其声曰"甘"，人谓之甘虫。占曰："有鸟非常，来宿于邑中，国有兵，人相食。"懿宗咸通七年，泾州灵台百里戍有雀生燕，至大俱飞去。京房《易传》曰："贼臣在国，厥妖燕生雀。"雀生燕同说。十一年夏，雉集河内县署。　咸通中，吴、越有异鸟极大，四目三足，鸣山林，其声曰"罗平"。占曰："国有兵，人相食。"　僖宗乾符四年春，庐江县北鹊巢於地。六年夏，鸱、雉集於偃师南楼及县署。刘向说："野鸟入处，宫室将空。"　广明元年春，绛州翼城县有鸺鶹鸟群飞集县署，众鸟逐而噪之。光启元年、二年，复如之。鸺鶹，一名训狐。　中和元年三月，陈留有乌变为鹊。二年，有鹊变为乌。古者以乌卜军之胜负。乌变为鹊，民从贼之象。鹊复变为乌，贼复为民之象。三年，新安县吏家捕得雉养之，与鸡驯，月馀相与斗死。　四年，临淮涟水民家鹰化为鹅，而弗能游。鹰以鸷而击，武臣象也。鹅虽毛羽清洁，而飞不能远，无搏击之用，充庖厨而已。　光启元年十二月，陕州平陆集津山有雉二首向背而连颈者，栖集津仓庑後，数月，群雉数百来斗杀之。二年正月，閺乡、湖城野雉及鸢夜鸣。七月，中条山鹊焚其巢。京房《易传》曰："人君暴虐，鸟焚其巢。"　三年十月，慈州仵城枭与鸱斗相杀。昭宗光化二年，幽州节度使刘仁恭屠贝州去，夜有鸺鶹鸟十数飞入帐中，逐去复来。昭宗时，有秃鶖鸟巢寝殿隅，帝亲射杀之。天复二年，帝在凤翔，十一月丁巳，日南至，夜骤风，有乌数千，迄明飞噪，数日不止。自车驾在岐，常有鸟数万栖殿前诸树，岐人谓之神鸦。三年，宣州有鸟如雉而大，尾有火光如散星，集於戟门，明日大火，曹局皆尽，惟兵械存。

後唐明帝天成二年五月，怀州进白鹊。六月，兖州进三足乌。　废帝清泰元年十月，辛未巳时，有雉金色，自南飞入中书，止於政事堂屋脊上。吏驱之不去，良久，飞入於民家，得之（其年李愚、刘昫并罢相）。

後晋高祖天福八年三月，有白乌栖於作坊桐树。

後汉高祖乾祐三年五月，太原进白乌。

後周太祖广顺三年六月，河南、河北诸州，旬日内无乌，既而聚泽、潞之间山谷中，集於林木，压树枝皆折（是年，人疾疫甚众，至显德元年，河东刘崇为周师所败，伏尸血，流故先萌其兆）。　世宗显德元年二月，潞州高平县有鹊巢於县郭之南平地，巢中七八雏。　三年，颍州进白乌。

宋太祖乾德六年，西川兵马都监张延通献白鹊。　太宗太平兴国五年七月，秘书丞郭延钊献紫鹊。九年，江陵献绿鹊。易州献红山鹊，颍州献白雉，西京献白鸠。至道元年四月，知通利军钱昭序获赤乌以献，上曰："乌色正如渥丹，正火德之应也。"贝州献白鹌鹑，越州献白鸲鹆。九月，京师自旦至西，群乌百馀万，飞翔有声如风，识者云"突厥雀"，亦云"蕃雀"。真宗咸平二年八月，黄州群鸡夜鸣，至冬不止。　大中祥符二年春，昇州见黄雀群飞蔽日，有从空坠者。占主民有役事。是岁火。延州天建节道场，有禽素质脩毛，赤咮丹趾，集坛侧槐树，醮罢方去。是秋，有禽白质丹咮，飞止禁中殿隅，逐之，至天书殿而隐。　三年三月，禁中有禽止殿槛，驯扰无畏，宫人以袂捧而献，采毛脩颈，惟饮水，不粒食。五年七月乙酉，建安军铸圣像所启道场，神雀五色、修尾黄喙，集塑像上。九月庚辰，复有神雀，丹咮黄腹，背翅青绿，集玉皇殿幕，驯扰不惊。六年十月，代州五台山有吉祥鸟见，形翅甚大，其飞也，四黄鸟导之，四鹊从之。泰山兴工，有鸟状乌，咮趾皆赤，役夫稍憩，即飞鸣作起之声，众工见其来，畚锸争进，将晡而去，日以为常，目以为催工鸟。仁宗宝元元年二月乙酉，兴州长举县有鹊，羽毛洁白，觜脚红，不类常鹊。英宗治平三年五月，太子右赞善大夫陈世脩献白乌。　神宗熙宁七年六月乙未，广州言，增城县凤凰见。元丰三年八月戊寅，赵州平棘县获白鹊。九月丙午，赵州获白乌。六年七月壬申，丹州生白雀。徽宗政和三年九月，大飨明堂，有鹤回翔堂上，明日，又翔於上清宫。是时，所在言瑞鹤，宰臣等表贺不可胜纪。　宣和元年九月戊午，蔡京等表贺赤乌，又贺白鹊。政和後，禁苑多为林居野店，又聚珍禽、野兽、麈鹿、鴐鹅、禽鸟数百实其中。至宣和间，每秋风夜静，禽鸟之音四彻，宛若深山大泽陂野之间，识者以为不祥。宣和末，南郊礼毕，御郊宫端诚殿。天未明，百辟方称贺，忽有鴞正鸣於殿屋，若与赞拜声相应和，闻者骇之。时巳报女真背盟，未逾月，内禅。明年有青城之难。高宗建炎三年，上在扬州，二月辛亥，早朝，有翠羽，飞鸣行殿三匝，一再止於宰臣汪伯彦朝冠。冠者，尊服，飞鸟践之不祥。翠羽，又青祥也。刘向以为"野鸟入处，宫室将空"。一曰败亡之应。是日虏兵入扬州，有仓卒渡江之变。後二十日，伯彦罢相，寻坐贬。　四年五月丁巳，虏兵围陕府，鸢鸦数万飞噪城上，与战声相乱。虏将娄宿曰："城当陷，急攻之。"遂失守，近羽孽也。　七年，枭鸣於刘豫後苑，又群鸟鸣於内庭，如曰："休也"。豫恶之，募人获一枭者予钱五千。是岁，豫废，伪齐亡。　十七年二月，有白鸟六集於高禖坛上。近羽孽也。宰臣沈该以瑞奏。　二十七年，饶州鄱阳县有妖鸟，凫身鸡尾，长喙方足赤目，止於民屋数日，弹矢不能中。亦羽孽也。　孝宗乾道六年，邵武军泰宁县有爵飞鸣，立死於瑞宁佛刹香鼎。先是绍兴初，是邑有爵立死於丹霞佛刹之鼎，皆羽孽也。释子因释其妖谓之雀化。宁宗庆元三年春，池州铜陵县鸳鸯雄。化雌近羽孽也。








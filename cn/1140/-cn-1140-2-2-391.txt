修复依仁斋纪事【有序】

地在上元县北耿公祠後焦文端公竑所筑以馆来学中祀祁门陈九龙先生【讳履祥字光庭为罗旴江高弟】从祀门人十余人先祖实居其首【讳弘猷字允升】垂五六十年守祠者鬻为民居闰章白於官赎之宪副金公镇为解俸佐厥役於是修墙屋置龛主展祭而去更择守者勒石告後人俾无侵废恭赋短篇

昔明隆万间讲学崇京师秣陵实旧京公卿拥臯比耿杨湛邹祝【谓耿天台杨复所湛甘泉邹南臯祝无功诸公】後先辐辏时主者焦翰撰坠绪手撑搘延纳如大海衆流为之归辟宇清凉台【耿祠一在清凉山】葺馆北山陲洙泗邈难即流风俨在兹翳我先大父发愤起布衣抗声相问难折角羣公推文端肯昵就懽好兄弟为依仁有别业衡宇接耿祠游处累岁月当日称陈施既没则俎豆从祀主累累庭宇四五间逢掖纷追随典型忽堕地居守知阿谁鬻屋燔木主存者字迷离万事多反覆遗构委蒿藜呜呼文端泽可嗣不可隳廓清复旧观大书峙丰碑努力慎此日要以千年垂陵谷改俄顷天壤余音徽酹酒念祖德踟蹰还涕洟

学余堂诗集卷十一







学余堂诗集卷十二

钦定四库全书

学余堂诗集卷十二

翰林院侍读施闰章撰

五言古


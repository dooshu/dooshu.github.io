第二十五忧喜卦〔阴居天位兑泽正西〕：二上三中一下馀庆之象

象曰：心有所忧，耿耿不寐，恐有忧患，而反福至，庆贺忻欢，大为吉利。

颜曰：初虽有忧，终则有喜。又曰：阴居天位，非所据也。故须有忧而三阳同御，不能为害。此卦先小忧，而后大吉，故无咎也。

何曰：口舌无成，行人当至。婚姻、市贾，先难后易。病者初困后瘥。官事始忧终吉。失物难寻。

陈曰：三阳居中，人道本盛，上有二阴，自与下位一阳相应。中位与上下不通，故先有所忧也。然三阳之盛，二阴不能间，终当得志，故曰云云。

刘曰：阴上阳下，位不当也。虑患而获福，以刚中也。

此课阴居上而阳居下，不得其位。然一阳在下，盛阳中处，阴弱不能制刚，初须有疑，终得吉庆。凡事始忧而终吉，忧虚而吉实也。

诗曰：孰知成立若升天，老去多忧夜不眠。忽见故园春色好，飞飞蜂蝶闹芳妍。


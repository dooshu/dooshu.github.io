○獻愚忠以預飭防秋大計疏 【 邊防實要】

臣惟方今言天下之大患、莫重于邊防、整邊防之大弊、莫要于責實頃我　皇上憤胡虜內侵、陸梁為患、嘗　命輔臣與諸臣集議惟時臣方待罪戶科、亦嘗謬有封題隨諸臣彙進、既而荷蒙　聖裁、擇取一十三事、而總以責實一言、　勑兵部舉行、所謂九重宸慮、一代訏謨、信多在此、夫何詔旨責成甚殷、而有事體因循猶故、條議章程甚備、而奉行績效茫然、日夜焦思腐心、惟望于議之巳定者、責其必行、而未妥者、速為改議、則防秋大計、當不出此、在今日責實之最急者、莫先于申軍令、然法之行也、不于其言、于其事、且如元年界嶺口牆子嶺之變、失事重大、貽患慘毒、其失守諸臣、至今遷延含糊、不惟得脫釁鼓誅罰、且復各肆文章奏辯、臣等雖屢示參駁、俾其抄寢、但人見其功罪不明紀法不定。姑息成風。牢不可破。如此欲望從此必行麾下軍前、獻馘斬將。其胡可即得。此軍令之未責實效者一也。莫先于明戰守、今分兵教練分工修築、分地戍守、既未確有成功、亦未的有定據而徒見道傍浮議、蝟起叢興、此戰守之未責實效者二也。莫急于練兵卒、今不惟在內京營與騰驤四衛、既奪于宮府之異同。而會官總查、專官另查、又苦于分合之未定、其各邊鎮之存留黜汰亦未見施行此兵卒之未責實效者三也。莫先于繕城堡、即其巳經修築、且不能必保其堅完况節據各邊季報、其未經修築、分數猶多、奄忽之間、防秋期至。又將委于無及、此城堡之未責實效者四也。莫先于廣招納、今不惟函俺答黃台吉諸酋之首、與率眾來降、不敢遽望且虜中板升諸處、相隣伊邇、誘我人民、結聚彌多、凡近日奸細得于盤獲者、率我中國之人、為之嚮導、此招徠之未責實效者五也、昨兵部右侍郎冀鍊至自宣大、都督同知戚繼光至自閩越、臣嘗取觀其所帶軍中素用什物、率多銳利精堅、一可當百、問其所以。乃曰皆其家丁之自造。以供實用者。至于公家造作。不惟鐵亦不鋼筋膠不固。抑且式樣不同。軍中用之不過以為觀望送迎之具夫公家歲出數鉅萬之貲。以造供軍器。乃使軍自為備。其費徒委谿壑。此器械之未貴實效者六也。　國家財用雖詘、軍需未嘗不備、惟司出納者貴于先時調停、隨事樽節、使主客相參。本折相資。則雖歉常豐。又且月粮之給。貴于及時。行粮之給。貴于濟事。今司月粮者。株守故常弗知變易。司行粮者。泥關避拒。惟恐速得。不惟費出彌多。抑且人不知惠。此餽餉之不責實效者七也。凡此欲使良法必興、宿獘必革、法令必行、人心必信、則其說俱在巳奉　欽依集議語中、乞　敕下兵部查照今昔事理、移文前去兩鎮諸邊、務逐件責成、要見某件巳完、某件未完、某件巳行、某件方行、巳完巳行者、務不致疏虞、未完方行者、務刻期　奏報、至于都督同知戚繼光之赴　召、　朝廷既責以練兵為名、遽難別議、其于總兵諸將、在今日練兵之是否分合、他時功罪之有無關涉、相與相臨之是何統體、與戶部錢粮必當先期速發、以便彼中之調停、工部軍器、但宜估發價值、以聽軍中之自造、該部自當另具條議、以補前日集議之缺、仍各取具不致有誤防秋重甘結奏限　命下星速奏　聞、不則　國憲俱存、容臣指名參究、臣之所謂防秋之大計如此、至于事機有無一當、徒以難于同異、狃于拘泥、而無一人之敢言其非者、今日廵邊大臣之設是矣、何者、所謂廵邊大臣之設、不過廵此前數者而巳。使數者能修。則以一總督專任之而有餘。數者不修。則雖百廵邊分臣之而不足。况人情責任在巳。可以成直前勇往之功。鈐轄多門。實以資推委支吾之便。又况今邊事勢若累卵燃眉。阽危巳甚。責之各人各地。猶恐捐軀赴義之難。不求其人而徒增名號以相臨甚無益也今既以各兵備為不足憑而攝之以廵撫又以各廵撫為不足憑。而再起廵邊大臣之議。重疊分沓。自古及今。言用人之失策左計。更無踰此。臣恐自今在邊有勢之難行。事之難言。則互相觀望滯格。在總督則以為有待于廵邊在廵邊則以為無與于職守萬一時過患成。雖徒煩　朝廷之處分。竟何補危亡之事機。如向時虜方深入、　朝廷曾命兵部左侍郎遲鳳翔首膺是　命以往、于時薊遼邊鎮、有墩牆之未繕完、行陣之未整搠、皆火速粉飾成功、以冀鳳翔之經過不三日而軍伍復缺。墩牆盡圯矣。空費賞銀三萬兩既盡而翔始東歸。不知于安危事機。竟亦何補。見今在人聞見昭昭、可為永鑒、近　朝廷復以是任　命之前薊遼總督劉燾、宣大總督王之誥以病辭、今日復聞　欽命以冀鍊代誥、臣固以為不須也或者有謂廵邊之不宜復設眾亦知之、但巳奉　明旨允行、若于此中格、豈不致傷　朝廷之大信、臣愚以為　朝廷之大信。正不在此。葢善謀國者。貴于惟是之從。使其是也雖輿隸之微言。當采之而不疑。使未必是也。雖　廟堂之定議。當改之而不吝。故宋臣蘇軾論漢事有云刻印銷印。不足以損高帝之明。適足以明聖人之無我。今我　皇上若以前有見集于眾議之若可行而允行。今有見驗于事為之必不可行而中止。此固我　皇上之所以為明。而出于尋常萬萬也。非大信之失也。伏望　敕下吏部再加詳議、如臣言不謬、除之諾既巳奉　旨允辭、無容再議、冀鍊仍留部管事、劉燾另為添註兵部、以俟別用、處分諸邊機務、專以責之督撫重臣、永為遵守、則邊防幸甚、　宗社幸甚、固又不但取給于一時防秋之擬議巳也、


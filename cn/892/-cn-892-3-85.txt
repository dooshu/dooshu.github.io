文集卷八十五


跋嵇叔夜《养生论》后


东坡居士以桑榆之末景，忧患之余生，而后学道，虽为达者所笑，然犹贤乎已也。以嵇叔夜《养生论》颇中余病，故手写数本，其一赠罗浮邓道师。绍圣二年四月八日书。卷六六





书渊明《述史章》后


渊明作《述史九章》，《夷齐》《箕子》，盖有感而云。去之五百余载，吾犹知其意也。卷六六





书晁无咎所作《杜舆子师字说》后


《易》曰：“君子得舆，民所载也。小人剥庐，终不可用也。”夫君子得舆，下完而上未具也。小人剥庐，上壮而下挠也。下完而上未具，吾安寝其中，民将载之。上壮而下挠，疾走不顾，犹惧压焉。今君学修于身，行修于家，而禄未及，既完其下矣，故予以是名字之，与无咎意初无异者。而其文约，其义近，不足以发夫人之志。若无咎者，可谓富于言而妙于理者也。卷六六





跋退之《送李愿序》


欧阳文忠公尝谓晋无文章，惟陶渊明《归去来》一篇而已。余亦以谓唐无文章，惟韩退之《送李愿归盘谷》一篇而已。平生愿效此作一篇，每执笔，辄罢。因自笑曰：“不若且放，教退之独步。”卷六六





书鲜于子骏楚词后


鲜于子骏作楚词《九诵》以示轼。轼读之，茫然而思，喟然而叹，曰：嗟乎！此声之不作也久矣，虽欲作之，而听者谁乎？譬之于乐，变乱之极，而至于今，凡世俗之所用，皆夷声夷器也，求所谓郑、卫者，且不可得，而况于雅音乎？学者方欲陈六代之物，弦匏三百五篇，犂然如戛釜灶、撞瓮盎，未有不坐睡窃笑者也。好之而欲学者无其师，知之而欲传者无其徒，可不悲哉？今子骏独行吟坐思，寤寐于千载之上，追古屈原、宋玉，友其人于冥寞，续微学之将坠，可谓至矣。而览者不知甚贵，盖亦无足怪者。彼必尝从事于此，而后知其难且工。其不学者，以为苟然而已。元丰元年四月九日，赵郡苏轼书。卷六六





书子由《君子泉铭》后


孟君名震，郓人，及进士第，为承议郎。

子由既为此文，余欲刻之泉上。孟君不可，曰：“名者，物之累也。”乃书以遗之。元丰六年十一月九日题。卷六六





书柳子厚《牛赋》后


岭外俗皆恬杀牛，而海南为甚。客自高化载牛渡海，百尾一舟，遇风不顺，渴饥相倚以死者无数。牛登舟，皆哀鸣出涕。既至海南，耕者与屠者常相半。病不饮药，但杀牛以祷，富者至杀十数牛。死者不复云，幸而不死，即归德于巫。以巫为医，以牛为药。间有饮药者，巫辄云：“神怒，病不可复治。”亲戚皆为却药，禁医不得入门，人、牛皆死而后已。地产沉水香，香必以牛易之黎。黎人得牛，皆以祭鬼，无脱者。中国人以沉水香供佛，燎帝求福，此皆烧牛肉也，何福之能得？哀哉！予莫能救，故书柳子厚《牛赋》以遗琼州僧道赟，使以晓喻其乡人之有知者，庶几其少衰乎？庚辰三月十五日记。卷六六





跋赤溪山主颂


达与不达者语，譬如与无舌人说味。问蜜何如，可云蜜甜。问甜何如，甜不可说。我说蜜甜，而无舌人终身不晓。为其不可晓，以为达者语应皆如是，问东说西，指空画地，如心疾，如睡语。听者耻不知，从而和之，更相欺谩。昔张鲁以五斗米治病，戒病者相语不得云“未差也”，若云尔者，终身不差也，故当时以张鲁为神。其事类此，然亦不得以此等故疑其真。余得赤溪山主颂十一篇于其子昶，问其事于乐全先生张安道，知其为达者无疑，为书其末。熙宁九年正月望日。卷六六





书子由《超然台赋》后


子由之文，词理精确，有不及吾，而体气高妙，吾所不及。虽各欲以此自勉，而天资所短，终莫能脱。至于此文，则精确、高妙，殆两得之，尤为可贵也。卷六六





书李邦直《超然台赋》后


世之所乐，吾亦乐之，子由其独能免乎？以为彻弦而听鸣琴，却酒而御芳茶，犹未离乎声、味也。是故即世之所乐而得超然，此古之达者所难，吾与子由其敢谓能尔矣乎？邦直之言，可谓善自持者矣，故刻于石以自儆云。卷六六





书文与可《超然台赋》后


余友文与可，非今世之人也，古之人也；其文非今之文也，古之文也。其为《超然》辞，意思萧散，不复与外物相关，其《远游》《大人》之流乎？熙宁九年四月六日。卷六六





跋王氏《华严经解》


予过济南龙山镇，监税宋宝国出其所集王荆公《华严经解》相示，曰：“公之于道，可谓至矣。”予问宝国：“《华严》有八十卷，今独解其一，何也？”宝国曰：“公谓我此佛语深妙，其余皆菩萨语尔。”予曰：“予于藏经取佛语数句置菩萨语中，复取菩萨语置佛语中，子能识其是非乎？”曰：“不能也。”“非独子不能，荆公亦不能。予昔在岐下，闻汧阳猪肉至美，遣人置之。使者醉，猪夜逸，置他猪以偿，吾不知也。而与客皆大诧，以为非他产所及。已而事败，客皆大惭。今荆公之猪未败尔。屠者买肉，娼者唱歌，或因以悟。若一念清净，墙壁瓦砾皆说无上法。而云佛语深妙，菩萨不及，岂非梦中语乎？”宝国曰：“唯唯。”卷六六





跋荆溪外集


玄学、义学，一也。世有达者，义学皆玄，如其不达，玄学皆义。近世学者以玄相高，习其径庭，了其度数，问答纷然，应诺无穷。至于死生之际一大事因缘，鲜有不败绩者。孔子曰：“有鄙夫问于我，空空如也，我叩其两端而竭焉。”世无孔子，莫或叩之，故使鄙夫得挟其空空以欺世取名，此可笑也。荆溪居士作《传灯传》若干篇，扶奖义学，以救玄之弊。譬如牧羊然，视其后者而鞭之，无常羊也。颜渊死，弟子无可与微言者。性与天道，自子贡不得闻，惟曾子信道，笃学不仕，从孔子最久。师弟子答问，未尝不“唯”者，而曾子之“唯”，独记于《论语》。吾是以知孔子之妙传于一“唯”，枘凿相应，间不容发，一“唯”之外，口耳皆丧。而门人区区方欲问其所谓，此乃系风捕影之流，不足以实告者。悲夫！卷六六





书子由《黄楼赋》后


子城之东门，当水之冲，府库在焉，而地狭不可以为瓮城。乃大筑其门，护以砖石。府有废厅事，俗传项籍所作，而非也。恶其淫名无实，毁之，取其材为黄楼东门之上。元丰元年八月癸丑，楼成。九月庚辰，大合乐以落之。始余欲为之记，而子由之赋已尽其略矣，乃刻诸石。卷六六





书珠子法后


李公择见传如此，云得之于一武官，缘感恩而传，必不妄。公择与轼，亦尝试之。卷六六





书拉杂变


司马长卿作《大人赋》，武帝览之，飘飘然有凌云之气。近时学者作拉杂变，便自谓长卿。长卿固不汝嗔，但恐览者渴睡落床，难以凌云耳。卷六六





书温公志文异圹之语


《诗》云：“穀则异室，死则同穴。”古今之葬皆为一室。独蜀人为一坟而异藏，其间为通道，高不及肩，广不容人。生者之室，谓之寿堂，以偶人被甲执戈，谓之寿神，以守之，而以石瓮塞其通道。既死而葬，则去之。轼先夫人之葬也，先君为寿室。其后先君之葬，欧阳公志其墓，而司马君实追为先夫人墓志，故其文曰：“蜀人之祔也，同垅而异圹。”君实性谦，以为己之文不敢与欧阳公之文同藏也。东汉寿张侯樊宏，遗令棺柩一藏，不宜复见，如有腐败，伤子孙之心，使与夫人同坟异藏。光武善之，以书示百官。盖古亦有是也。然不为通道，又非诗人同穴之义，故蜀人之葬最为得礼也。卷六六





跋张希甫墓志后


余为徐州，始识张希甫父子。元年之冬，李夫人病没，徐人多言其贤，至于死生之际，无所留难。而天骥出其手书数十纸，记浮屠、道家语，笔迹雅健，不类妇人，而所书皆有条理。是时希甫年七十，辟谷道引，饮水百余日，甚瘠而不衰，目瞳子炯然。余知其无苦，而不忍天骥之忧惧，乃守而告之：“人生如寄，何至自苦如是？愿以时饮酒食粱肉，慰子孙之意。”希甫强为予食，然无复在世意。后二年，余谪居黄州，闻希甫没。既葬，天骥以其墓铭示余，余知其夫妇皆超然世外矣。卷六六





书四戒


“出舆入辇，命曰蹶痿之机；洞房清宫，命曰寒热之媒；皓齿蛾眉，命曰伐性之斧；甘脆肥浓，命曰腐肠之药”。此三十二字，吾当书之门窗、几席、缙绅、盘盂，使坐起见之，寝食念之。元丰六年十一月，雪堂书。卷六六





书所获镜铭


元丰四年正月，余自齐安往岐亭，泛舟而还。过古黄州，获一镜，周尺有二寸。其背铭云：“汉有善铜出白阳，取为镜，清而明，左龙右虎俌之。”其字如菽大，杂篆隶，甚精妙。白阳，疑南阳白水之阳也。其铜黑色，如漆。其背如刻玉。其明照人微小。旧闻古镜皆然，此道家聚形之法也。卷六六





跋司马温公《布衾铭》后


士之得道者，视死生祸福如寒暑昼夜，不知所择，而况膏粱脱粟文绣布褐之间哉！如是者，天地不能使之寿夭，人主不能使之贵贱，不得道而能若是乎？吾其敢以恭俭名之。仲尼以箪瓢得之颜子，余于温公亦云。卷六六





跋子由《栖贤堂记》后


子由作《栖贤堂记》，读之便如在堂中，见水石阴森，草木胶葛。仆当为书之，刻石堂上，且欲与庐山结缘。他日入山，不为生客也。卷六六





题伯父谢启后


天圣中，伯父中都公始举进士于眉，年二十有三。时进士法宽，未有糊名也。试日，通判殿中丞蒋希鲁下堂，观进士程文，见公所赋，叹其精妙绝伦。曰：“第一人无以易子。”公力自言年少学浅，有父兄在，决不敢当此选。希鲁大贤之，曰：“君子成人之美。”乃以为第三。明年，登乙科。此则其亲书启事谢希鲁者也。公殁后十三年，得之宜兴人单君锡家，盖希鲁宜兴人也。又八年，乃躬自装缥，而归公之第二子子明兄，使宝之，以无忘公之盛德云。元丰五年七月十三日，第六侄责授黄州团练副使轼谨志。卷六六





跋柳闳《楞严经》后


众生当以是时度，佛菩萨则现是身。身无实相，然必现是，意其所入者易也。《楞严》者，房融笔受，其文雅丽，于书生学佛者为宜。吾甥柳，孝弟夙成，自童子能为文，不幸短命。其兄闳为手写此经。闳既已识佛意，则亦当冥受其赐矣。卷六六





跋张益孺《清净经》后


佛言作、止、任、灭，是谓四病。我言作、止、任、灭，是谓四法门。无尽居士若见法门，应无是语。卷六六





题僧语录后


佛法浸远，真伪相半；寓言指物，大率相似。考其行事，观其临祸福死生之际，不容伪矣。而或者得戒神通，非我肉眼所能勘验。然真伪之候，见于言语。吾虽非夔、旷，闻弦赏音，粗知雅曲。子由欲吾书其文，为题其末。卷六六





书《济众方》后


先朝值夷狄怀服，兵革寝息，而又体质恭俭，在位四十有二年，宫室苑囿无所益，故民无暴赋横徭，而生齿岁登，垦田日广。至于法令则去苛惨、尚宽简，守令则进贤良、退贪残，牛酒以礼高年，粟帛以旌孝行，广惠以廪茕独，宽恤以省力役，除身丁之算，弛盐榷之令。用能导迎休祥，年谷登衍。其裕民之德，固已浃肌肤而沦骨髓矣。然犹慊然忧下民之疾疹无良剂以全济，于是诏太医集名方，曰《简要济众》，凡五卷，三册。镂板模印，以赐郡县，俾人得传录，用广拯疗。意欲锡以康宁之福，跻之仁寿之域。已而县与律令同藏，殆逾一纪，穷远之民，莫或闻知。圣泽壅而不宣，吏之罪也。乃书以方板，揭之通会。不独流传民间，痊疴愈疾，亦欲使人知上恩也。后之君子傥不以是为诮，岁一检举之，使无遗毁焉。右具如前，须至榜示。卷六六





书黄道辅《品茶要录》后


物有畛而理无方，穷天下之辩，不足以尽一物之理。达者寓物以发其辩，则一物之变，可以尽南山之竹。学者观物之极，而游于物之表，则何求而不得。故轮扁行年七十而老于斫轮，庖丁自技而进乎道，由此其选也。黄君道辅讳儒，建安人。博学能文，淡然精深，有道之士也。作《品茶要录》十篇，委曲微妙，皆陆鸿渐以来论茶者所未及。非至静无求，虚中不留，乌能察物之情如此其详哉？昔张机有精理而韵不能高，故卒为名医。今道辅无所发其辩，而寓之于茶，为世外淡泊之好，此以高韵辅精理者。予悲其不幸早亡，独此书传于世，故发其篇末云。卷六六





书咒语赠王君


王君善书符，行天心正一法，为里人疗疾驱邪。仆尝传咒法，当以传王君。其辞曰：“汝是已死我，我是未死汝，汝若不吾祟，吾亦不汝苦。”卷六六





书李志中文后


元丰七年，轼舟行赴汝海，自富川陆走高安，别家弟子由。五月九日，过新吴，见县令李君志中，同谒刘真君祠，酌丹井饮之。明日夏至，游宝云寺此君亭，观李君之文，求其本而去。眉阳苏轼书。卷六六





跋邓慎思石刻


轼在黄州，见邓慎思学士扶护先太夫人丧，归葬长沙。饮食起居，哀慕之节，皆应古礼；凡可以显扬前人者，君必尽力求之，期得而后已。呜呼，可谓孝矣！今复观此石刻，益嗟叹之不足。元祐元年十二月日，眉山苏轼书。卷六六





跋送石昌言引


右嘉祐元年九月十九日先君《送石昌言北使》文一首，其字则轼年二十一时所书与昌言本也。今蓄于陈履常氏。昌言名扬休，善为诗，有名当时，终于知制诰。彭任字有道，亦蜀人，从富彦国使虏还，得灵河县主簿以死。石守道尝称之，曰：“有道长七尺，而胆过其身。一日坐酒肆，与其徒饮且酣，闻彦国当使不测之虏，愤愤推酒床，拳皮裂，遂自请行。盖欲以死捍彦国者也。”其为人大略如此，然亦任侠好杀云。元祐三年九月初一日题。卷六六





跋鲁直李氏传


李如埙之妹，既笄发病，见前世冤对日夜笞之，遂归诚佛法。梦中见佛与受戒，平遣冤者。李因蔬食不嫁。黄鲁直为记，仆题其后云。卷六六





跋进士题目后


元祐三年十二月二十八日，上御延和殿，奏端明殿学士范镇所进新乐，自太中大夫、待制以上皆侍。时西夏方遣使款延州塞，而边臣方持其议，相与往返未决也。故进士作《延和殿奏新乐赋》《款塞来享诗》云。翰林学士苏轼记。卷六六





自评文


吾文如万斛泉源，不择地皆可出，在平地滔滔汩汩，虽一日千里无难。及其与山石曲折，随物赋形，而不可知也。所可知者，常行于所当行，常止于不可不止，如是而已矣。其他虽吾亦不能知也。卷六六





跋邢敦夫《南征赋》


邢敦夫自为童子，所与游皆诸公长者，其志岂独蕲以文称而已哉！一日不见，遂与草木俱尽，故鲁直、无咎诸人哭之，皆过时而哀。今观此文，亦足少慰。旧尝见江南李泰伯自述其文曰：“天将寿我欤？所为固未足也；不然，斯亦足以藉手见古人矣。”吾于敦夫亦云。元祐四年四月十六日。卷六六





书《破地狱偈》


“若人欲了知，三世一切佛，应观法界性，一切惟心造。”近有人丧妻者，梦其妻求《破地狱偈》，觉而求之，无有也。问荐福古老，云：“此偈是也。”遂举家持诵。后见亡者宝衣天冠，缥缈空中，称谢而去。轼闻之佛印禅师，佛印闻之范尧夫。卷六六





记佛语


佛告阿难，使汝流转心目之罪人，能降伏此两物，即去道不远矣。心既降伏，目亦自定，不须双言，但此两物常相表里，故佛云尔也。佛云：三千大千世界犹如空华，乱起乱灭。而况我在此空华起灭之中寄此须臾，贵贱、寿夭、贤愚、得丧，所计几何！惟有勤修善果，以升辅神明、照遣虚妄，以识知本性，差为着身要事也。卷六六





书梦祭句芒文


予在黄州，梦黑肥吏，以一幅纸请《祭春牛文》。却之，不可，云：“欲得一佳文。”予笑而从之，云：“三阳既至，庶草将兴。爰出土牛，以戒农事。衣被丹青之好，本出泥涂；成毁须臾之间，谁为愠喜？”傍有一吏云：“此两句，会有愠者。”其一云：“不害。”久已忘之。参寥能具道，乃复录之。今岁立春，便可用也。卷六六





跋《刘咸临墓志》


鲁直事佛谨甚，作《刘咸临墓志》。咸临不喜佛，而其父道原尤甚。道原之真茹茶、啮雪竹、折玉裂也，终身守之而不易，可不谓戒且定乎！予观范景仁、欧阳永叔、司马君实皆不喜佛，然其聪明之所照了，德力之所成就，皆佛法也。梁武帝筑浮山堰灌寿春以取中原，一夕杀数万人，乃以面牲供宗庙，得为知佛乎！以是知世之喜佛者未必多，而所不喜者未易少也。卷六六





书《松醪赋》后


予在资善堂，与吴传正为世外之游。及将赴中山，传正赠予张遇易水供堂墨一丸而别。绍圣元年闰四月十五日，予赴英州，过韦城，而传正之甥欧阳思仲在焉。相与谈传正高风，叹息久之。始予尝作《洞庭春色赋》，传正独爱重之，求予亲书其本。近又作《中山松醪赋》，不减前作，独恨传正未见。乃取李氏澄心堂纸，杭州程奕鼠须笔，传正所赠易水供堂墨，录本以授思仲，使面授传正，且祝深藏之。传正平生学道，既有得矣，予亦窃闻其一二。今将适岭表，恨不及一别，故以此赋为赠，而致思于卒章，可以超然想望而常相从也。卷六六





书六赋后


予中子迨，本相从英州，舟行已至姑熟，而予道贬建昌军司马，惠州安置，不可复以家行。独与少子过往，而使迨以家归阳羡，从长子迈居。迨好学，知为楚词，有世外奇志，故书此六赋以赠其行。绍圣元年六月二十五日，东坡居士书。卷六六





跋所书《东皋子传》


绍圣二年正月十六日，方读《东皋子传》，而梅州送酒者适至。独尝一杯，径醉，遂书此纸以寄谭使君。卷六六





跋子由《老子解》后


昨日子由寄《老子新解》，读之不尽卷，废卷而叹。使战国时有此书，则无商鞅、韩非；使汉初有此书，则孔、老为一；晋、宋间有此书，则佛、老不为二。不意老年见此奇特。卷六六





跋张广州书


张广州与妹仁寿夫人书云：“广州真珠香药极有，亦有闲钱，但忝市舶使，不欲效前人自污尔。有唐三百年，惟宋璟、卢奂、李朝隐治广以廉洁称，吾宋无闻焉。方作钦贤堂，绘古之清刺史，日夕思仰之。吾妹贤而知理，必喜闻也。”洁廉，哲人之细事也，而古今边患，常生于贪。守边得廉吏，则夷夏人安，岂细事哉！张说作《宋璟遗爱碑》，其文曰：“昆仑宝兮四海财，几万里兮岁一来。”《书》曰：“不宝远物，则远人格。”盖致远莫若廉。使张公久于帅广，如四海之物，皆可致也。呜呼！元符三年七月十一日。卷六六





题所作《书》《易传》《论语说》


孔壁、汲冢竹简科斗，皆漆书也，终于蠹坏。景钟、石鼓益坚，古人为不朽之计亦至矣。然其妙意所以不坠者，特以人传人耳。大哉人乎！《易》曰：“神而明之，存乎其人。”吾作《易》《书传》《论语说》，亦粗备矣。呜呼！又何以多为？卷六六





书《罗汉颂》后


佛弟子苏轼自海南还，道过清远峡宝林寺，敬颂禅月所画十八大阿罗汉。元符三年十一月十四日。卷六六





跋《石钟山记》后


钱唐、东阳皆有水乐洞，泉流空岩中，自然宫商。又自灵隐下天竺而上至上天竺，溪行两山间，巨石磊磊如牛羊，其声空磬然，真若钟声。乃知庄生所谓天籁者，盖无所不在也。建中靖国元年正月五日，自海南还，过南安，司法掾吴君示旧所作《石钟山记》，复书其末。卷六六





题刘壮舆文编后


今日晨起，减衣，得头风病，然亦不甚也。取刘君壮舆文编读之，失疾所在。曹公所云，信非虚语，然陈琳岂能及君耶？建中靖国元年四月十二日书。卷六六






○論崇佛老疏

劉文靖為首揆凡疏多三老共之謝文正奏議亦見于此矣兩朝實□載之甚明

佛老異端、聖王所禁、中世人主、崇尚尊奉者、未必得福、反以得禍、載在史冊、其迹甚明、我朝之制、雖設僧道錄司、而出入有清規、齋醮有定數、未聞於宮闈之內、建立壇塲、聚集僧道、有如此者、葢　祖宗宮禁之制。至嚴至密。雖文武大臣。勳戚貴人。不得輒入。豈可使胡羯邪妄之徒。羣行喧雜。連朝累日。以腥羶掖庭驚動　寢廟　祖宗法度。一旦蕩然。其為聖德之累不小矣。若謂　聖祖母太皇太后在上、必欲曲為承順以祈福壽、則　皇上修建宮殿、不日而成、問安視膳。無間朝夕。純誠至孝。通于神明。自　天降祥。有願必遂。豈必假異端之術。干官禁之制。然後為孝哉伏望速頒嚴詔、將所建番壇、即時撤去、各寺胡僧盡行斥出、使宮闈清肅、政教休明、臣等日直禁垣、職專輔導、平居無格正之功、臣事乏規諫之益、□等詔旨、不得與聞。尸素之罪萬死莫贖、今事出倉猝、不暇從容論列、不勝待罪俟命之至


○糾劾貪汙御史疏 【 淮揚巡方】

自呈秀求翻案而內外合謀清流之禍大矣卒至投身賣囯貪人敗類何所不至耶

臣惟御史回道考察、憲綱至嚴也、　列聖之明旨、　皇上之申飭、蓋諄復鄭重矣、迺不意有慢視憲規、恣行無忌、如巡按淮揚御史崔呈秀者、　陛下不以臣為不肖、使長西臺、豈非欲其是則是、非則非、無所媕阿隱默乎、臣初入院、適見有兩御史回道、一為江西巡按御史謝文錦、一為崔呈秀、臣心訝曰、異哉兩御史、一時回道、一至清、一至濁、涇渭較然、臣不別白、為陛下明言之、是不忠之大者也、即發河南道考核、無何、河南道御史袁化中以所考核謝文錦者至、臣即以稱職考、奉旨回道訖、越二旬而化中始以所考呈秀者至、化中葢有難于言者、臣于去年奉差而出、今年復命而入、往來淮揚間、所見淮揚士民、無不謂自來巡方御史。未嘗有如崔呈秀之貪汙者。強盜地方大害也、每名得賄三千金輒放、訪犯地方大惡也、每名得賄千金輒放、不肖有司應劾者、多以賄免、不應荐者、多以賄荐、至御史出巡、每有節省公費助國用者、呈秀到處透支至一萬四千兩、各縣賠補、不勝其苦、彰彰于地方耳目、臣時以非職掌所關、不敢訪其主名何人、過付何人、至于舉劾失真、貪酷漏網、則有兩淮運司同知譯天相在、是呈秀所荐也、呈秀甫離地方、而監民樊尚燝、按臣劉大綬、且臚其賍私入告矣、則又有霍丘知縣鄭延祚在、是呈秀所荐也、吏科都給事中魏大中且發其餽遺、奉旨提問矣、是賄而荐之寔證也。臣嘗窃笑人臣之負國又自負也。受國家寵榮若何。而所為者不務于可榮。皆蹈于至辱。御史巡方寵榮極矣、如呈秀者辱身辱國何如哉。臣聞其知譚天相之貪欲論劾也、天相稔其易與。奉之以千金。求免劾而卒免。天相益稔其易與也。又奉之以千金。求荐而卒荐。則是搖山撼島之威。祗供其禦貨攫金之用。而墦間壟斷之賤。且冒居觸邪止佞之官。臣故謂其至辱。所當重處。以一洗巡方之辱者也。伏祈　皇上敕下吏部議覆施行、


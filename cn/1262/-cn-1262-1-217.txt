馆陶全城：

壬午北兵深入，馆陶令晋调元，其姻孝廉某自关中来，道被掠。仪观甚伟，厉声曰：「我非庸庸者，不令我见主帅乎？如吾见也者，会当立效相报。」及见主帅，曰：「我关西男子，不与俗伍。姻家馆陶令，以舌下之，马骡金帛随所欲耳。」主帅信之，以骑往，孝廉求舆舁至城下，约停车，容入说之。入即助守，曲尽方略。盖孝廉倜傥，足以绐敌也。




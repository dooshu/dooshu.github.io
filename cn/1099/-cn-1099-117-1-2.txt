○為整理固原邊備疏 【 整理固原邊備】

臣竊惟固原為陜西喉襟要害之地、地里平漫、無險可據、通賊去處甚多、自弘治十四年以來、套賊擁眾深入延寧地方不能捍禦馳驟長驅兩日夜、可至固原、分散醜類、靜寧隆德會寧安定一帶州縣、俱被剽掠、直抵鞏昌秦州地方、近年又侵過平凉、蹂踐我涇邠等州縣、得利而歸、不曾遭挫、將來鳳翔西安內郡安保不遭荼害、臣先年廵撫之時、奏將陜西鎮守總兵移在固原。常川住劄。意正在此。但所統官軍、與守備官部下官軍、俱不及千數、委的數少、難以出戰只得嬰城坐守。甘受畏縮之罪。今提督尚書金獻民要將總兵官部下、除見在七百員名外、再于各城堡各衛禦冬防守官軍內、選摘精壯二千三百員名、共輳三千員名、總兵官統領守備官部下、除見在外、今擬增糧并各城堡挑選共二千員名外、未及之數、照例懸賞、於有丁人戶內召募一千名亦輳三千之數統領殺賊、仍聽總兵官調度、該用馬匹、就于茶馬并苑馬寺給領、或行太僕寺收貯官價支買、召募銀兩、於司府官庫、查有無碍銀兩動支、誠為安邊禦虜至計、除依擬行令嚴加挑選、聽各官統領以助兵勢外、至於懸賞召募一節、尤為得策、今日之務、似難舍此、查得弘治十八年間、臣為廵撫、此為召募士兵題本也准兵部咨為預防虜患事、題奉　聖旨、隨該太僕寺寺丞楊信、解送銀五萬兩到於陝西布政司收庫、臣於正德元年二年間、賞軍召募等項、陸續止用過銀一萬五百餘兩、比臣奏准回還原籍養病、其餘銀三萬九千四百餘兩、俱在布政司并平凉慶陽二府寄庫、待接管官員支銷及咨兵部、并陜西廵撫查照外、及又查得兵部先年題准事理、臨邊各路土著軍民舍餘人等、有能奮勇設謀斬獲賊首一顆、隨即賞銀三十兩、生擒一名、賞銀五十兩、若能紏集鄉丁、敵殺賊眾斬首至五顆以上者為首者加陞署所鎮撫、又一件今後各該官軍、此即文襄所條奏部覆行者有能斬獲賊級一顆、為首者賞銀牌十兩、生擒一人者、賞二十兩、各為從者量為給賞、仍將各人功次另行造冊奏繳擬陞、是皆激勵人心。鼓舞士卒之策。與前項該部所奏所擬。大意相同。况常人之情。見利則趨。以速為貴。邊軍艱苦萬狀。俯仰不能聊生者。十常八九。一旦獲此厚利。自然踴躍思奮。雖有勢豪買功之人。彼亦不肯舍應得之利。以犯必禁之法矣然此例雖久官司多不肯行實亦因財用不足之故以致人心怠玩。賊勢益張。所惜者小。所損者大。及照臨邊軍民。勇悍善鬪者。在在有之。召之有道。自然應命。及查先年召軍。每名有給銀五兩者。有三兩者。是為常守之兵比之腹裏抽選召募者。大叚不同。比年延綏寧夏二鎮召募土兵。至今與遊奇正兵一體調遣截殺所向有功。今各該衛所行伍空虗懸利召募。相應舉行至于隨勢給賞有功官軍。亦為要務軍門若無財用則有罰無賞何以盡人死力但陜西布政司在庫官銀不多、各有頭項、難以一槩取用、伏望　皇上軫念邊方重地、防禦為急、乞敕兵部議處、合無查照先年該部奏行事理、於太僕寺馬價銀內動支五萬兩、差官運送前來、聽臣督委實心幹事官員、設法召募、不拘衛所軍餘舍餘、村野土民、但係年力精壯、騎射閑熟者、籍名在官、願領馬者給銀伍兩。步軍給銀三兩。令其置辦軍裝弓矢器具。團成隊伍。聽總兵守備等官統領訓練。不敢委用貪刻官員。用強逼勒。以失人心。亦不敢濫收不堪之人。徒費官錢。無益於事。至于給賞有功官軍土人銀兩銀牌等項。聽臣於布政司無碍官銀內。量為查取應用。不拘官舍軍餘土人召募民壯等項。但有斬獲首級一顆者、驗係真正達賊、此言土兵之賞額也不願陞者軍門隨即賞銀三十兩、生擒達賊一人者、賞銀伍十兩、該陞者照例先賞銀牌、仍造冊擬陞、既可鼓士卒立功之勇、又可杜官豪買功之弊、及照各邊官軍缺馬為急、行太僕寺苑馬寺收貯銀兩、專備買馬騎操、難以別項支用、若京運銀兩、召募支用不盡、亦收貯聽發各邊收買戰馬騎操、不許別項動支、事完通將支用過召募買馬銀兩數目造冊奏繳如此則軍伍可增、軍氣自倍、可望收克敵制勝之功矣、


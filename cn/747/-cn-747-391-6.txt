○唐太府少卿兼万州刺史贺若公故夫人河南郡君元氏墓志铭

夫人讳某，魏景穆皇帝九代孙也。祖讳某，皇朝赠太子少保。父讳某，克荷前烈，不幸早世。夫人在孕而孤，鞠育於叔父相国颍川公。天机聪明，生知仁孝，被服法度，综习文史。年十四，嫁河南贺若。积功劳，剖符为郡，夫人辅佐，以副笄宜室。能睦其族，且劝以义，而风藻礼范，仪刑闺门。晚节厌离心垢，严持禅诵，而道机未宏，寿量有极。永泰元年三月某日，终於渠州，享年若干。呜呼！以夫人之柔明孝慈，温惠淑茂，况承景穆之馀裕、少保之贻则。季父当国，良人专城，河润泽及，福绥宜远。胡弗眉寿，钟是短历？颍川公之恸，其可既乎？大历二年二月二十二日，反葬於京兆县之某原。宜列景行，贻於彤史。恐陵岸或迁，音徽将沫，故月而日之，铭诸坚石，盖犹父之志也。其词曰：

人亦有言，天祚明德。吁嗟邦媛，未偕寿域。家节既成，蕙芽方植。仁而无报，为善者惑。夜台超忽，神斯冥默。贞石有磷，德音罔极。


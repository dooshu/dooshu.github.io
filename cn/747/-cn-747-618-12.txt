○对征什一税判

长安县征什一税，百姓诉云：“取已过半，人将不农。”县官云：“恐国用不足。”

务农重谷，彻田为粮；布教颁常，示人以信。不足於二，且异鲁侯；拾而籴三，非如汉吏。况决渠降雨，神皋奥区，既称百二之雄，何辞什一之税？殊大桀而小桀，且如茨而如梁。杼轴其空，则我岂敢？膏腴兼倍，於尔何伤？徒谇语以无稽，须甘心而受谍。抵欺赤县，曾是迷愚，家财若不助边，军实如何取给？诉云“过半”，诚为罔上之人；又曰“不农”，恐涉要君之责。载翕其舌，无厚尔颜。

沈封

封，建中时进士。


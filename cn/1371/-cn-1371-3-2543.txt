秋夜遣怀

六年归卧水云乡，本自无闲可得忙？



羸病岂知身尚健，迂疏真与世相忘。



霜清水落年华晚，月黑枭鸣夜漏长。



琐琐井蛙何足计，一篇秋水笑蒙庄。



秋夜遣怀

江云傍檐山雨细，羁客空堂卧荒翳。



心如秋燕不安巢，迹似春萍本无柢。



官身奔走何时定，病眼蒙笼惟欲闭。



壮游不复记坠鞭，夜语谁能怀拥髻？



诗情已减但微吟，酒戒渐坚才小哜。



从今更拟著幽襌，半世伥伥真误计。




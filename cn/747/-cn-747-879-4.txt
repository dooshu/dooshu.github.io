○李匡明御史大夫等制

敕：御史所职，实为纪纲。百官之邪，得以归正。众目不理，得以举明。使朝廷凛然，罔懈於位。兹朕之攸赖而和庶政也。向者治刑不暇，官业靡申。遂用省其讯鞫之烦，委以澄清之寄。庶循理本，谅在得人。通议大夫守吏部尚书柱国赐紫金鱼袋陇西县开国子食邑五百户李匡明，学术优深，德望清重。可副丞相，以镇时风。中散大夫守右常侍判御史台事柱国赐紫金鱼袋赵丕，自掌宪司，克勤於职。而侍从之列，朝夕论思。期於弼违，宜在专任。令以庶狱，移从理官。可归骑省，以备顾问。各践乃位，允期懋功。匡明可御史大夫，丕可守本官罢判台事。


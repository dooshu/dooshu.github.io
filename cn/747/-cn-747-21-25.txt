○授邠王守礼襄州刺史制

黄门：树於藩屏，莫非亲属，居以形胜，必任亲贤。司空兼陇州刺史邠王守礼，德比闲平，贤於鲁卫。动不忘於仁恕，言必备於忠肃。入连花萼，拥驷来朝；出割竹符，凭熊往镇。眷兹樊邓，是称汉沔，惟城池之枕倚，乃川陆之雄要。故鸣驺戒路，建隼为邦，副朕陕东之美，更闻岘南之政。可使持节襄州诸军事兼襄州刺史，司空勋如故。至州日须稍优游，不可烦以细务，自非大事及奏事，馀并令上佐知，主者施行。


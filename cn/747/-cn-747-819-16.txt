○授苏文建州节度使制

门下。梁汉古封，河池名郡。有关山之险阻，当巴蜀之要冲。苟非勋贤，不可轻授。我今有命，允为当人。某官截海雄姿，追风逸步。得左马右人之术，洞玉钤金匮之书。加以幼慕功名，早怀壮。揽辔蕴澄清之志，临风多慷慨之词。顷在禁宫，屡竭忠节。四奉指挥之任，久彰翊卫之荣。洎委节旄，俾之镇抚。当巨逆枭夷之後，是郊凋瘵之秋。而尔复茂政能，益坚抚字。未周星律，已播讴谣。方深倚注之恩，用安黎庶。旋属干戈之患，每轸焦劳。既互有奏陈，虑多嫌隙。冀宁生聚，爰职改更。复以未戮奸凶，方思勋旧。殄寇既资於上略，总戎宜锡其名邦。俾居十乘之荣，以长万夫之气。尔其便提骁果，亟赴征行。破其城社之妖，刷我宗祧之耻。然後仗兹龙节，莅彼雄藩。高居将相之尊，永保山河之誓。人臣之节，丈夫之荣，何以加焉，尔其自勉。

薛昭纬

昭纬，赠刑部侍郎存诚曾孙。乾宁中为礼部侍郎，知贡举，为崔允所恶，出为奚州刺史。


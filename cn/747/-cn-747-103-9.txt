○回鹘权知可汗仁美制

回鹘可汗仁美，代袭骁雄，生知义烈，乘北方忠顺之气，为南面沙漠之君。自列圣有国之初，便申盟誓，及肃宗中兴之运，继立勋庸。迩来贡奉不违，戎马无警。一心尝保於甥舅，万里或结於姻亲。今则兴服之初，献琛俄至，仍闻抚宁七部，兼且控制诸蕃。终姓之道无偷，信言必复；嗣绪之文斯在，典册宜行。俾绍前修，且明久要，宜封为英义可汗，仍令所司择日，备礼册命。


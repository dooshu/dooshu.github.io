○为桂府王拱中丞贺南郊表

臣某言：伏奉十一月十日制书，南郊大礼毕，大赦天下者。湛恩庞鸿，大号涣汗，际天接地，孰不庆幸！中贺。臣闻尝之礼，所以仁祖祢也；郊祀之仪，所以尊天地也。五帝之前，蒉桴土鼓致其敬，敬有馀矣，而礼不足。三王以降，金玉备其礼，礼有馀矣，而敬不闻。秦之增封也，觊望神仙；汉之郊丘也，禳除灾害。虽无文而咸秩，终有废而莫举，犹可以编在方策，垂其鸿名。岂若国家参文质於六经之中，陛下酌损益於百代之後，顺昊天之成命，得黎人之欢心，九谷有年，四方无事；然後因吉土，迎长日，咸池屡舞，太簇登歌，万灵识周旋之位，百神知飨献之节，云散而柴燎高达，风清而萧芗远闻。信大报之无私，亦元鉴之不昧。臣当时集军将、官吏、僧道、百姓等丁宁宣示讫。惟天之意，莫遗於细微；如日之辉，不隔於幽远。顽钝知感，鬼神怀柔。何则？刑莫大於成狱，陛下舍之，罪无轻重；恩莫深於延赏，陛下推之，泽及存殁。行道求志敢於直言者，既许以亲览；触纶网屏於远方者，又移之近郊。减来岁之新税，昭其俭也；弃比年之逋债，宏诸仁也。念勋臣而树勋者益劝，尊有德而不德者知惭。赐羸老有粟帛之优，礼神只无牲币之爱。此所谓幽室尽晓，枯条遍春，雷雨作而蛰虫昭苏，风云行而笼鸟飞舞。率土臣妾，不胜大庆，况臣蒙被恩泽，获齿生类。会守远郡，阻窥盛礼，徘徊天外，目与心断。无任跃之心。谨遣突将王清朝等奉表陈贺以闻。


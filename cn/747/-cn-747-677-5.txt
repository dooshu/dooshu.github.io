○画大罗天尊赞（并序）

岁正月十九日，顺宗仙驾上升之日月也。皇帝嗣位六载，每及兹晨，斋居孝思，明发不寐。以为元祖之教本乎道，先帝之神在乎天，故画大罗天尊像者，欲以最上胜因，而成本功德也。然则知之者不如念之者，念之者不如仰之者，是用谛念真力，虔仰尊仪，命设色之工，图其仪形，命掌文之臣，赞其功德，达孝诚於天上，致孝理於域中。斯盖宏愿发於我皇，景福荐於先後。稽首奉诏，跪称赞云：

维大罗兮天上天，维天尊兮仙上仙。高真之鉴照下界，孝敬之心达上元。每一念兮以一仰，感罔极兮福无廛。


列传第四 太祖诸子二


△察合台〔合剌旭烈兀　也速蒙哥　阿鲁忽　博拉克　笃哇　也先不花　怯伯　笃来帖木儿　贝达尔　不里　秃剌　阿剌忒纳失里〕

察合台，太祖第二子也。太祖以其性刚，使阔阔搠思辅导之。其后分封西域，又使受教于博尔术。太祖十四年，亲征货勒自弥，濒行，也遂皇后请择诸子定嗣大位者。太祖韪其言，召诸子，首问朮赤：“汝为长子，有何言？”朮赤未及对，察合台言：“彼蔑儿乞种，儿辈安能下之！”朮赤大怒，谓察合台：“汝除刚狠外，有何能。与汝较射，如胜我，则斩我拇指；与汝搏，如胜我，则我甘伏地不起。”兄弟汹汹相搏，太祖默然。阔阔搠思趋进，责察合台。太祖亦曰：“朮赤我之长子，汝辈勿妄言。”察合台微笑，乃白于太祖：“请与朮赤分任军旅之事，窝阔台敦厚，可奉教训，嗣大位。”于是太宗之位遂定。

是年，太祖以大军薄讹打剌城，分兵四道，留察合台与太宗攻之。城酋坚守，攻五月，入其外城，又一月克内城，擒其酋哈那儿只克，槛送行在诛之。十五年，又与朮赤及太宗以右翼军攻兀笼格赤城，朮赤与察合台不协，师久无功，各以军事来告。太祖廉得其实，改命太宗总兵事。太宗和解二兄，军复振，始克之，城人巷战七昼夜，遗民尚十余万。以妇孺工匠从军，余则驱为前敌，凡蒙古兵一人，分二十四人。

十六年，太祖亲攻塔里堪城，察合台与太宗自货勒自弥上谒太祖。复进攻八米俺，察合台长子莫图根中流矢卒，太祖最爱此孙，及城破，遇生物悉戮之，名其地曰卯库尔干。察合台不知莫图根之死，一日，诸子侍食，太祖佯发怒，察合台惶惧伏地，谓如不从父命则死。太祖问：“汝此言诚否？”察合台力矢不敢妄言。太祖乃告以莫图根之死，令勿悲哀，察合台闻言忍泪侍食如故，既而出，痛哭野外而返。太祖自西域班师，攻西夏，命察合台以本部兵防后路。

太祖临崩，遗命传位太宗，且曰：“察合台虽不在侧，不至背吾遗命。”太宗即位之时，斡赤斤持太宗左手，察合台持太宗右手，为诸王之长焉，自斡赤斤以下皆拜于堂下。察合台问：“以兄拜弟，礼乎？”耶律楚材进曰：“王虽兄，为臣；臣宜拜君。”察合台始从之。

太宗敬礼察合台，每事必咨之，遣诸王长子从拔都征斡罗斯，及立中外站赤，皆察合台赞成其事。太宗崩，明年，察合台亦卒。察合台长于听讼明断，人不敢欺，为部人所称服。

子曰莫图根，曰也速蒙哥，曰贝达尔，曰撒巴。察合台卒，莫图根子合剌旭烈兀监国，以私憾杀阿母河行省长官阔儿吉思，时论冤之。定宗即位以传孙不传子为非，命也速蒙哥嗣父位。也速蒙哥淫湎，国事废弛。定宗崩，拔都等拥立宪宗于斡难河，也速蒙哥后期不至。宪宗元年，命合剌旭烈兀杀也速蒙哥代之。合剌旭烈兀奉命，未至其国而卒，其妃倭耳干纳杀也速蒙哥，自为监国，以俟朝命。

中统初，阿里不哥僭号和林，贝达尔之子阿鲁忽附之，阿里不哥使嗣汗位，倭耳干纳归于阿里不哥。既而阿里不哥征兵饷，阿鲁忽不与，且杀其使者，乃来降世祖。中统三年，与定宗子禾忽大王合兵攻阿里不哥，大败之，斩其大将哈剌不花。阿鲁忽恃胜不设备，又为阿里不哥所袭败，事具阿里不哥传。其后阿里不哥使倭耳干那及马思忽惕来议和，阿鲁忽遂以国俗娶倭耳干那为妃。

至元三年，阿鲁忽卒，倭耳干那复立合剌旭烈兀之子谟八里克沙。年少，世祖命其从父博拉克归辅之，欲藉其力以制叛王海都。博拉克废谟八里克沙而自立，是时海都与朮赤后王忙哥帖木儿相持，博拉克乘机侵其分地，海都乃乞和于忙哥帖木儿，回军与博拉克战于昔剌河，大败。后忙哥帖木儿以兵五万助之，始转败为胜。博拉克退至昔剌河南，胁布哈尔、撒马儿罕等城输军实，以备再战。太宗诸孙乞卜察克说与海都连和，于是布哈尔等地海都分其岁入。博拉克与海都修好，思攘阿母河南呼拉商部以益己封，海都许分兵助之。

至元五年冬，博拉克遣马思忽惕使于旭烈兀后王阿八哈，阳谓西域之地本属公家，太祖四子皆得分其岁入，阴则探行军之道路，侦阿八哈之虚实。既至，阿八哈厚款之，赠以太祖御服，出岁计簿示无余财。马思忽惕既获岁计簿，不辞而去。追者及诸河，已在舟中矣。

察合台孙尼古塔尔将兵从旭烈兀西征，遂留事阿八哈，博拉克贻以箭，藏书簳中，约为内应。尼古塔尔所部万人屯角儿只，自从阿八哈，既见书，奔还角儿只。阿八哈召之，虑事泄，不敢往，率其部曲欲从得而盆脱出里海北，以归博拉克，为希拉们所阻战败，希拉们获之，槛送阿八哈。马思忽惕既返，博拉克遂出师，令察合台后人曰阿赫每特、曰卜里、曰匿贝克、曰牙尔孤自忒耳昧城渡阿母河；定宗孙察拔特与奇卜察克、谟八里克沙自阿母叶城渡河；大将曰葛喀扯，曰贝那尔，自机洼渡河；大将格喀出自敏克世拉克渡河。

博拉克悉括民马备战骑，括民牛剥皮以制盾，先遣使告布勤八脱吉斯曰：“嘎自尼及阿母河东居中之地，皆应属我祖察合台，速以相让。”布勤八脱吉斯不应，博拉克自率大军渡河。阿八哈将昔扯克先隶奇卜察克，闻旧主至，来降，且馈以马。奇卜察克分馈于博拉克，其大将札拉儿台诮奇卜察克自得良马，以下驷赠人，奇卜察克怒而争诟。博拉克袒札拉儿台，不为剖曲直，奇卜察克夜率所部北趋阿母河，追之不及。未几，察拔特亦去。博拉克召海拉脱酋射姆沙丁至，许以呼拉商畀之，毋助阿八哈，复令籍呼拉商富民姓名以献。

至元七年，阿八哈自阿特耳佩占进兵，世祖使臣梅喀伯为博拉克所获，乘间逸去，遇阿八哈以敌情告。阿八哈进至徒思，使往议和，许割嘎自尼、起而漫二部。博拉克与诸将议之，约速耳谓可许；茫孤耳谓已入敌境，宜乘胜而进，且阿八哈西边多事，未必自至；札拉儿台亦谓既欲讲好，何必渡阿母河。博拉克乃遣谍三人往侦阿八哈至否，逻者获之。阿八哈使伪为急递，噪而入言：“北兵已过得而盆脱。”即仓皇传令移营御北兵，勿带辎重，杀谍者而故纵其一。

谍者以所见闻归报，博拉克亟进，见空营遗辎重，益信为实。前行将出山，突遇阿八哈大军，阿拔台将中军，牙世摩特将左翼，布勤八脱吉斯将右翼，起儿漫、法而斯、罗耳诸部兵皆从之。然博拉克诸将犹力战，牙世摩特之军为札拉儿台所败，左翼将苏纳台年逾九十，见事亟下马，席地坐，麾兵再接，众益奋。博拉克大败，坠马，援他骑而上，始得脱。败兵过阿母河，不能成列，至布哈尔，仅有五千人。博拉克以坠马受伤，肩舆入城。使弟亦速尔往告海都，海都拘之，旋引兵自至。海都至而博拉克已卒，或云中毒死，诸将立撒巴子聂古伯。

九年，聂古伯自将与海都战，殒于阵。察合台四世孙托喀帖木儿嗣，十一年卒。海都立博拉克之子笃哇，由是笃哇甘心从叛，海都势益张。自至元二十年至大德末，数与海都入寇，事具海都传。海都死，部下欲立其子斡罗思，笃哇以己之得国藉察八儿之力，遂援立察八儿。

是时笃哇兵屡败，乃与察八儿、明理帖木儿聚谋，以大德七年通款于武宗。事闻，成宗遣诸王灭怯秃、月鲁帖木儿使于察八儿。八年，笃哇、察八儿皆遣使归命。既而笃哇与察八儿因子弟构衅，十年，战于忽毡、撒马儿罕之界。察八儿败，再战，笃哇败，乃议和。笃哇乘其无备，袭之。武宗又使月赤察儿掩取察八儿之部众，察八儿以三百骑降于笃哇，溃众亦多归之，自是海都分地尽为笃哇所有。是岁，笃哇卒，子宽阇嗣。

至大元年，宽阇遣万户也列门、合散进呈太祖时所造西域户口青册，赐金、银、钞币有差。宽阇卒，其族父达里忽嗣，察合台曾孙也。未几笃哇次子怯伯乘其宴饮杀之，怯伯暂摄国事，国人立笃哇长子也先不花，时皇庆二年也。

也先不花与旭烈兀后王合儿班答构兵，杀其入贡使者，复引兵入寇，事具合儿班答传。仁宗遣万户拜住以金印赐合儿班答大臣薄拉，并见合儿班答议事，中途遇也先不花，疑为间谍，执之。拜住曰：“皇帝遣使者通岁时聘问礼，无他意。”也先不花左右曰：“使者往来，皆有启边生事形迹，汝此行宜得要领，不实言则榜掠汝。”拜住曰：“王所问实不知。且王从何处得此言？”也先不花曰：“阿必失哈尝言之。”且曰：“合儿班答上近支，吾等疏属，存与否不可知，后使者当有处分。今汝往，彼必生事，其速吐情实。”拜住力辩阿必失哈之言不可信，左右曰：“彼统兵九万，岂诡辞求免者。”乃缚拜住两手挞之。拜住出玺书示之，始曰：“彼果无罪。”遂夺其虎符，囚于也先不花营中。延祐元年，也先不花入寇，谓拜住曰：“我已入汝境矣。”拜住曰：“兄弟之国无内外，此地亦王地也，王何所疑。”因徐言：“太祖有训：人不可以信谗，谗言入则亲戚乖离，贻笑邻国。使者妄生异同，致王有疑心，皆拜住等之罪，敢请死。”也先不花解颜曰：“吾遣汝通好，何如？”拜住谢不胜任。未几，也先不花卒，弟怯伯复立，数寇边。

延祐七年，遣拜住入朝。仁宗复遣拜住以都元帅使于怯伯，怯伯受命，拊膺谢曰：“强宇敉安，自此始矣。”拜住又言：“昔定宗欲征拔都王，因灭谷真薛禅谏，遂中辍。拜住不才，愿踵灭谷真薛禅后，以效死。”怯伯从其言入奏，兵事始弭。至治元年，拜住归至上都，入见嘉禧殿，拜浙东道宣慰使。怯伯亦奏：“除拜事非吾所预，请语朝廷大臣，使拜住得建牙纛为诸侯表率。”云。

是年怯伯卒，子燕只吉台嗣。未几卒，弟笃来帖木儿嗣。至治二年，遣使来朝，贡文豹，又贡海东青鹘。三年，遣使贡蒲萄酒。英宗曰：“朕非欲其土地人民，但吾民不罹边患，军士免于劳役，斯幸矣。今既来降，当厚赐以安之。”卒，弟答儿麻失里与其子桑札儿同为汗。天历元年，明宗南还京师，漠北诸王皆劝进，答儿麻失里以兵扈从。

笃来帖木儿晚年，呼拉商人忽辛郭耳忒以察合台后王不奉摩哈默得教，起兵抗命，据呼拉商以叛。答儿麻失里合诸王兵讨之，以国相喀斯庚汗总其军。元统元年克呼拉商，忽辛败遁。明年，答儿麻失理卒，从子真吉赛嗣。卒，弟不站嗣。卒，笃哇孙额不坚子也速帖木儿嗣。自怯伯以后，札剌亦儿、速勒都思、巴鲁剌思、阿鲁剌惕四族专权境内，分为二十五汗国。

也速帖木儿卒，太宗后人阿里以奉摩哈默得教，为国人所推，嗣汗位，不称汗而称苏尔滩。卒，国人立宽阇孙谟罕默德。卒，立不里五世孙合占。国相喀斯庚汗叛之，合占败死，喀斯庚汗立太宗后裔达尼斯乃赤。未几，喀斯庚汗又弑之，立笃哇曾孙巴颜合里。寻废巴颜合里，立也孙帖木儿之子帖木儿沙。后又废帖木儿沙，而立阿密而。喀斯庚汗与不赛音奎尔德部构兵，败死，时阿密而亦卒，子德克尔克帖木儿嗣。卒，子义利阿斯赫戛嗣。

初，德克尔克帖木儿使义利阿斯赫戛守撒马尔罕，以喀斯庚汗驸马帖木儿佐之。其子义律亚斯与帖木儿不协，帖木儿谋杀其父子，事泄出奔。及义利阿斯赫戛嗣位，帖木儿势复振，使义律亚斯攻之，大败，事具帖木儿传。义利阿斯赫戛卒，帖木儿乃废义律亚斯，立燕只吉歹孙喀普尔西阿特为汗。是时主权日替，人称喀普尔西阿特为草稈王，言其中空易折。至明洪武三年，为帖木儿所废，国亡。

贝达尔，察合台第三子，从拔都征奇卜察克、斡罗斯诸部。拔都分军五路，入波兰，贝达尔将北路一军留攻森地米尔，败其援兵。进至拉谛波，而由梅仑入奥斯马加，至白吕门之属部谟拉费牙。白吕门王曰文测斯拉物，留兵守其都城及劳昔司城，以五千骑援谟拉费牙。其将曰斯德姆贝而克有勇名，文测斯拉物戒以勿野战，但守鄂而谋次、白伦二城。斯德姆至白伦，见城守已固，分城兵千人与己所部至鄂而谋次。时贝达尔前锋已至城外，城上缚草为人以诳敌，须臾集矢如猬，攻三日不下。贝达尔诱城兵出，又不应，以为敌不足虑，遂分兵四掠。斯德姆乘其无备，夜袭之，大军失利，贝达尔殁于阵。子阿鲁忽嗣。合剌旭烈兀为汗，阿鲁忽二子曰出班、基颜，常率所部从笃哇攻海都。

不里，莫图根长子。从拔都平阿速等部。拔都奏捷，大宴亦的勒河上，拔都自以年长，先举盏自酌。不里与定宗皆怒，不终宴上马去。不里言：“拔都与我齐位，乃妄自尊大。彼妇人有髯者，我举踵可以蹴之。”定宗与额勒只吉歹之子合儿合孙亦附合不里，诋拔都。

拔都奏其事，时定宗奉太宗命入朝，太宗大怒，不见定宗，欲谪定宗及合儿合孙皆为探马赤，且命拔都遣使告于察合台。时诸王蒙哥与廷臣晃豁儿台掌吉等建议曰：“成吉思汗有训，阃外事从外断，阃内事从内断。今不里等事在阃外，乞委拔都处置为宜。”太宗怒稍息，召定宗切责之，仍使与合儿合孙至拔都处，听其处分，不里事告察合台知之。定宗及不里等遂与拔都有隙。

定宗崩，拔都翼戴宪宗，不里附失列门，与其逆谋。宪宗二年，杀定宗皇后用事诸臣，以不里付拔都。先是不里与其部将言：“与拔都同为太祖子孙，不如拔都得额提勒河岸之游牧地。”拔都闻而憾之，至是诘以醉时敢呼我名当斩，遂杀之。

不里子曰阿卜失哈，曰哈萨儿，曰帖木儿不花，曰阿只吉。中统元年，世祖遣阿卜失哈、哈萨儿守察合台分地，以防阿里不哥。行至陕西，为叛党所获，致于阿里不哥，杀之。帖木儿不花，至元二十八年封肃远王。元贞二年，从辽王脱脱讨吐蕃。阿只吉封威远王，以翊戴世祖，特被信任。北平王那木罕为叛王脱黑帖木儿等所劫执，世祖命阿只吉率所部镇别失八里，自太和岭至别失八里，置新驿以速邮递。后叛王笃哇扰天山南北，阿只吉与西平王奥鲁赤御之，失利，以旧恩不之罪也。卒，子秃剌袭领其军。

秃剌少以勇力闻，大德十一年，成宗崩，左丞相阿忽台等潜谋立安西王阿难答，推皇后伯牙吾氏称制，中外汹汹。仁宗至自怀庆，引秃剌入内，缚阿忽台等诛之，大事遂定。武宗即位，第功封越王，赐金印，以绍兴路为其分地。秃剌怏怏有怨望意。至大元年秋，武宗幸凉亭，将乘舟，秃剌前止之。帝曰：“尔何为？朕欲登舟。”秃剌曰：“人有常言：一箭中麋，毋曰自能。百兔未得，不可遽止。”盖国俗相靳之语也。帝由是衔之。既而大宴万岁山，秃剌醉，解其腰带掷于地，嗔目谓帝曰：“尔与我者止此耳。”帝益疑其有异志。二年春，命楚王牙忽都、丞相脱脱、平章赤因铁木儿鞫之，辞伏，遂赐死。

子西安王阿剌忒纳失里。至大三年，宁王阔阔出谋为不轨，事连阿剌忒纳失里，窜于诸王伯帖木儿分地。泰定元年，命阿剌忒纳失里镇沙州，赐钞三千锭。四年，又赐六千锭。天历二年十一月，因翊戴有劳，以其父越王印赐之。至顺二年，中书省臣言：“越王秃剌在武宗时以绍兴路为食邑，岁赐本路租赋，钞四万锭。今其子阿剌忒纳失里袭王封，宜岁给其半。”从之。子答里麻，以军功封西安王。秃剌弟忽都铁木儿，至治三年封威远王，赐金印。




○復太史焦座師 【 遼事】

奴酋發難、適與時會、廷議紛紛、前輩何宗伯謬稱啟夙知兵略、聞于中堂、遂擬趨朝之旨、不知燭武之年巳老、蹇叔之力既愆矣、獨以宵旰方殷、義無反顧、竭蹶入都、啟少嘗感憤倭奴蹂踐、梓里丘墟、因而誦讀之暇、稍習兵家言、時時竊念國勢衰弱、十倍宋季、每為人言富強之術。富國必以本業。強國必以正兵。二十年來、逢人開說、而聞之者以謂非迂即狂。若迂狂之言。早得見用。豈有今日哉。今之愚計、欲當事者大有振作。博求海內名工名技以為兵師。如甲冑車仗軍火器械之類。物究其極。然後選取材武之士。務求勇力捷技。冠絕儕輩者。三倍其糈。擇名將。定節制。日夜教習之。如是者得二萬人。服習經歲。萟術既精。大衆若一。驅之若左右手。以是出關。益以遼士二萬。北關一萬。更欲徵朝鮮二萬。所以分彼而聚我也兩路牽制一路出攻約周歲之內。可以畢事。費不過五六百萬。而所得肥饒之地。足以固圉。所絕敕書之賞。足以省費。所造器甲諸事。尚留為千百年之用。既而坐鎮遼東。西虜弗靖者便可剪滅。規取舊遼陽。截河為守。亦甚易事。若能更一振作。廣行召募。倍加練習。益為三四萬人。即九塞之虜。咸可鞭箠制之。大寧河套。亦易恢復。更益為十萬人。以二萬人為禁旅。邊各一萬。即京營各邊之餉咸可減省十之五六也。今者多起廢將、所領者大半烏合之卒、既不相習、又非素練、器甲朽鈍、全無節制、未及見敵、知不若彼遠矣。而坐費金錢何為哉、徵召既多、糧芻俱乏。凍餓疲劇。死亡甚衆。正未知何所底也。就使全軍遇于中原、勝負之數、分明易見、數萬人衆。豈無良將徤卒。強弱不齊摠歸無用兵所以當練也一有差跌玉石俱碎。撫順清河。可為殷鑒矣。豈不痛哉。當事者似亦自知不敵。顧未能黽勉自強。全欲借資于外。借資于外似也。而處置事宜。尤多未合。朝鮮助順之兵也。無糧無賞。至得奴酋之首。不名一錢。此等處置宰相中樞無識也云咨行該國自行陞賞。其解體必矣。北關自救之兵也。從前嫁禍于我矣。即能梟酋首。亦自為報怨圖存之事。非盡為我也。而以奴之敕書全許之。此六百餘紙者。歲幣數萬金之契券也。為一北關受侮受辱。生靈塗地。竭天下之力。與共克奴酋。彼宜何如報答。而反予之歲幣數萬金乎。且併其地而許之乎。北虜虎墩兔亦來挾求敕書。似又將許之。是去一奴。生二奴也。去一費。生二費也。如此措置。就得成功。遼事尚可為乎。况北關兵勁而少。大虜兵多而弱。兩者皆非奴敵哉。啟區區之愚、亦思一效蒭蕘、□病起至今、了無一言相訊者、當由處分巳定、無事旁撓、否則書生陳說、未免迂狂之目爾、若謂處分盡善、竊意目前鹵莽、人人所知、若直指為迂狂、恐三年之艾、終身不得也、倘自建一言、又慮躍冶之金、群鋒齊指、惟有仰屋竊歎而巳、蒙老師垂問、輒盡胸懷、望亮而祕之、


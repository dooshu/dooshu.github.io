○礼部贺皇太子册礼华德音表

臣某等言：伏奉今日制书，皇太子册礼云毕，思与万方同其惠泽者。盛典斯举，鸿恩遂行，凡在率土，不胜忭跃。臣某等诚喜诚贺，顿首顿首。伏惟皇帝陛下克奉神休，以正邦统。建天下之本，宗庙以安；致万国之贞，兆人攸赖。典册既备，庆泽载流。既广爱而推恩，亦好生而布德。缓刑而囹圄知感，进勋而嗣续增荣。崇教谕之方，忠良是举；严赞襄之礼，赐与有加。旌孝弟以厚于人伦，敬鬼神而修其祀事。况行礼之日，则屏翳收迹，太阳宣精。用彰出震之休，更表重离之曜。神化旁畅，皇风远扬，自华及夷，异俗同庆。臣等谬参著定，倍百恒情。无任欢庆踊跃之至。


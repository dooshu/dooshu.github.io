【游斜川诗】

辛酉（各本作丑。曾本云。一作酉。今从一作。又苏写本、和陶本有岁字。《诗纪》同。）正月五日。天气澄和。（和陶本作穆。曾本云。一作穆。）风物闲美。与二三（苏写本作一二。）邻曲。同游斜川。临长流。望曾（岁时杂咏作层。苏写本同。曾本云。一作层。案层与曾同。）城。鲂鲤跃鳞（和陶本误作鲜。）於将夕。（曾本云。一作鲂□与跃日将於夕。）水鸥乘和以翻飞。彼南阜者。名实旧矣。不复乃为嗟叹。（岁时杂咏作咨叹。）若夫曾城。傍无依接。独秀中皋。遥想灵山。有爱嘉名。欣对不足。率共（各本作尔。又曾本云。宋本作共。一作共尔。苏写本云。一作共。岁时杂咏共上有尔字。今从宋本。）赋诗。悲日月之遂往。悼吾年之不留。各疏年纪乡里。以记（和陶本作疏。）其时日。

开岁倏五十。（《诗纪》作日。曾本云。一作日。焦本云。一作日。非。）吾生行归休。念之动中怀。及辰（和陶本作晨。曾本云。一作晨。）为兹游。气和天惟（和陶本作维。曾本云。一作唯。一作候。）澄。班坐依远流。弱湍驰交鲂。闲谷鸣鸥。回泽散游目。缅然睇曾丘。虽微九重秀。顾瞻无匹俦。提壶接宾侣。（岁时杂咏作客。）引满更献酬。未知从今去。当复（曾本云。一作得。）如此不。（岁时杂咏作否。焦本同。）中觞（焦本、苏写本、焦本作肠。焦本并注。宋本作肠。一作觞。非。）纵遥情。忘彼千载忧。且极今朝乐。明日非所求。（○本集。东坡先生和陶渊明诗二。古今岁时杂咏三十三。《诗纪》三十四。）


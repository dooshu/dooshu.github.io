○赐突厥玺书

突厥煞：省表具知，往者默啜狂逆，为人之蠹。又诈降遣使，於我求婚。我国家不违，赏赐无数。所在军镇，为之解严。遂背信乘虚，纵凶深犯，损我百姓，陷我数州。从此之后，常行贼计。近者枭戮，实谓天诛。卿能举前事之非，有降和之请，但能诚实，何虑不依。且汉日有呼韩邪。是卿族类，既率部落，来慕中华，终保宠荣，足为前鉴。今契丹奚等，输款入朝，皆封郡王，各赐公主，放归所部，以息其人。卿若能来，此是成例。官荣重功则授，财帛赏善斯行，此乃国家所馀，亦是卿之所要。若怀奸设变，口顺心违，应朝不朝，以恶继恶，还学默啜，自取残亡。想卿解思，不至於此也。


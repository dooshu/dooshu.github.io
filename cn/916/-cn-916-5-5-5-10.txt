【七夕诗二首】

白日倾晚（岁时杂咏作晓。）弦月升初光。炫炫叶露满。肃肃（苕溪丛话作萧萧。）庭风扬。瞻言媚天汉。幽期济河梁。服箱从奔轺。纨绮阙成章。解带遽回轸。谁云（岁时杂咏作云谁。）秋夜长。爱聚双情款。念离两心伤。（○《初学记》四。古今岁时杂咏二十五。《诗纪》四十五。又苕溪渔隐丛话後一引光、扬二韵。）秋风发离愿。明月照双心。偕歌亦遗调。别叹无残音。开庭镜天路。馀光不可临。沿（《初学记》作迎。）风披（《初学记》作被。诗经同。）弱（《初学记》作练。）缕。迎辉（《御览》作曜。《初学记》作向月。）贯玄针。斯（《御览》作薄。）艺成无取。时物（岁时杂咏作务。《御览》同。）聊可寻。（○玉烛宝典七引心、临、针四韵。古今岁时杂咏二十五、《御览》三十一并引临、针、寻三韵。初学四引针一韵。《诗纪》四十五。）


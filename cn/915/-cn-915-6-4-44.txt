◇下傅玄、皇甫陶诏（泰始初）

二常侍恳恳於所论，可谓乃心欲佐益时事者也。而主者率以常制裁之，岂得不使发愤耶！二常侍所论，或举其大较而未备其条目，亦可便令作之，然後主者八坐广共研精。凡关言於人主，人臣之所至难。而人主若不能虚心听纳，自古忠臣直士之所慷慨，至使杜口结舌。每念於此，未尝不叹息也。故前诏敢有直言，勿有所距，庶几得以发忄蒙补过，获保高位。苟言有偏善，情在忠益，虽文辞有谬误，言语有失得，皆当旷然恕之。古人犹不拒诽谤，况皆善意，在可采录乎？近者孔晁綦母皆按以轻慢之罪，所以皆原，欲使四海知区区之朝无讳言之忌也。（按《武帝纪》此下有「是何言乎，其详评议。」）出付外者，宁纵刻峻是信邪？故复因此喻意。（《晋书·傅玄传》。又《群书治要》三十引《晋书》。）


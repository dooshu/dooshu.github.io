○对舆尸谒庙判

郑太曾祖亡，舆尸谒其家庙，人告狂怪。

庙者曰貌，则事之若生；鬼之言归，则敬而莫默。考孔子之要道，将入必问；览周文之系象，舆尸且凶。郑太久挹家声，素高门阀，自宣王之母弟，承后稷之神人。读司农之经，荣分尔族；听尚书之履，代著其名。爵赏不泯，锡承家而开国；垣庙而立，宠贻孙而及祖。祸锺斯兆，哀慕何追？父已丧亲，缌亦从嫡。奠延无主，孙也哭曾，自宜别外内之嫌，分吉凶之敬。谒庙以舆尸见责，宁合礼经？告人以狂怪见尤，岂谐典则？太从笞罚，有荫须宽於赎刑；告者任还，无识不劳於反坐。

王智明

智明，开元时擢书判拔萃科。


○覆试进士敕

朕自君临寰海，八载於兹，梦寐英贤，物色岩野，思名实相符之士，艺文具美之人，用立於朝，庶裨於理。且令每岁乡里贡士，考核求才，必在学贯典坟，词穷教化。然后升於贤良之籍，登诸俊造之科。如闻近年已来，兹道寝坏，鷃多披於隼翼，羊或服於武皮，未闻一卷之师，已在迁乔之列，永言其弊，得不以惩？昨者崔凝所考定进士张贻宪等二十五人，观其所进文书，虽合程度，必虑或容请讬，莫致精研。朕是以召至前轩，观其实艺，爰於经史，自择篇题。今则比南郭之竽音，果分一一；慕西汉之辞彩，无愧彬彬。既鉴妍媸，须有升黜。其赵观文、程晏、崔赏、崔仁宝等四人，才藻优赡，义理昭宣，深穷体物之能，曲尽缘情之妙。所试诗赋，辞艺精通，皆合本意。其卢赡、韦说、封渭、韦希震、张蠙、黄滔、卢鼎、王贞白、沈崧、陈晓、李龟祯等十一人，所试诗赋，义理精通，用振儒风，且蹑异级。其赵观文等四人并卢赡等十一人，并与及第。其张贻宪、孙溥、李光序、李枢、李途等五人，所试诗赋，不副题目，兼句稍次，且令落下，许后再举。其崔砺、苏楷、杜承昭、郑稼等四人，诗赋最下，不及格式，芜颣颇甚。曾无学业，敢窃科名，浼我至公，难从滥进。宜令所司落下，不令再举。其崔凝爵秩已崇，委寄殊重，司吾取士之柄，且乖慎选之图，辜朕明恩，自贻伊咎。委中书门下行敕处分奏来。其进士张贻宪等二十四人名，准此处分，赐陆扆、冯渥银器分物，其落下举人，并赐绢三匹。


○命郭子仪充诸道兵马都统诏

朕闻昆夷作患，周王授钺於方叔；大宛不诞，汉主委兵於广利。则知昏迷之党，舞干不足以怀柔；圣哲之谋，伐叛必资於用武。事将禁暴，盖非获已。司徒兼中书令朔方鄜坊邠宁等节度使代国公子仪，庆锺五百，运符鱼水，挺文武之宏才，蕴韬钤之远略，积苍生之重望，有命代之元勋。负鼎和羹，已申於启沃；登坛制胜，实伫於谋猷。万里长城，倚赖攸属。今残袄未殄，戎事犹殷，爰资一举之功，以靖四方之难。宜令子仪都统诸道兵马使，管崇嗣充副使，取邠庆朔方路过往，收大同横野清夷，便收范阳及河北。仍遣射生衙前六军英武长兴宁国左右威远骁骑等左厢一万人，马军三千，步军七千人，以开府李光进充都知兵马使，特进乌崇福充都虞候。右厢一万人，马军三千人，步军七千人，以开府仪同三司李鼎充都知兵马使。特进王兟充都虞候，渭北官健一万人，马军三千人，步军八千人，以开府辛京杲充使，朔方留后蕃汉官健八千人，马军八百人，步军七千二百人，以兼御史中丞任敷、浑释之同充使。蕃汉部落一万人，马军五千人，步军五千人，以兼御史中丞慕容兆与新投降首领奴赖同统押充使。鄜坊等州官健一万人，马军一千人，步军九千人，以摄御史中丞杜冕充使。宁州官健一万人，马军一千人，步军九千人，以摄御史中丞桑如珪充使。泾原防御官健二千人，马军五百人，步军一千五百人，以大将军阎英奇充使。蒐乘练卒，籍马赋车，合四海以齐心，率九夷而同力。金鼓作气，铁骑争雄，欱野喷山，殷天动地。以服顺之师旅，讨从逆之凶徒，人事天时，指期可定。今将略高阙，出云中，驱蚊蚋於幽燕，扫欃枪於巩雒，削平天下，混一车书，然后献凯清庙，策勋盟府，克宁区夏，岂不盛欤！兵马既众，恐路次难为供应，仍备六十程粮驮遣发。马畜草料，所在量事支供，不得妄有烦扰百姓，仍委子仪即差人先於诸道计会，分般次进发。仍与回纥兵马犄角相应，逐便讨除。所关军务，应须处置，并委子仪续具状闻奏。


○勘造簿籍敕

内外文武官职田及公廨田，准式州县每年六月三十日勘造白簿申省，与诸司文解勘会，至十月三十日徵收，给付本官。近来不守常规，多不申报。给付之际，先付清望要官，其闲慢卑官，即被延引不付。自今后准式各令送付本官。又准式职田黄籍每三年一造。自天宝九载以后，更不造籍。宜各委州县每年差专知官巡覆，仍造簿依限申交所司，不得隐漏及妄破蒿荒。如有违犯，专知官及本典准法科罪。


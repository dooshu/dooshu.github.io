○请台司增置法直员额奏（贞元八年正月御史台）

伏以台司推事，多是制狱，其中或有准敕便须处分，要知法理。又缘大理刑部断狱，亦皆申报台司，傥或差错，事须详定。比来皆却令刑部大理法直简勘，必恐自相扶会，纵有错失，无由辨明。伏请置法直一员，冀断结之际，事无阙遗。其粮料请取台中诸色钱物，量事支给。其功优等请准刑部大理处分。


○授崔慎由平章事制

朕恭守睿图，励精理道，祗勤万务，靡不经心。缅思垂拱以化成，莫若得贤而共济，载劳梦卜，果获贞良。太中大夫守尚书户部侍郎判户部事上柱国赐紫金鱼袋崔慎由，山岳降灵，和粹毓德，仪标鸾凤，识洞蓍龟。文为国华，行冠人表，朱弦含清越之吕，良玉凝缜密之姿，播英声於士林，彰美望於公器。洎擢参内署，润色王猷，忠谠尽规，诚明纳诲。既而廉问南服，宣畅皇风，荡寇销灾，人安政集。康一方之疲俗，复二职於中台，议论必本於古今，趣尚自归其雅正。淛河之右，仍岁艰荒，一自镇临，载闻惠化。俾司征赋，益睹公忠，固可以升於台阶，秉我大柄，爰授相印，用参枢务。於戏！天地之道，成岁功者阴阳；帝王之基，保鸿业者辅相。念兹匡赞之大，宜竭启沃之道，必使贞百度以振国经，凝庶绩以宏理本，茂育区夏，统和神人。允资鱼水之贤，克致休明之运，就绥厥位，无忝知臣。可守工部侍郎同中书门下平章事。


彤管志余：

彤管自宫闱淑嫒外，无可述矣。义伎难妇非法也。盖伤其志、闵其遇耳，岂足语风教哉。更有流闻，似不欲弃，并附之，以资嗢噱。



嘉兴某善射，道山东，遇女子单骑行劫，接其矢反射之者三。女子呼曰：「君无相苦，当下马少有所语。」语曰：「吾阅人多矣，愿事君奉箕帚。」某从之，挈归，作孟子湖暴客。久之，入燕不返。沈天生比部尝识其人。

甲申九月，友人赵昌龄出杭之涌金门，至剩园，见题壁云：「芙蓉花发满堤红，尽道芙蓉胜妾容。昨日多从湖上过，行人何不看芙蓉？」

金陵卞荆璞，同母寓武林西湖上，作《西湖遇雨诗》：「重云负我买名湖，博得苍烟入画图。柳去六桥春色断，雨来三竺远山无。沧桑变换笙歌歇，人事凄凉风月孤。我欲才情寄苏小，西陵珍重旧时垆。」荆璞能书咏，第其人不足道，口口寄情苏小矣。




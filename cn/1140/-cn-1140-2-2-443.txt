冬夕豹人大可孝威舟次枉集寓斋

飞蓬无恒处奇树有连枝蛮陬方洊警江国成乖离岂无尺素书拂郁长相思执手会京洛顔鬓或已衰蹀?车马间怊怅私心违微雨静黄埃虚室延清晖造次具尊酒淹留遂忘疲纁币贲羁旧策足及良时苦惭猨鸟性岁晏多怀归寒月初照地夜永华星稀贾傅奋鸿策公孙终见讥黾勉爱珪璋曲学非所期

溉堂篇赠孙豹人【孙西京人流寓广陵自名所居曰溉堂取谁将烹鱼溉之釡鬵之义】

大夫志四海出门忘西东思归归不得感叹将安穷旅食滞江介家世名关中烹鱼谁溉釡富儿笑章逢结邻有王烈识面来李邕【谓王筑夫李屺瞻】读书时裂眦浩呼歌秦风壮怀髪早白大类商山翁引领忽西望华岳起心胸把琴耻碎市谁谓非豪雄宁为松与柏不为槿与蓬

奉益都相国冯公【时七十初度同人徵诗为夀】

肃肃季冬月积雪明西山和风生霁日百族皆欢顔古来英雄人委蛇济时难秉轴心独苦韬德意如闲异哉松乔姿乃在伊吕间所以谢芝术青鬓未全斑

二

卿云相纠缦丹凤亦有族当涂不荐士致主苦不足抗声推直臣坐使百僚肃【公推举魏公环极　上特擢用至縂宪时称名臣】譬构九仞台求得千章木贱士多沾濡羣才见甄録昔闻赤舄公吐哺下白屋

三

留侯思辟谷疏傅有归心引年书屡上未许枕岩林北阙眷何厚北海意何深辟园依万树流目睇遥岑白云从西来一尊开素襟对客命篇翰浩然山水音


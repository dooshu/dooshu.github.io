○舜城碑

帝承天休，纂尧之勋，启宫於蒲，守不以城。帝守以城，孰守不城。阻湖为池，限华为门。波非不狂，岩非不崇，守不以仁，社为周迁。将蒙监扶，理土朔方。万里胡，贻谋子孙。始讫其功，阿房已墟。帝岂不城，城在民和。自华洎夷，罔不顺同。屹为国垣，以藩有虞。其坚如金，其厚如坤。荡荡巍巍，牢不可屠。四罪虽顽，莫敢来攻。一家熙熙，相视而安。帝配商均，不私以城。帝死苍梧，授之夏家。太甲不修，帝城乃颓。唯此帝城，哲王独知。求之民心，乃见其基。帝城虽隳，筑之不难。无宁无荒，帝城复高。不识不知，相传峻隅。其版虽崇，其筑虽坚，非帝之心，孰为帝城。


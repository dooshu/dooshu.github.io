○崔太常长女墓志铭

崔氏长女名某，先笄之某年，不幸遘疠。未几，丁烈考太常卿赠吏部尚书常山公难，至衣乘之，共迫正气，以贞元七年秋八月己酉夭於东郡。冬十月乙巳，兄元方哀奉尚书从先相国於北邙山，以长女於尚书之侧。呜呼！女之生也，乘高祖博陵王之殊勋，曾祖礼部府君之令望，先相国之盛业，先尚书之重德。何四叶垂裕，合为祯祥，与夫恶疾至性，摧之不胜，岂天所助，不能移定命乎！不然者，烈祖显考之德之纯，假以溢我，我其收之，宜施之有年。移之他族，宜乎起家而居有公卿之位。雅人之所歌韩吉者，畴离之哉！夫内则之美，不传於外，礼也。辱命於其兄者，志卒葬焉。铭曰：

崔之九原，实维邙阜。孝女先，与天地久。


130　學識日進諸例


前輩學識，日新日進。東坡詠三良，其和淵明者，與在鳳翔時所作何云：「鳳翔所作本之康成。」議論夐殊。吕成公博議論公孫敖二子，及續説則謂「宗子有君道」，趙宣子使臾駢送賈季帑，則謂「古人風俗尚厚，博議非是」。可以見進德修業之功。

【集證】魏慶之詩人玉屑：「昔之詠三良詩，有王仲宣、曹子建、陶淵明、柳子厚，曾無一語辨其非是者。惟坡公和陶云：『殺身故有道，大節要不虧。君爲社稷死，我則同其歸。顧命有治亂，臣子得從違。魏顆真孝愛，三良安足希。』審如是言，則三良不能無罪。東坡一篇，冠絶千古。苕溪漁隱云：『東坡秦穆公墓詩意全與和三良詩意相反，蓋是少年時議論如此，至其晚年，所見益高，超人意表。此揚雄所以悔少作也。』」

【元圻案】文選曹植三良詩：「秦穆先下世，三良皆自殘。」王粲詠史詩：「臨殁要之死，焉得不相隨？」注：「劉德漢書注曰：黄鳥之詩，刺秦穆公要之從死。」〇秦風黄鳥序：「黄鳥，哀三良也。國人刺穆公以人從死而作是詩也。」箋云：「從死，自殺以從死。」東坡咏秦穆公墓云：「昔公生不誅孟明，豈有死之日而忍用其良？乃知三子殉公意，亦如齊之二子從田横。」蓋從自殺之説。〇四庫全書總目：「春秋左氏傳續説十二卷，宋吕祖謙撰。是編繼左氏傳説而作，以補所未及，故謂之續説。久無傳本，今見於永樂大典者，以傳文次第排比之，猶可成帙。其中如臾駢送狐射姑之帑、孟獻子愛公孫敖二子兩條，俱以博議所言爲非是，則是書當成於晚年矣。」〇吕成公左氏傳續説卷五文六年，「盡具其帑與器用財賄」條云：「左氏詳書之者，蓋見得纖悉周盡。向博議論趙宣子特地遣臾駢送狐射姑之帑，全不是。蓋古人風俗尚厚，却不如此。」又卷六文十六年「孟獻子愛穆伯二子」條云：「獻子告季文子，亦已信之矣。二子皆死，亦自愧不安而死。孟獻子正是宗子，宗子有君道。博議所論此事非是。」






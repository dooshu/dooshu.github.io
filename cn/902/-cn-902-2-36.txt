寄研德

风尘大野日将曛，满眼悠悠独识君。
潘岳已成怀旧赋，陆机还作辨亡文。
羞将短发供戎服，愁对寒山起暮云。
与汝相期游白社，孤鸿天外恨离群。
附：《淞南诗钞合编》录侯玄泓《龙江别智含弟》云：「目断秦关马角生，家山客水各吞声。三年一面无馀话，千里孤筇又独行。未卜相逢徒有约，漫经离别岂无情。江潮海日题诗在，莫遣红尘识姓名（智含自灵隐归省，恐人迹之，即去）。」


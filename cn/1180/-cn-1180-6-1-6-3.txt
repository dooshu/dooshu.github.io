谢两宫太后赐赙疏


臣于本月二十五日闻臣父忧，今日钦奉仁圣皇太后懿旨，赐臣银五百两，纻丝十表里，新钞一万贯，白米二十石，香油二百斤，各样碎香二十斤，蜡烛一百对，麻布五十匹。该慈庆宫管事太监张仲举恭捧到臣私第，臣谨叩头祗领讫。

伏念臣罪恶深重，祸延臣父，以致抱恨终天，痛苦几绝。仰荷慈恩垂怜犬马残生，谕慰谆切。又特颁厚赙，赫弈充庭。顾此殊恩，古今罕遇。臣一家父子，殁者衔环结草，存者捐躯殒首，犹不足以仰报慈恩于万一也。臣哀苦愚衷，辞不能布诚，不胜激切仰戴之至。






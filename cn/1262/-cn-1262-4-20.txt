诗韵辨：

华亭张东海先生(弼)《诗韵辨》曰：韵书始于江左，弊有因袭，虽有觉者，力莫解正。我朝始刊定《洪武正韵》，一洗千载之陋，诚万世之幸也。惟诗家犹泥唐韵，曰凡古诗之流可用《正韵》，近体律诗惟用唐韵。问其所以，则曰律诗自唐始故也。苟依《正韵》，则曰落韵，特遵令之制耳。乐其宽耳。试叩以唐韵，冬、东、青、清之属何以异？虞、模、麻、遮之属何以同？则曰自有五声七音，轻清重浊于其间也。噫，是皆因袭而不察，浅陋而无见，口耳相承，臆度妄语。殊不知江左殊韵，正坐不知七音之当解，直据一方之所习，故失立韵之本原也。何轻清重浊之分耶！借曰唐诗用唐韵，则骚词用楚韵、古选用汉韵耶？唐韵袭类谱而作，故梁韵也。何唐诗而用梁韵耶？唐韵至宋，已加通并，非唐之旧，则宋韵矣。又何唐诗而用宋韵耶？《正韵》惟取谐协，固宽矣。唐韵之聱牙者，亦得而押，岂窄耶？且作者何计宽窄也。学士宋景濂所序，慎重精密之至，凡诗皆合用《正韵》，且不待辨矣。犹虑诗家习观阴氏《韵府群玉》，又以《正韵》定之，则凡诗之不宜用唐韵，又可识矣。何浅陋者之因袭未复于正，又唱传妄说，使高明者亦不得繇于正也？或曰李杜苏黄诸家者，皆用唐韵，人不知病。盖唐宋之世病在韵，作者弗病也。况虽在唐宋，不依唐韵者亦多矣。泥者弗知，惟取谐协，则傅会其说曰「漏底韵、出入韵」，犹韵书上平下平。不知由编帙重大而分，乃曰音有上腭下腭之异也，上平始于东，终于山之意也。浅陋类此，不足一笑。泥者反以《正韵》为失，宁免笑乎？

李空同先生曰：张东海《韵辨》东冬青清何以殊、虞模麻遮何以同。夫东冬青清反切本殊，而人自不殊；虞模麻遮调协本同，而人自不同。顾归罪韵者。呜呼！人之蔽至此哉。韵，母子相生，五音互之，自然而成声，智不能加，愚不能损。信如此言，则冬江真先虞尤不得通押，而说不得说(去声)、哲不得哲(去声)。耶！今人因前人云，四声出于沈氏，遂不复根究，便立训教人。不知兹韵其来已远，沈特校定之耳。




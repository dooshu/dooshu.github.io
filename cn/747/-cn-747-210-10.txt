○为副大总管屯管大将军苏宏晖谢表

臣闻犭严狁不恭，周王致其大戮；将军失律，汉将被其严刑。未有逆命骄天，而逋鼓之罚；亡师沮众，遂宽载社之诛。伏惟天册金轮皇帝陛下肃恭上帝，子育群生，万国所以宅心，百蛮由其屈膝。而契丹凶狡敢窃陲边，毒虐生灵，暴殄天物。皇兵顺伐，仗仁义以共行；穷寇奸回，凭险阻而犹斗。臣等仁亏圣略，智昧诡图，遂以熊罴之师，挫於犬羊之旅，诚合结缨军垒，抵罪国章。陛下以尧、舜深仁，且缓三苗之伐；禹、汤罪已，不与万方之辜。遂得齿剑馀魂，更参授钺之任；死绥之魄，复同挟纩之恩：四夷义以来苏，三军感而舞。痍疮再起，俘馘是图，将士同心，誓雪孟明之耻；殇魂共愤，思亢杜回之仇。臣等殉义忘生，报恩惟死，不任感激庆戴。


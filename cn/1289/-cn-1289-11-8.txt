邪气聚于下脘发内痈第八


〔一〕黄帝问曰：气为上膈，上膈者，食入而还出，余已知之矣。虫为下膈，下膈者，食晬时乃出，未得其意，愿卒闻之。岐伯对曰：喜怒不适，食饮不节，寒温不时，则寒汁留于肠中，留则虫寒，虫寒则积聚守于下脘，守下脘则肠胃充郭，卫气不营，邪气居之。人食则虫上食，虫上食则下脘虚，下脘虚则邪气胜，胜则积聚以留，留则痈成，痈成则下脘约，其痈在脘内者则沉而痛深，其痈在脘外者则痈外而痛浮，痈上皮热。按其痈，视气所行，先浅刺其旁，稍内益深，还而刺之，无过三行，察其浮沉，以为浅深，已刺必熨，令热入中，日使热内，邪气益衰，大痈乃溃。互以参禁，以除其内，恬澹无为，乃能行气，后服酸苦，化谷乃下膈矣。

〔二〕问曰：有病胃脘痈者，诊当何如？对曰：诊此者，当候胃脉，其脉当沉涩《素问》作细 ，沉涩者气逆，气逆者则人迎甚盛，甚盛则热。人迎者，胃脉也，逆而盛则热聚于胃口而不行，故胃脘为痈。

〔三〕肝满肾满肺满皆实，则为肿。肺痈喘而两胁《素问》作胠 满；肝痈两胁《素问》作胠 下满，卧则惊，不得小便；肾痈 《素问》作脚 下至少腹满，胫有大小，髀胫跛，易偏枯。






孙无言六十序

孙子无言歙人也家广陵贫无所嗜独喜交能言之士其於黄山殆将归隐而不可得者所接文人辄属为送归黄山之言以趣之予尝赠以序谓江都鱼盐嚣隘之地黄山仙灵栖息之乡盖宜夕思归而朝命驾不待人之送也而新城王司勲西樵赠诗有诗盈万首始归去之句意若留之不听其遄归者广陵处南北文人往来之交孙子又酷好而力致之故所得为多篇什近万矣孙子不归自若也昨岁予入黄山见其云峰奇诡惝怳非人间而竹庐茅舍十九榛莽非松餐术食猨狖为羣者不可久居又无好事者能为孙子筑一亩之宫其不能归卧也审矣近世急权利土苴文字广陵自三数耆旧外客至罕所投止而海内名人数岁以来陨落过半矣孙子聚相欢离相思处南北士大夫辐辏之地诗筒鱼素数千里音驿不絶然则送归黄山之诗文即盈万其当维絷留孙子终不听归去也歙有潘景升能文好客以成其声然潘故素封弃千金易孙酷贫耗一钱难黄冈杜于皇序赠之以道广而爱博称其好善而过有以也岁之壬子冬六十矣寓书来徵一言余不欲以它言俗孙子仍为叙未归黄山之意为孙子留行焉


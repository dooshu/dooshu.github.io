○钱廷良词

语有宜於词不宜於诗者，富平李天生太史［因笃］别母诗云：“老母悯游子，欲言先欷。不问何日行，先问何日归。”非不真挚，终嫌浅率。钱谢庵吏部用其意为临江仙後结云：“行期还未定，急为问归期。”便觉情韵悠长，耐人循讽。昔钟仲山有郊行句云：“燕子不来蝴蝶瘦，饼桃开得可怜红。”余曾语以宜易为词，入之诗中纤矣。吏部子小谢明府［廷良］亦工词，临江仙云：“记得个人临水住，几回舟泊横桥。三层楼上度春宵。同拈双带子，量取别来腰。才上明灯扶半醉，相携更荡兰桡。是谁隔舫坐吹箫。惹他绡帕上，香泪湿红潮。”消寒咏古，分赋得黄华坊为明妓薛素素故居，水龙吟云：“长安九陌花飞，馀香埋却韦娘宅。黄华坊底，粉垣零落，一痕斜日。凤去台空，燕归楼圮，问谁曾识。向荒苔寻遍，袜痕屐印，浑不见、行云迹。传说技夸双绝。控花骢、自调金勒。鬟丝拂柳，舞衫翻锦，一鞭飞疾。波妹弓圆，韩嫣弹去，路人争拾。叹繁华何处，可怜都付，几声啼。”前词“楼上”“帕上”，重两“上”字，小令中不犯为佳。


○條陳遼東善後事宜疏 【 增築六堡】

題為條陳遼東善後事宜、以備採擇事、此疏在李成梁出勦王杲大捷後該臣親詣邊外寬奠地方、詢察虜情、相度時勢、比至其處、露宿三夜、見四山環抱。土脉肥美。事難中止。工必當興。臣會同薊遼總督楊兆、總兵官李成梁、議照禦虜以收保為完策。守邊以城堡為室家。但修工易而底績難。補修易而創修難。在內易而鄰虜為尤難。若奪虜故地。展拓封疆。塞虜咽喉。創立城堡。不啟釁端。永成藩屏。則難之又難也。險山等舊堡、自嘉靖四十二年添設參將之後、緣地在腹裏、去邊甚遠建州環住夷酋、生齒繁多、醜類強悍、既據十岔口以為出入之路、又占寬奠子以為圍獵之區、兵馬既不敢出邊、丁夜亦不敢出哨、王杲等部肆掠于北、兀堂阿住古准塔等部肆掠于東、如嘉靖四十四年十一月、從十岔口進入、攻陷洒馬吉堡、四十五年二月從十岔口進入、搶圍險山等堡、隆慶元年從十岔口進入搶掠靉陽等堡、四年八月從大柞口進入、搶江沿等處、他如草河等堡、地方人畜、被其搶掠者、難以悉數、險山地曠兵寡、既分防不周。廣寧遼陽官軍。又一時策應不及。若任其蠶食。靉陽之東。將來當為無人之境矣。且內地砂磧不毛軍士遠出百里。糴米負薪者。多因而逃伍不返。再遲數年。不惟養成虜患。滋蔓難圖。抑且內變潛生。該堡坐困。該總兵官李成梁、昔任險山參將、即廵展各堡、于寬奠子十岔口、當時上下疑畏、推諉不行、萬曆元年具呈閱視汪侍郎、始題奉欽依、准將險山等六堡、移建于寬奠子十岔口等處、但此地周圍環抱山林。中間寬平膏腴。在邊外二百餘里。係夷人必爭之地。方議修工之始。或曰虜聚將攻靉陽。或曰虜謀入犯遼陽。不惟虜以奪利積憤。時肆竊掠。且邊人以遠役為苦。紛出怨言。雖河東文武。各官畏難憚勞。亦多方訕謗。或嗾軍告停、或匿名投帖、又每舉往旹撫臣激變遼軍之害、以嚇臣等、及工役稍有次第、忽值王杲執殺游擊裴承祖于邊外、王酋之罪此舉最大而其敗亦甚旹自開原至遼陽、自將領至屯民、在在煽動、人人自危。該廵按御史覆題請止工、臣等亦且疑而畏之也、于旹若主持不力、防處不當、方奉旨而即停、纔舉工而忽輟、軍夫一放不可復聚、銀粮巳散、不可復收、不惟輕信流言、坐失事機且示弱外夷反以取侮、于旹加臣等以背違　明旨之罪。法固當然。而地方之後患大釁、終將不可收拾矣、乃總兵李成梁提兵親赴地方、定立基址、大勢巳成、臣又廵閱彼中、曲為諭處、參將傅廷勳不避艱險、挺身力任其事、分兵以防隘口、列柵以為木城、夷酋窺探者、諭以禍福、量加犒賞、無不傾心聽命、遣子入質、不敢擾工。臣等恐夫匠遠涉窮荒、裹粮不便、行分守參議翟繡裳、戶部管粮郎中張崇功、議運本色與折色間支、又見軍夫居食無依、勞瘁多疾、定立期限、使之輪番赴工、恐委官虛捏工程丈尺、又發樣尺以稽高厚、又發印簿以查銀粮出入、既而搗平王杲堅巢、虜勢益孤、杲執而遼無事矣其議築堡似為虛設豈備王台耶去年又執杲獻于京師、虜膽益落、故三年之間、諸夷歛戢、內外無虞、俾六堡巨工、盡數完報、及查應用錢粮、原議廩蔬鹽菜銀五千八百八十六兩、口粮米一萬八千九百石、節因夫匠屢告食用不足、該臣等會議每夫日加米五合、塩菜銀二釐、該部覆奉欽依、共該加銀二千八百八十兩、米七千二百石、俱在前項銀米數內撙節支放、如有不敷、另行請討、今實過錢粮、亦無侵冒、及查得嘉靖中大同修弘賜等土堡五座、近在鎮城、當時以為其事甚難其功甚偉、今創修六堡。惟孤山為稍近。若寬奠堡去舊邊二百里之外。在萬山之中。五堡鼎峙。相去迨數百里。奪虎?以為內地之藩籬。據羊腸以塞東胡之孔道。山澤之利無窮贍養之資甚便。數年以後、軍餘之生聚者、當十倍于今日也、且費半省于原額、工速成于二年、南捍衞所、東控朝鮮、西屏遼瀋、北拒強胡盖全遼屹屹之巨防、國家永永之大利也、乞勑兵部查議題覆、轉行閱視大臣、通行覈勘工程有無堅固錢粮有無虛冐、其前後効勞有功文武諸臣、分別敘錄逕自具奏施行、　得旨旌賞張李同、


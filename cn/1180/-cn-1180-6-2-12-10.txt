与浙江抚院


承示，拾遗郑袁州，物议甚重，不能存之。龙宗武、陈一鲂部拟罢斥，不榖违众议而薄谪之。龙出不榖门下，素知其有才。若陈则止怜其为新甲科，不忍遽弃，固未知节行之高如此也。调官后，曾至朝房一见，问其姓名，亦讷讷不能言，宜其不悦于流俗也。今既在降调之列，他日尚可澡涤擢用。承教，已处之囊中矣。

外小儿嗣修书来，言执事辱贶厚礼，概不敢当，已璧诸使者，未知得归主藏否？此后无烦再及。庶小儿得逭不恭之罪，在台下亦省差遣之烦也。便中附谢，并布区区，幸惟原谅。






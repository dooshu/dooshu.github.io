◇荆州长少沙寺阿育王像碑

盖闻璇玑玉衡，穹昊所以纪物；金版玉文，淳精所以播气。何则咸秩社首，义尽於寰中；铸鼎冯翊，未穷於系素。况复道冠万灵，理超千圣；智周十地，行圆四等。变海成苏，移山入芥。钵锋广说，藕丝见道；惠音八种，面门五色。组钵生华，入青楼而吐曜；金床照采，出紫殿而相辉。才度莲河，即处天冠之寺；始游罗卫，便居坚固之林。斯盖俯应阎浮，未臻常乐；降情诱接，岂穷妄相。若乃境无引汲，智生浅深；明同一体，惑起十重。七地初刃，方称变易；三达後心，因穷智种。然俱冥四德，脱履双林；示表金棺，现焚檀椁。浩浩焉不可知已。却望五津，距青莲之洞；傍临三天，带明月之流。（《艺文类聚》七十六）


○量减员外官诏

今岁诸州，多非善轨，及京师每劳转运，员外等官，人数倍广。俸禄之辈，何以克周？诸色员外试检校官，除皇亲诸亲，及五品以上，并战阵要籍内侍省以外，一切总停。至冬放选，量状亦书判，与正员外官，其未经考者，先与处分，仍不拘选格听集。自今以后，除战功以外，非别敕，不得辄注拟员外等官。


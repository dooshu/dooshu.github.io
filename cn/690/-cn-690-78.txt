卷七十八



卷之七十八

洪武六年春正月癸卯朔，上御奉天殿受朝贺，大宴群臣，命妇朝皇后于坤宁宫，锡宴。

甲辰，故元千户赵权率军校王宁等二千二百余人自塞北来归，各赐文绮、衣服。

福州府山民聚众作乱，据白塔岭，指挥耿良率兵讨平之。

温州府民周党三等相结为盗，据瑞安万里林，守将领兵掩捕，尽获之，遂即其地置淡洋巡检司。

乙巳，豫章侯胡廷羙收集荆州、沔阳旧将士万四千五百余人，以旧校六十三人为百户分领之，人赐钱三千，士卒人二千，战衣各一袭。

以举人蒋学、阎钝为起居注，傅宗岩、崔萃为给事中，赵震、殷哲为翰林应奉。

上谕来朝守令曰：“朕设置百官，各司厥职，以分理庶务，惟郡守、县令为牧民之官，凡赋歛、徭役、诉讼皆先由县，次至府。若县令贤明则赋歛平，徭役均，诉讼简，一县之事既治，则府可以无忧矣。苟县官贪虐以毒民，或怠弛以废事，民间利病，尸坐不闻，不惟民受其殃，府亦受其弊矣。为府官者知其弊，能绳其奸贪，去其阘茸，请更贤者而任之，则上下皆安矣。若知而不举，上下蒙蔽，虽苟且一时，终必为其所累。智人、君子必能察于此矣，尔等勿谓身居远外，朕不能知。异日政绩有闻，必有嘉赏，顾尔等为政何如耳？”命赐酒食。明日，陛辞，复谕之曰：“慈祥恺弟，身之德也；刻薄残酷，德之贼也。君子成其德而去其贼，故惠及于人；小人餋其贼而悖其德，故殃流于众。且人莫不有是德，君子守之不失，故天理恒昭融于中；小人舍而不为，故私欲恒蔽固其内。朕之任官，所用惟贤，举廉兴孝，惟欲厚俗，崇德劝善，惟欲成风。若伪为慈祥，必无仁爱之实；伪为恺弟，必无乐易之诚。尔等宜勉脩厥德，广施惠政，以副朕怀。”

丁未，命选朝天宫道士供天地、社稷、山川、祭祀、香币之事。

戊申，太常司言：“外夷、琉球诸国已入朝贡，其国山川之神，礼宜通祀。”上可之。

己酉，置上元、诸县、寒桥等三十七处巡检司。

庚戌，河州卫请设州县，专掌钱粮。诏从其请，置河州各府州县，寻罢之。

德庆侯廖永忠上言曰：“臣闻御寇莫先于振威武，威武莫先于利器用。今陛下神圣文武，定四海之乱，君主万国，民庶安乐，臻于天平。而北虏遗孽，远遁万里之外，独东南倭夷，负其鸟兽之性，时出剽窃，以扰濒海之民。陛下命造海舟，翦捕此寇，以奠生民，德至盛也。然臣窃观倭夷鼠伏海岛，因风之便，以肆侵掠，其来如奔狼，其去若惊鸟，来或莫知，去不易捕。臣请令广洋、江阴、横海、水军四卫添造多橹快舡，命将领之无事则沿海巡徼，以备不虞，若倭夷之来，则大船薄之，快船逐之，彼欲战不能敌，欲退不可走，庶乎可以剿捕也。”上善其言，从之。

辛亥，诏赐在京各卫指挥米，人百石，千户以下，各视其禄米之多寡，以两月赐之。

壬子，命魏国公徐达、曹国公李文忠等往山西、北平练兵防边。上谕之曰：“处太平之世，不可忘战，略荒裔之地，不如守边。朕同卿等起布衣，削群雄，定祸乱，统一中夏，勤劳累岁，至此无事，可以少休。然念向者创业之难，及思古人居安虑危之戒，终不敢自宁，山西、北平与胡地相接，犬羊之群，变诈百出，仓卒有警，边地即不宁矣，卿等岂能独安乎？今无事之时，正宜往彼练习军士，修葺城池，严为备守，使边境永安，百姓乐业，朝廷无西北之忧，卿等亦可忘怀高枕矣。”达等顿首曰：“陛下宵旰忧勤，不忘武备，所谓国家有道，守在四夷，臣等敢不恭命。”上复戒之曰：“御边之道，固当示以威武，尤必守以待重，来则御之，去则勿追，斯为上策。若专务穷兵，朕所不取，卿等慎之。”于是上亲祭告太岁、风云雷雨、岳镇、海渎、钟山等神曰：“前古帝王治世安民，制礼作乐，典百神之祀，动作必合于礼焉。惟朕受天明命，统一海宇，以治安天下，典百神之祀，当力效前王。去岁，发将征讨，大兴师旅，于时失亲告祭于神，兹恒慊焉。今又令大将军魏国公徐达、副将军曹国公李文忠先至大同、北平等处，修理城池，练兵训将，以备边陲，傥胡人来寇，就令统兵力征，以安中国。今师再出，特告神知。”达等比至池河，召还，乃命吉安侯陆仲亨诣代县，都督何文辉诣北平，代领其众。

癸丑，辽东金、复二州旱，诏免去年夏秋税粮。

诏简拔嘉定、重庆等府民为军，得五千六百四人。

命赏赉故元来降官军，仍以惠王伯都不花及宗王子蛮蛮、赤斤帖木儿等为千、百户镇抚，各领兵千人，往温、台、明三郡戍守。

甲寅，以举人张唯、王辉、李端、张翀为翰林编脩，萧韶为秘书监直长，继又以王琏、张凤、任敬、马亮、陈敏俱为编修。是时，天下举人至京，上欲造就其才，择其年少俊异者皆擢编修，赐冠带衣服，令入禁中文华堂肄业，诏太子赞善大夫宋濂等为之师。上听政之暇，輙幸堂中，取其文，亲评优劣，命光禄日给酒馔，每食皇太子、亲王迭为之主，冬夏赐衣，时赐白金、弓矢、鞍马，宠遇甚厚。

黜中书右丞相汪广洋为广东行省参政，时广洋以巽柔怠政，故有是命。

以吏部尚书李信为山西行省参政。

乙卯，享太庙。

改八番宣慰司官，以前宣慰司同知萧安礼为贵州卫副千户，改卢番、洪番、小龙番、小程番、卢山五安抚司为长官司，以安抚卢朝奉等五人为长官，俱世袭。

设普定府流官二员，以前府判阿刚为通判。

设北平、遵化等县，卢儿等巡检司。

丙辰，工部尚书黄肃坐法当笞。上曰：“六卿之职，不宜以细故加辱。”命以俸赎罪。

上谕御史台臣曰：“为人不可太刚，亦不可太柔，刚则伤物，柔则废事，二者相济，始克有成。往见贪饕之徒常执谦下，不拂人意，盖缘所守不正，恐举劾其奸，故为此取媚之态，人喜其媚己，以为贤，则堕其术中矣；其不贪者自谓操守廉洁，无敢谁何，故与人言议，稍有不合，辄起争端，此虽刚强，人恶其拂己，以为不肖，则失人矣。夫以中而处刚，则必无矫激之情；以正而处柔，则必无畏倿之态。修其在己，人亦岂得而是非之也？”

戊午，上念天下既定，恐中外将卒习于安逸，弛武艺，于是命中书省臣同大都督府、御史台、六部官定议教练军士律。凡各卫所将士，务以时练习武艺，骑卒必善驰马，射弓及枪、刀步兵必善弓、弩及枪。凡射弓，每一人以十二箭为则，内六箭远可到近可中者为试中，远可到将士以一百六十步，军士以一百二十步，近可中以五十步。凡射弩，每一人用十二箭，内五箭远可到蹶张以八十步，划车以一百五十步，近可中蹶张以四十步，划车以六十步。凡用枪，以进退习熟为试中。凡在京卫所，每一卫以五千人为则，内取一千人，令所管指挥、千、百户、总、小旗率赴御前试验，余以次更番演试，周而复始；在外各都司、卫所，每一卫于五千人内取一千人，令所管千、百户、总、小旗率赴京师御前试验，毕日回卫，余以次赴京，周而复始。其所试军士如骑卒马上便熟、善射，及枪、刀、步军善弓、弩及枪，三事俱能者，所管指挥、千、百户、总、小旗各以其能授赏，不中者降罚。军士中者授赏，不中者亦给钱六百为道里费。各卫指挥所管军士，一千人内三百人至四百人不中者停俸四月，四百人至五百人不中者停俸半年，五百人至六百人不中者停俸十月，六百人至七百人不中者停俸一年，七百人以上不中者，指挥使降同知，同知降佥事，佥事降千户；千户所管军士一千人试验俱中者，各以其能授赏，不中者降罚，二百人至四百人不中者停俸半年，四百人至六百人不中者停俸一年，六百人以上不中者降百户；百户所管军士一百人试验俱中者，各以其能授赏，不中者降罚，二十人至四十人不中者停俸半年，四十人至六十人不中者停俸一年，六十人以上不中者降充总旗。总旗、小旗所管军士试中者，各以其能授赏，不中者，总旗所管五十人内二十五人不中，小旗所管十人内五人以上不中，皆降为军，在京卫所发广西、南宁、柳州守御，在外卫所北方者发极南烟瘴地方守御，南方者发迤北极边地方守御。凡各都指挥使司，务在时加提督所辖卫所，整齐将士，操练习熟，或怠惰失于提督，致所辖卫所军士赴京试验不中者，以所试军士十分为则，四分以上不中者停俸一年，六分以上不中者罢都指挥职。仍命刊印，颁给内、外卫所遵守。

己未，置西宁卫，以朵儿只失结为指挥佥事。朵儿只失结，西宁人，仕元为甘肃行省右丞。初王师下关陕，与太尉朵儿只班在青海，朵儿只班遣其来朝，进马，上赐以袭衣、文绮，令还招谕其部曲。朵儿只班不奉诏，遁甘肃，朵儿只失结自率所部二千余人还西宁，遣弟赍答等赴京言朵儿只班不奉诏之故。及宋国公冯胜总兵征甘肃，遂以所部从行，胜乃命朵儿只失结同指挥徐景追袭朵儿只班，获其金、银印及军士、马匹，遣其弟答立麻送京师。至是，立西宁卫，命朵儿只失结为指挥佥事。

庚申，礼部奏增广国子生。上曰：“须先择国子学官，师得其人，则教餋有效，非其人，增广徒多，何益？盖瞽者不能辨色，聋者不能辨声，学者而无师授，亦如聋、瞽之于声、色。朕观前代学者出为世用，虽由其质羙，实亦得师以造就之，后来师不知所以教，弟子不知所以学，一以记诵为能，故卒无实用。今民间俊秀子弟可以充选者虽众，苟无端人、正士为之模范，求其成材难矣。故曰：‘务学不如务求师。’今祭酒乏人，卿等宜为朕询采天下名士、通今博古、才德兼备宜为人师者以名闻。”

命赏杭州、明州、太仓等卫巡海及运粮军士钱布。

辛酉，上谓儒臣詹同曰：“朕尝思声色乃伐性之斧斤，易以溺人，一有溺焉则祸败随之，故其为害甚于鸩毒。朕观前代人君以此败亡者不少，盖为君居天下之尊，享四海之富，靡曼之色，窈窕之声，何求而不得？苟不知远之，则小人乘间纳其淫邪，不为迷惑者几人焉？况创业垂统之君，为子孙之所承式，尤不可以不谨。”同对曰：“不迩声色，昔成汤所以能垂裕后昆。陛下此言，乃端本澄源之道，诚万世子孙之法也。”

都督府奏内外见设卫百三十有九，任指挥者三百六十五人。

江西行省商民坐沮坏盐法，刑官拟以乱法罪，当死。上曰：“愚民无知犯法，犹赤子无知入井，见者莫不怵惕，岂宜遽以死罪谕之？”法司执奏不已。上曰：“有罪而杀，国之常典，然有可以杀、可以无杀。彼愚民沮坏盐法，原其情不过为贪利耳，初无他心。”乃悉免死，输作临濠。

壬戌，礼部奏：“往者，四川未平，望祭江渎于峡州，今川蜀既下，当遣使诣南渎大江神庙致祭。”从之。

夜，巩昌府伏羌县南高山崩。

甲子夜，太阴犯心。

乙丑，以武靖卫指挥同知卜纳剌为杭州都卫指挥同知。

升宝庆卫指挥使胡海佥大都督府事。

户部计天下所收盐课，两浙、两淮、河东、河间、长芦、山东、福建诸运司及广东、灵州、西河、漳县、海北诸提举司，自洪武元年至五年，凡收盐九百八十三万四千二百三十一引有奇。

赏太仓卫征进开元、金山等处回还军士文绮、白金、食米有差。

己巳，乌思藏怕木竹巴灌顶国师章阳沙加监藏遣酋长锁南藏卜以佛像、佛书、舍利来贡，诏置佛寺，赐使者文绮、袭衣有差。

庚午，罗源县山贼作乱，福州卫兵讨平之，百户王铭战死。

辛未，升监察御史马贯为户部侍郎，真定知县赵敏为总部郎中，降京畿漕运使吕熙为度支郎中。

遣吏部主事王性中往四川祭江渎之神以白金二十两，其祭物，仍赐性中绮罗、布衣各一袭，白金十两。

是月，安南陈叔明遣其臣谭应昂等奉表谢罪，贡方物，且请封爵。应昂恳陈前王日熞因病而殁，叔明逊避于外，为国人所立。上曰：“日熞既病卒，国人当为之服，叔明且以前王印视事，俟能保安疆境，抚辑人民，然后定议。命中书下广西行省，备述斯意以谕之。”赐应昂等纱罗、夏布遣还。

四川筠连州滕大寨蛮酋编张等叛，诈称云南兵，据湖南长宁诸州县。命成都卫指挥袁洪讨之。洪引兵至叙州庆符县，攻破清平等关，禽伪千户李文质、百户李布。编张遁走，复以兵犯江安诸县，洪追及之，又败其众，焚其九寨，获编张男伪镇抚张寿、伪千户徐官一等，编张乃遁匿溪洞，余党散入云南。上闻之，遣使敕谕洪曰：“南中蛮夷乍降乍叛，乃其常事，不足深罪。今获其俘，宜悉编为军，如再不服，然后诛之。其所叛境必以兵威震之，否则终无惧心，逃窜者驻兵索之，毋遗民患。”

置绥德卫，以宁夏卫指挥佥事马鉴为指挥使。

蕲州盗王玉二聚众烧香，谋为乱，蕲州卫兵执而戮之。

胡寇哈巴哈只寇会宁，掠驿传牛马而去，指挥林雄追击之，禽哈巴哈只，送京师。








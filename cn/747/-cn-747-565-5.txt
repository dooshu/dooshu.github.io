○河南令张君墓志铭

君讳署，字某，河间人。大父利贞，有名玄宗世。为御史中丞，举弹无所避，由是出为陈留守，领河南道采访处置使，数岁卒官。皇考讳郇，以儒学进，官至侍御史。

君方质有气，形貌魁硕，长于文词。以进士举博学宏词，为校书郎。自京兆武功尉拜监察御史。为幸臣所谗，与同辈韩愈、李方叔三人俱为县令南方。三年，逢恩俱自徙掾江陵。半岁，邕管奏君为判官，改殿中侍御史，不行，拜京兆府司录，诸曹白事，不敢平面视；共食公堂，抑首促促就哺ヱ，揖起趋去，无敢阑语。县令丞尉畏如严京兆，事以办治。京兆改凤翔尹，以节镇京西，请与君俱，改礼部员外郎，为观察使判官。帅他迁，君不乐久去京师，谢归，用前能拜三原令。岁余，迁尚书刑部员外郎。守法争谏，棘棘不阿。改虔州刺史。民俗相朋党，不诉杀牛，牛以大耗；又多捕生鸟爵鱼鳖，可食与不可食相买卖，时节脱放，期为福祥。君视事，一皆禁督立绝。使通经吏与诸生之旁大郡，学乡饮酒丧婚礼，张施讲说，民吏观听从化，大喜。度支符州，折户租，岁征绵六千屯，比郡承命惶怖，立期日，惟恐不及事被罪。君独疏言：“治迫岭下，民不识蚕桑。”月余，免符下，民相扶携，守州门叫让为贺。改澧州刺史。民税出杂产物与钱，尚书有经数；观察使牒州征民钱倍经。君曰：“刺史可为法，不可贪官害民。”留噤不肯从，竟以代罢。观察使使剧吏案簿书十日，不得毫毛罪。改河南令，而河南尹平生所不好者，君年且老，当日日拜走仰望阶下，不得已就官。数月，大不适，即以病辞免。

公卿欲其一至京师，君以再不得意于守令，恨曰：“义不可更辱，又奚为于京师间？”竟闭门死，年六十。君娶河东柳氏女。二子：奴、胡师。将以某年某月某日葬某所。其兄将作少监昔请铭于右庶子韩愈。愈前与君为御史，被谗，俱为县令南方者也，最为知君。铭曰：

谁之不如，而不公卿。奚养之违，以不久生。惟其颃颃，以世厥声。


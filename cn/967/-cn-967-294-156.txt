李曾伯　甲辰送淮东黎漕趋朝二首

帘卷红楼拍手看，星轺迅步上鵷鸾。

皇华节下留佳政，玉笋班中作好官。

卿相致身时则易，忠贤得路古来难。

端门待漏东风峭，尚忆屯边铁甲寒。

李曾伯

李曾伯　甲辰送淮东黎漕趋朝二首

始焉来此学分弓，定计初筵画诺中。

击楫少能思祖逖，同舟多赖有娄公。

老怀不奈周南滞，佳客今成冀北空。

天上故人如见问，为言憔悴已成翁。

李曾伯


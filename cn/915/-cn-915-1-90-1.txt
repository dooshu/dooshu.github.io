◇矢书答吴王

上天苍苍，若存若亡，越王句践下臣种敢言之。昔天以越赐吴，吴不肯受，是天所反。句践敬天而功，既得返国，今上天报越之功，敬而受之，不敢忘也。且吴有大过六，以至于亡，王知之乎？有忠臣伍子胥，忠谏而身死，大过一也；公孙圣直说而无功，大过二也；大宰愚而佞言，轻而谗谀，妄语咨口，听而用之，大过三也；夫齐、晋无反逆行，无僭侈之过，而吴伐二国，辱君臣，毁社稷，大过四也；且吴与越同音共律，上合星宿，下共一理，而吴侵伐，大过五也；昔越亲戕吴之前王，罪莫大焉，而幸伐之，不从天命，而弃其仇，後为大患，大过六也。越王谨上刻青天，敢不如命。（《吴越春秋。夫差内传》五：「吴王书其矢而射种蠡之军，大夫种书矢射之曰。」）


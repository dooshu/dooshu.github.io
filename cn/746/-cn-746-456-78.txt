卷456_78【宅西有流水，墙下构小楼，临玩之时，颇有幽趣，因命歌酒，聊以自娱，独醉独吟，偶题五绝句】  白居易

伊水分来不自由，无人解爱为谁流。

家家抛向墙根底，唯我栽莲越小楼。

水色波文何所似，麹尘罗带一条斜。

莫言罗带春无主，自置楼来属白家。

日滟水光摇素壁，风飘树影拂朱栏。

皆言此处宜弦管，试奏霓裳一曲看。

霓裳奏罢唱梁州，红袖斜翻翠黛愁。

应是遥闻胜近听，行人欲过尽回头。

独醉还须得歌舞，自娱何必要亲宾。

当时一部清商乐，亦不长将乐外人。


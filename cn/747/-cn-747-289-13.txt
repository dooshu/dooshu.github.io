○贺雨晴状

右：今月十日高力士宣圣旨，以霖雨方滞，有害稼穑之忧，将亲祷上阳，三日内不坐。精意朝发，而重阴夕霁，数日已来，遂致开朗，谁谓天远？其应甚速，遂得麦秋有望，蚕事且登。则知至人无心，与天地合契；神功潜运，岂阴阳不测？伏惟陛下明德自广，兢业载怀，所致休徵，必加谦慎，天圣相合，福施群生，日用不知，年和在此。臣等无能翊佐，徒忝近密，每有大猷，承奉不暇，无任欣戴庆跃之至。


【后汉竹邑侯相张寿碑〈建宁元年〉】

右汉《竹邑侯相张寿碑》，云“君讳寿，字仲吾。其先晋大夫张老盛德之裔。孝友恭懿，明允笃信。博物多识，猎涉传记，临疑独照，确然不挠，有孔甫之风。举孝廉，除郎中、给事、谒者，迁竹邑侯相。年八十，建宁元年五月辛酉卒”，其大略可见者如此。其余残缺，或在或亡，亦班班可读尔。治平元年端午日书。


宣城清溪





琦按：清溪，在池州秋浦县北五里。而此云宣城清溪者，盖代宗永泰元年，始析宣州之秋浦、青阳及饶州之至德为池州，其前固隶宣城郡耳。



清溪胜桐庐，[一]水木有佳色。[二]山貌日高古，石容天倾侧。彩鸟昔未名，白猿初相识。不见同怀人，对之空叹息。

[一]《太平寰宇记》：睦州桐庐县，汉为富春县地，吴黄武四年，分富春置此县。耆老相传云：桐溪侧有大桐树，垂条偃盖荫数亩，远望似庐，遂谓为桐庐县也。



[二]吴均《与朱元思书》：自富阳至桐庐一百里许，奇山异水，天下独绝。






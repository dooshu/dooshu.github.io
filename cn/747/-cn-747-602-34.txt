○为淮南杜相公论西戎表

臣佑言：臣一辞阙庭，已经二载，官当重任，身受厚恩，既怀子牟恋阙之心，又负臧文窃位之责。思所以歌颂圣德，俾补箴规。尘露至微，不任恳迫。臣远祖诗，显名汉代，出牧南阳，谠言善策，随事献纳。忠醇之至，闻於中外，遗风可袭，有激愚衷。臣是以辄竭闻见，粗陈梗概，虽不尽陛下圣明万分之一，然臣子之心，有直必献。

伏惟皇帝陛下，德合天地，道跻文武。弛张普博，上法阴阳。气均生成，人沾亭育；凡是氛，覆以春和。销除容纳，皆如圣意；宽宥肆赦，实赖皇明。河中诛锄，不劳兵革；淮右底定，不戮一人。庆浃万邦，事出千古。近又西戎背约，寇犯王师。陛下宏贷财狼，矜其凶悍，布以恩泽，果此知惭，功因德成，不以兵革。故《诗》云“猃狁孔炽”，《书》称“蛮夷猾夏”。臣观自古帝王，不忍小念贻大患，故竭耗中国，尽心边陲。至必灭昆明之城，平大宛之种，岂足发辉皇猷，增荣简册？故贤哲之论，薄卫霍之功。陛下镜历代无益之端，修大君文德之教，遂得北狄深藏，五城晏闭，百蛮向化，四海无虞。惟此小蕃，尚迷圣教。陛下示之大信，宏以旧恩。虽关防暂惊，而烽燧旋罢。

臣负恩方镇，初惧寇戎，正於忧迫之时，果闻仁圣之谕。攘却凶孽，不劳干戈。臣静思远图，为国久计，莫若存信施惠，多愧其心。岁通玉帛，待以客礼。昭宣圣德，择奉谊之臣；恢拓皇威，选谨边之将。积粟塞下，坐甲关中；以逸待劳，以高御下。重以金玉之赠，结以舅甥之欢。小来则慰安，大至则严备。明其斥候，不挠不侵。则戎狄为可封之人，沙场无战死之骨。若天下无事，人安岁稔，然後训兵，命将破虏。摧衡原州，营田灵武。尽复旧地，通使安西。国家长算，悉在於此。计熟事定，举必有功；苟未可图，岂宜容易。此皆陛下朝夕倦谈之事，前後立验之谋。臣质性顽疏，筹画庸近。受恩非据，敢忘献忠？犬马之心，实所罄尽。谨遣某官奉表。


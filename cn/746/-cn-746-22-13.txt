卷22_13【舞曲歌辞·白纻辞】  李白

扬清歌，发皓齿，北方佳人东邻子。

且吟白纻停渌水，长袖拂面为君起。

寒云夜卷霜海空，胡风吹天飘塞鸿。

玉颜满堂乐未终，馆娃日落歌吹朦。

月寒江清夜沉沉，美人一笑千黄金，垂罗舞榖扬哀音。

郢中白雪且莫吟，子夜吴歌动君心。

动君心，冀君赏，

愿作天池双鸳鸯，一朝飞去青云上。

吴刀翦彩缝舞衣，明妆丽服夺春辉，扬眉转袖若雪飞。

倾城独立世所稀，激楚结风醉忘归。

高堂月落烛已微，玉钗挂缨君莫违。


王铁面

三衢人王廷。善相人。不妄许与。士大夫目为王铁面。乾道三年至临安。以六月三日来见予。予时以起居郎权中书舍人。又权直学士院。廷曰、君额上色甚明润。自此三十二日及四十九日、有为真之喜。明日、予在漏舍。与从官言之。皆相托招致。予退以语廷。廷曰、所言元未验。遽见荐。使我何以借口、俟君迁除了。它日复来。不失此约幸矣。竟不肯诣。周元特权兵部侍郎。欲求去。邀之至局中。廷曰、冬季当迁。异时典州未晚也。户部郎中莫子蒙。□金部郎中何希深逢原适在坐。廷曰、更一月、莫郎中当带职帅边。何郎中当作监司。元特曰、吾方求退。固无至冬迁之理。莫郎中纵补外。未应得职名。何郎中入蜀十年。持使者节多矣。还朝未半年。何由便去。廷曰、我信吾术尔。无柰公所言人事何也。密谓元特曰、何公明年禄尽。岂特一去邪。廷留数日。即归乡。至七月六日、予忝掖垣之拜。二十二日、直院落权字。与所指两日不少差。子蒙以八月除直徽猷阁帅淮东。希深出为福建提刑。次年卒。元特以十一月拜吏部。又二年乃为太平州。皆如其言。此盖亲见者。而所传数事。尤奇崛可纪。徐吉卿嚞侍郎。绍兴三十一年。宫观在衢。廷见之曰、公从今六十日当召用。吉卿曰、与汝乡里。勿见戏。廷曰、廷平生不谀人。安得此。姑以二事验之。一月后得五百里外骨肉间凶讣。继有登高颠坠之厄。则吾言应矣。已而吉卿长女嫁马希言者。卒于临安。吉卿因省先茔。登山而跌。碍树间不至损。会朝廷择使出疆。趣召之。日月皆吻合。其见予之岁。尝至镇江。谓通判毛钦望曰、君终任造朝。得一虚名郡守。金山主僧方入院。廷曰、即日游行二百里。僧殊不信。甫二日。方务德自建康遣信招之。遂行。求决于廷。廷曰、至彼且复来。来之日有小惊恼。然不关身也。及归。方弛担。而西津火。寺之僦舍十余家焚焉。钦望秩满得全州。不及赴而致仕。又过姑苏。见王浚明□曰、将罹伉俪之戚。自此贤合虽小疾。亦宜善为之防。浚明不敢答。妻宋氏、窥于屏间。闻之。击屏风怒骂而入。未几、果以腹痛卧疾。讫不起。范至能。方闲居。谓之曰、今年纵得官。皆不成。俟入新太岁。乃极佳耳。吴人耿时举。以恩科得文学。形模举止如素贵。蒙胡长文力为岳庙。廷曰、此人不得官。尚可活数年。食禄一日死矣。耿不旋踵而亡。至能除提举浙东常平。命未出而寝。立春日、差知处州。至郡数月。召还为侍从。廷约再见予。予迟其来而竟不来。予亦罢去。得非知其如是。未有可以为予言者乎。凡徐吉卿事闻之胡长文。镇江事闻之黄仲秉。姑苏事闻之范至能云。


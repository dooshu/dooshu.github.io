复虹玉

前书裁复未得达兹於望後四日汪兄又袖出手教累千百言几同永夕陶陶矣大抵近人讲会多是踵袭故事间有贤者一暴十寒作不胜辍往往无成足下力张朱子之说取轨既正勤勤恳恳身以为任塞狂澜而振坠绪将於足下是望仆牵於世故困於名交在家在外泛应不给顾念流光实惧且慙足下折节师我肫笃之情有逾骨肉亦不敢不共勉相与有成也罗陈两夫子之书先祖父家藏甚富手泽烂然缘寒家旧居双溪地当孔道酉戌之间土兵蠭起仓卒避难莫为典守尽付兵火今先祖撰着尚存什一皆从他友所藏语录残编多方鸠辑旦暮间亦将授梓矣毘陵高先生所刻尊绎语具有深心非足下无以当毘陵之心非毘陵无以着足下之美要之此道贵深造自得不徒在语言文字着脚勿以一二先辈钜公推奬便自忻然意得也久之疑信递更甘苦倒置进步正无涯耳紫阳书院议修良急然所费不赀往例取之赎锾今无赎可捐乡先生又难募助以视当湖陆公时又霄壤矣曹太尊因宾及一言亲临讲会岁以为常去秋又任修葺其志趣实有出於恒人且足下一片精神在此可动天地今如教草一书惟善投之仍以台意作禀帖一通备用倘不得面谒即一并投入禀词中要归美宾及度必就中玉成也顷闻家居授徒教育英才承欢菽水居然三乐具是愿益努力自爱


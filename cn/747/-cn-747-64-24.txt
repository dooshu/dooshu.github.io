○授李源左谏议大夫制

礼著死绥，传称握节，捐生守位，取重人伦。为义甚明，其风或替，言念於此，慨然兴怀。而朝之公卿，有上言者，称天宝之季，盗起幽陵，振荡生灵，噬吞河洛，赠司徒忠烈公憕，处难居首，正色受屠，两河闻风，再固危壁，首立殊节，到今称之。其子源，有曾闵之行，可贯於神明；有巢由之风，可希於太古。山林以寄其迹，爵禄不入於心，泊然无营，五十馀载。夫襃忠可以劝臣节，旌孝可以激人伦，尚义可以镇浇浮，敬老可以厚风俗，举兹四者，大儆於时。是用擢自衡门，立於丹陛，处以谏职，冀闻谠言。仍加印绂，式示光宠。可守左谏议大夫，赐绯鱼袋，仍敕河南尹差官就所居敦谕遣发。


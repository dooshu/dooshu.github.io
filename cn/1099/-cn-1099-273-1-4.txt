○開陳制禦西夷事宜疏 【 制禦西夷】

照得諸番之中。惟回夷最為奸狡。而回夷之中。土魯番尤為驕悍。經制長策。自古稱難。且如嘉靖二十四年、本不係應貢之期輒敢踵習故智、擁眾叩關、于時處之一失機宜、遂致流毒滋蔓、不可救藥、至勞　聖明親賜裁斷、方始讋服、及今若止為目前之圖、不求善後之計、臣恐將來河西之患、實自此始、用是廣咨博訪、擇其尤切要者條為三事、臣待罪邊陲、目擊時弊、非敢苟為一身之謀、直以厝薪之火、其憂方大、是以不得不竭其愚慮、如蒙乞敕該部再加議擬、如果有補夷情、早為裁覆行下遵守、臣愚幸甚

計開

一定事例以服夷心、臣惟土魯番等地面、并哈密入貢伴送等項、節年題准事例、雖巳鮮明、緣五年方有一次。官更吏改。事體茫然。以致積年猾夷。肆其欺誑反覆辯析極勞頰舌。臣近日奉旨議處夷情、遍問官寮、俱稱新任、舊事不知、雖兵守大吏、亦不過道聽塗說、無所可否、不得巳、乃取收架文卷細加搜閱、兵火之餘、散漫殘缺、止得其槩、以意會之、僅能終事、仰惟朝廷典制。炳如目星。凡在西民。無不拭目快覩。矧茲制禦戎虜之方。關涉特重。似不宜漫無統會。一至于此。合無聽禮部將節年西夷事例。逐一查出。約節成書。刊印二三百本。發下本鎮大小官員。各給一本。今次夷人貢回之日。各地面頭目正使。禮部亦各給與一本。庶幾典章法制。一覽無遺。不惟邊臣有所持循。蠢爾夷裔。自亦不能售其奸矣。

一息刁詐以全國體、臣惟朝廷所以制御臣下者禮與法也、禮以綱之、刑以維之、失禮則入於刑、國之經也、至於小民之挾制官府、相與奏訴者、雖得其情、猶為之全其體貌、投鼠忌器、正所以尊國體也、而况華夷之辨、尤當致慎者乎、臣近日奉旨議處夷情、移文肅州兵備參將等官、率皆縮頸歛手、不敢片言理論、臣貭其故。乃曰是夷奸險。某年詰奏某人。巳拿問矣某年詰奏某人。巳落職矣。以是不敢。臣不勝忿激。以為朝廷設置邊臣。專為制禦戎虜。若人人遠嫌避咎。不知將何賴焉。遂不得巳。親為查審條列以聞。業巳奉有俞旨。無容別議。但方來之事、不可不慮、查得嘉靖十二年、土魯番夷使馬黑麻虎力嬭翁等奏稱太監陳浩貪黷之狀。節該禮部議得、既不可墮外夷之計以捐國威。亦不可失遠人之心以招邊釁。又不可縱邊臣之貪以屈國法。在朝廷當大有處分。方保不害治體。詞嚴義正、可謂深得安攘之要、合無查照該部題奉欽依事理、今後夷人訐奏大小官員不法事情、差官體勘。果係裝誣。即將夷人重加戒諭。令其曉然知　聖明在上。昭如日月。纖毫刁詐。不容欺弊。如所奏得實。先將夷人督發出關。方許請旨。將有罪人員從重處分。雖置之極典。亦不為過庶幾夷心稍戢。國體克全。而奉法之臣。亦自可以展布矣。

一定供億以絕覬望、臣惟西域賈胡、嗜利無厭、雖升合毫釐、無不多方告擾、且如廩糧一事、據肅州衛申、則云進貢該廩給、存留該口糧、甘泉驛申則云正副使該廩給、存留該口糧、臣細加稽考、如故節年事體不一、盖皆邊臣相與因襲、原無題准定例、西域諸夷種目甚多又不若大虜統于一酋規制易定也臣嘗與守巡兵備各官虛心計議、咸謂正副使廩給。從人口糧于理猶為近似。盖名位有等。供億因之差別故也。又如存留給軍給驛馬匹、一向相沿、上馬價十二兩、中馬價十兩、下馬價八兩、斟酌調停、俱巳平妥、各夷猶且屢屢告要增添、苦無厭足、亦緣原無定例、故彼得以肆其奸爾、臣愚以為此等事情。跡若輕小。其在夷情。則關涉頗重。不可不為畫一之政。合無將前項廩糧馬價、聽兵部議擬停當。併入禮部新定事例之內、以後庶幾便於遵行。不致煩擾。


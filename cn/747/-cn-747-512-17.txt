○对素服救日蚀仪疏

日月运行，迟速不齐：日凡周天三百六十五度有馀，日行一度，月行十三度有馀，率二十九日半而与日会。又月行有南北九道之异，或进或退，若晦朔之交。又南北同道，即日为月之所掩，故名薄蚀。虽自然常数，可以推步，然日为阳精，人君之象。若君行有缓有急，即日为之迟速稍逾常，为月所掩，即阴侵於阳，亦犹人君行或失中，应感所致。故《礼》云：“男教不修，阳事不得。谪讠见於天，日为之蚀。”古者日蚀，则天子素服而修六官之职；月蚀，则后素服而修六宫之职。皆所以惧天戒而自省惕也。人君在名物之上，易为骄盈。故圣人制礼，务乾恭夕惕，以奉若天道。苟德大备，天人合应，百福斯臻，陛下恭已向明，日慎一日，又顾忧天谴，则圣德益固，升平何远！伏望长保睿志，以永无疆之休。


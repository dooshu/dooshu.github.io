十


恭惟老师寿登七袠，朝野士民，孰不矫首顿足，遥祝称庆！不肖鄙朴不文，亦宜歌扶来、颂盛德，以为觞侑。奈新肩重任，日无宁刻，欲构一言不能也。谨百拜肃下走布币于台下，用致千秋之祝。

今天子尊贤敬老，方当举乞言之旷典，贲束帛于丘园。惟老师崇啬天和，以需宠命。

答符卿徐继斋

伻至，辱华翰。具悉勘合事，谅不久便当归结，容促当事者速了之。

今公家惠怨，玄黄已判，风浪渐平，惟益加敛戢，以绥遐祉。忝在通家，敢献狂瞽，惟高明采择。






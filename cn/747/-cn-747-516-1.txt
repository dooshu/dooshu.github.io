○献懿二祖宜藏夹室议

《王制》：“天子七庙，三昭三穆。”与太祖而七，周制也。七者，太祖及文王、武王之祧，与亲庙四也。太祖，后稷也。殷则六庙，契及汤与二昭二穆也。夏则五庙，无太祖。禹与二昭二穆而已。晋朝博士孙钦议云：“王者受命太祖及诸侯始封之君，其以前神主，据以上数过五代，即毁其庙，不复及也。所及者，谓受命太祖之後，迭毁上升，藏於二祧者也。虽百代，及之。”

伏以献、懿二祖，则太祖以前亲尽之主也。据三代以降之制，则不及矣。代祖神主，则太祖以下毁庙之主也。则《公羊传》所谓已毁庙之主，陈於太祖者是也。谨按汉元帝下诏，议罢郡国庙及亲尽之祖。丞相韦元成议：“太上孝惠庙皆亲尽宜毁，太上庙主宜瘗北园，孝惠神主迁於太祖庙。”奏可。太上则太祖以前之主，瘗北园，不及故也。则今献、懿二祖之比也。孝惠迁於太祖庙，明太祖以下子孙，则所及，则今代祖元皇帝神主之比也。自魏晋及宋、齐、陈、隋相承，始受命之君，皆立六庙，虚太祖之位。自太祖之後至七代君，则太祖当东向位，乃成七庙。太祖以前之主，魏明帝则迁处士主置於园邑，岁时使令丞奉荐，代数犹近故也。至东晋明帝崩，以征西等三祖迁入西除，名之曰祧，以准远庙。至康帝崩，穆帝立。於是京兆迁入西除，同谓之祧，如前之礼，并所不及。国朝始飨四庙，宣、光并太祖、代祖神主於庙。至贞观九年，将高祖於太庙，朱子奢请准礼立七庙，其三昭三穆，各置神主。太祖依晋宋以来故事，虚其位待递迁，方处之东向位。於是始宏农府君及高祖为六室，虚太祖之位而行，至二十三年，太宗庙，宏农府君乃藏於西夹室。文明元年，高宗庙，始迁宣皇帝於西夹室。开元十年，元宗特立九庙，於是追尊宣皇帝为献祖，复列於正室。光皇帝为懿祖，以备九室。犹虚太祖之位。祝文於三祖不称臣，明全庙数而已。至德二载克复後，新作九庙神主，遂不造宏农府君神主，明不及故也。至宝应二年，元宗、肃宗於庙，迁献、懿二祖於西夹室，始以太祖当东向位，以献、懿二祖为是太祖以前亲尽神主，准礼不及。凡十八年，至建中二年十月，将飨，礼仪使颜真卿状奏：合出献、懿二祖神主行事，其布位次第及东面尊位，请准东晋蔡谟等议为定。遂以献祖当东向，以懿祖於昭位南向，以太祖於穆位北向，以次左昭右穆，陈列行事。且蔡谟当时虽有其议，事竟不行，而我唐庙祧，岂可为准？

臣嵘伏以尝郊社，尊无二上，瘗毁迁藏，礼有义断。献、懿以为亲尽之主，太祖以当东向之尊。一朝改移，实非典故。请宜效先朝故事，献、懿二祖藏於西夹室，以类祭法所谓远庙为祧。去祧为坛，去坛为单，坛单有祷则祭，无祷则止。太祖既昭配天地，位当东向之尊。庶上守贞观之定制，中奉开元之成规，下遵宝应之严式，符合经义，不失旧章。

王权

权，贞元时官鸿胪卿。


杕杜

四章，章七句


首章讲：此劳还役之诗，以追述其未还之时，室家感于时物之变而思之。曰：





有杕之杜，有睆其实。

特生之杜，有睆其实，则时物已变，而为秋冬之交矣。





王事靡盬，继嗣我日。

继，续也。我征夫以王事不可以不坚固，乃以日继日而无休息之期，何哉？





日月阳止，女心伤止，征夫遑止。

阳，是十月。征夫，指戍卒。遑，暇也。夫杕杜睆实，正日月阳止之候，而毕戍之期也。今犹不归，故我女心伤止，而曰：征夫亦可以暇矣，曷为而不归哉？

二章讲：然十月不归，犹其为毕戍时也。自今言之：





有杕之杜，其叶萋萋。

有杕之杜，其叶萋萋，则时物已变，而为春将暮之时矣。





王事靡盬，我心伤悲。

我征夫以王事不可以不坚固，而未得归。我心其能以无伤悲哉！





卉木萋止，女心悲止，征夫归止。

夫卉木萋止，正仲春之候，而至家之期也。今犹不至，故我女心悲止，而曰征夫亦可以归矣，曷为而不至哉？

三章讲：然卉木萋止，犹曰至家之时而未过期也。自今言之：





陟彼北山，言采其杞。

陟彼北山，以望其君子之归，则杞生可食，而言采其杞矣。是春已暮，而期已过矣。





王事靡盬，忧我父母。

君子以王事靡盬，犹不得归焉，则不惟动吾室家之念，而且以贻我父母之忧也。





檀车幝幝，四牡痯痯，征夫不远。

檀车，以檀木为车。痯痯，罷也。不远，将至也。

然征夫今虽未归，而以物理度之，其归有可必谅者。吾想檀车之坚者，已而敝矣，四牡之壮者，也已痯痯而罷矣。是前番之戍事已毕，而所以慎守强圉者，在后番之人，则征夫之归，可指日而待也，夫岂远哉？

四章讲：夫我以物理度之，固知征夫之不远矣，然此心犹不敢以自信也。





匪载匪来，忧心孔疚。

载，是装。来，归也。疚，是病。念我征夫，当至家之期，不装载而来归，固已使我忧心孔疚矣。





期逝不至，而多为恤。

期，归期。逝，是过。至，至家也。恤，忧恤。况当采杞之时，归期已过，而犹不至，则使我多为忧恤，宜何如哉？盖有感念，益切而不能，为心之甚矣。





卜筮偕止，会言近止，征夫迩止。

卜，龟卜。筮，揲筮。偕，俱作。言，是卜筮之爻词。迩，至家之近也。夫因车马而度征夫之不远，特在我之见则然耳。然人见不如神见之为真，于是且卜且筮，相袭俱作，惟欲前知其事，而不厌其为烦也。但见卜之与筮，合言于爻，而皆曰近止，筮龟无异辞矣。吾知神不我欺，非若我亿度之未审，则征夫其亦迩而将至矣，岂不可即此而见之哉？

夫期而不至则忧，疑而不决则卜，室家之情大抵然也。而王者体悉至此，真能以己之心，度人之心矣。民亦安得不忘其劳，以忠于上哉？






释文珦　身闲

身閒日日日高眠，疏牖开於叠嶂边。

巨竹拂云知地力，细泉鸣玉自天然。

墙头卢橘金丸重，篱角杨梅火齐圆。

只与禽猿同此乐，莫教马迹到门前。

释文珦

释文珦　身闲

身閒更喜交游绝，三径寥寥草树荒。

但觉空门无住着，不知尘世有炎凉。

吟残海月生松壁，定起山云满石床。

何缘饥渴犹相累，拟觅幽人断谷方。

释文珦


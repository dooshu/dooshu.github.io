◇作曹公书与杨奉

吾与将军，闻名慕义，便推赤心。今将军拔万乘之艰难，反之旧都，翼佐之功，超世无畴，何其休哉！方今群凶猾夏，四海未宁。神器至重，事在维辅。必须众贤，以清王轨。诚非一人，所能独建。心腹四支，实相恃赖。一物不备，则有阙焉。将军当为内主，吾为外援。今吾有粮，将军有兵。有无相通，足以相济。死生契阔，相与共之。（《魏志·董昭传》）


菖蒲

雁山菖蒲昆山石，陈叟持来慰幽寂。



寸根蹙密九节瘦，一拳突兀千金直。



清泉碧缶相发挥，高僧野人动颜色。



盆山苍然日在眼，此物一来俱扫迹。



根蟠叶茂看愈好，向来恨不相从早。



所嗟我亦饱风霜，养气无功日衰槁。



菖蒲

古涧生菖蒲，根瘦节蹙密；仙人教我服，刀匕蠲百疾。



阳狂华阴市，颜朱发如漆。



岁久功当成，寿与天地毕。

菖蒲

菖蒲古上药，结根已千年。



闻之安期生，采服可以仙。

斯人非世人，两耳长垂肩。



松下语未终，竦身上青天。




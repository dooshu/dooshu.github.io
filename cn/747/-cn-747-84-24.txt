○遣使宣慰徐宿二州敕

徐宿二州将士百姓等：去岁徐州戍卒，专擅回戈，杀戮都头，剽夺器仗。当时远近言论，朝廷便欲诛锄。朕以好生为心，怀土可恕，不令究诘，但任归还。将及本州，又自疑阻，俄兴悖乱，遽恣猖狂。囚辱廉使监军，戕害小使大将，邀求符节，专挠城池。朕再三招怀，丁宁慰谕，启自新之路，垂宥过之言。奸计逾坚，慢辞弥犯，涂炭百姓，虐毒四封，近年以来，剧贼无比。爰思止杀，乃命兴戎，稽缓灵诛，殆将周岁。然而凶党之外，平人甚多，皆被胁从，遭其驱使。每闻胜捷，倍所叹伤，今既厎宁，专令宣抚，缕申明之。深委使臣，除弊利人，蠲税节用，军士衣赐，俾其计量种麦。是时已令给恤，仍遣临时裁度，唯务便安。皆负周才，以展良术。军人百姓，罹此横祸，灾数致然，勉於营生，安兹乐土。其馀事件，并在德音，指挥使臣专临，重此颁述。今遣左散骑常侍刘异、兵部郎中薛崇宣慰，想宜知悉。


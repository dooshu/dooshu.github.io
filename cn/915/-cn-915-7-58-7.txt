◇与沙门论踞食书

夫圣人之训，修本祛末，即心为教，因事成用，未有反性违形，而笃大化者也。虽复形与俗乖，事高世表，至於拜敬之节，揖让之礼，由中所至，道俗不殊也。故齐讲肆业，则备其法服；礼拜月序，先後有伦，敬心内充，而形肃於外，稽首至地，不容企踞之礼，敛衤任十拜，事非偏坐所预，而以踞食为心用，遗仪为敛粗，事理相违，未见其通者也。夫有为之教，义各有之。至若般舟若形以存道，道亲而形疏，行之有理，用之有本，踞食之教，义无所弘，进非苦形，退贻慢易。见形而不及道者，失其恭肃之情，而启骇慢之言，岂圣人因事为教，章甫不适越之义邪？原其所起，或出於殊方之性，或於矫枉之中，指其所救，如病急则药速，非服御长久之法也。夫形教相称，事义有伦。既制其三服，行其礼拜，节以法鼓，列以次序，安得企踞其闲，整慢相背者哉。在昔宜然，则适事所至。一日之用，不可为永年之训，理可知也。故问仁者众，而复礼为本。今禅念化心，而守迹不变。在理既末，於用又粗。苟所未达，敢不布怀，郑君顿者。（《弘明集》十二。）


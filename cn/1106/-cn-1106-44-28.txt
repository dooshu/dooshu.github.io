○韩宣子忧贫

韩宣子忧贫，叔向贺之曰：“栾武子无一卒之田，（云云，上大夫一卒之田。）行刑不疚，以免于难。及桓子骄泰奢侈。（云云。）宜及于难，而赖武子之德，以没其身。及怀子改桓之行，修武子之德，而离桓子之罪，以亡于楚。（云云。”）

非曰：叔向言贫之可以安，则诚然；其言栾书之德，则悖而不信。以下逆上，亦可谓行刑耶？（谓栾书杀厉公也。）前之言曰：栾书“杀厉公以厚其家”，今而曰：“无一卒之田”；前之言曰：“栾氏之诬晋国久矣”，用书之罪以逐盈，今而曰：“离桓之罪，以亡于楚”，则吾恶乎信？且人之善恶，咸系其先人，己无可力者，以是存乎简策，是替教也！


恭述祖德诗


赫赫我太祖，应运开鸿基。
仗剑起濠梁，群雄摧若遗。
威德加四海，混沌分两仪。
勋华信巍焕，典则仍贻垂。
成祖靖内难，桓桓东征师。
奠鼎卜燕朔，犁庭扫凶夷。
武功既禅赫，文命乃丕厘。
瑶图仰再造，万国歌重熙。
景陵躬睿质，披览复忘疲。
敛衽接三辅，一德无猜疑。
大渊间临幸，政务日畴咨。
大哉《帝训》编，道法何！
孝皇具至性，恭己秉谦祗。
内庭远嬖幸，外囿绝游嬉。
崇俭尝却貂，听言犹转规。
太平十八祀，万姓有遗思。
肃祖起南服，龙飞会昌期。
属当改弦初，制作命夷夔。
论道阐敬一，明伦垂典彝。
九重握金镜，太阿恒自持。
临御逾四纪，恭己化无为。
二祖肇皇纲，三宗奠天维。
成功烛宇宙，泽洽蒸黎。
我皇亶神圣，明两赫重离。
河山光大业，宗社锡繁禧。
缔搆想艰难，丰芑思燕诒。
仪刑见羹墙，谟训遵蓍龟。
率乃祖攸行，万世永有辞。
愚臣备枢轴，理道惭无裨。
敬陈《祖德篇》，惟帝其念兹。






题金陵王处士水亭





原注：“此亭盖齐朝南苑，又是陆机故宅。”

《江南通志》：南苑，在江宁府城外瓦棺寺东北。

《方舆胜览》：陆机宅，图经云在上元县南五里，秦淮之侧，有二陆读书堂在焉。

王子耽玄言，贤豪多在门。好鹅寻道士，[一]爱竹啸名园。[二]树色老荒苑，池光荡华轩。[三]北堂见明月，[四]更忆陆平原。[五]扫拭青玉簟，为余置金尊。醉罢欲归去，花枝宿鸟喧。何时复来此，再得洗嚣烦。

[一]《法书要录》：王羲之性好鹅。山阴昙村有一道士养好鹅十余，王清旦乘小船故往，意大愿乐，乃告求市易，道士不与，百方譬说不能得。道士乃言：“性好道，久欲写河上公《老子》，缣素早办，而无人能书。府君若能自屈，书《道德经》各两章，便合群以奉。”羲之便住半日，为写毕，笼鹅而归。



[二]《世说》：王子猷尝行过吴中，见一士大夫家极有好竹。主已知子猷当往，乃洒扫施设，在厅事坐相待。王肩舆径造竹下，讽啸良久。



[三]王微诗：“长想凭华轩。”吕延济注：“轩，楼上钩栏也。华者，有华饰文彩也。”



[四]陆机诗：“安寝北堂上，明月入我牖。照之有余辉，揽之不盈手。”



[五]《晋书·陆机传》：成都王颖以机参大将军军事，表为平原内史。






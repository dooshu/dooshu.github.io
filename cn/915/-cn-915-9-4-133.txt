◇南岳衡山九贞馆碑

箫鼓腾空，烟霞相接。星辰夺采，灯烛非明。风牖云梁，千门万户。楼施九柱，已同赖乡之地；山带五城，复类玄洲之所。玉版之经犹蕴，金丹之处存焉。上月台而遗爱，登景云而忘老。欣欣然不知所以而然。日晖石瓦，东眺灵寿之峰；月荫玉床，西瞻华盖之岭。竹类黄金，既葳蕤而防露；木似红莲，且芬披而拂日。杯传九酝，隐沦之车晨至；堂开四扇，西楹之钟夜响。


◇去伐论

夫君者，必量才任以授官，参善恶以毁誉，课功过以赏罚者也。苟伐其善，必忘其恶。于是怨责之情，必存乎心；希望之气，必形乎色，此矜伐之士，自贤之人，所以为薄，而先王甚恶之者也。君子则不然，劳而不伐，施而不德，致恭以存其位，下人不隐其功，处不避污，官不辞卑，唯恐不任，唯患弗能。故力有余而智不屈，远咎悔而行成名立也。（《艺文类聚》二十三）


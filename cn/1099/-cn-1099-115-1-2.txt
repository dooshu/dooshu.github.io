○為修復茶馬舊制第二疏 【 茶馬】

戶部覆都御史楊一清所奏事件、除復金牌之制、專廵禁之官、嚴私販之禁、三事、係隸兵部掌行覆奏外、所據處茶園之課、廣價茶之積二事、伏乞　聖明裁處、

計開

一處茶園之課行據延安府綏德州知州洪平、呈稱親詣漢中府金州、并西鄉石泉漢陰三縣、督同各該里老、將該管茶園人戶、查審得金州七鋪一里、定額課茶六千二百二十斤四兩、西鄉縣雲停歸仁遊仙三里、定額課茶一萬八千五百六十八斤六兩五錢、漢陰縣在廓一里、定額課茶一千三百七斤一十一兩五錢、石泉縣石泉一里定額課茶一百九十二斤二兩九錢、共二萬六千二百八十九斤一十四兩九錢、成化等年、奉例各增添里分人民、佃買老戶茶園地土、各人開墾不等、仍舊幫納前項茶課、會同各親詣茶園逐一踏勘得金州該增課茶三千八百七十二斤一十二兩西鄉縣該增課茶五千六百五十一斤、漢陰縣該增課茶七百二十三斤、石泉縣該增課茶六百六十斤、共增課茶一萬九百六斤一十一兩、造冊申送到臣、案照先據陜西按察司僉事唐希介呈稱漢中府金州西鄉石泉漢陰三縣、俱係產茶地方、如漢陰一縣、原設在廓新安二里、後因招撫流民、增添九里、近因大造黃冊、又添一里、今以十里之民。止納二里之課。况自招撫之後。其延安慶陽西安等府人民。流移到彼。不可勝紀。見今開墾日繁。栽種日盛。其沿江一帶。茶園多不起課。乞行嚴督官員查理等因。看得漢中府前項產茶州縣、　國初人民戶口不多、茶園亦少、所以額課止於如此。成化年間以來、各省逃移人民聚集栽植、茶株數多。已經節次編入版籍。州縣里分。俱各增添。戶口日繁。茶園加增。不知幾處。而茶課仍舊。致令各處奸頑官舍軍民。逓年在山收買私茶。通番交易覓利。以此番人不樂官市。沮壞馬政。相應查理。按察司分廵關南道官覆勘未報。訪得前項州縣。所產茶斤。不假種植隨田而出荒山茂林。耕治燔灼之餘。茶從而萌蘖焉。民獲其利。一家茶園有三五日程歷不遍者。有百餘戶所佃茶園。止幫一戶茶課。其甚少者亦多贏餘。較之農夫。終歲勤動而恐不贍。又稱貸以輸官者。難易不同。故漢中一府。歲課不及三萬而商販私鬻至百餘萬以為常。是其明騐也。况先年茶園。亦有消乏。未蒙除豁。新開茶園。日新月盛。漫無稽攷。致使一園一畦者課程巳多。連山接隴者。課程顧少。非惟細民有不均之歎。抑且奸民遂玩法之私。深為不便。合無行委陜西布按二司、督同漢中府掌印官、親詣前項州縣、遍歷園山界畔、再行踏勘丈量、斟酌地里遠近、佃戶多寡、不必拘定知州洪平前數、但要有益于官、不病於民、勘處停當、部覆茶園額課行本官另行查據增損造冊奏聞備開舊管新收、開除實在數目、造冊奏繳、永為遵行、如此、則茶課均平、其於茶馬、不為無助、

一廣價茶之積、查得洪武永樂年間舊例、三年一次、番人該納差發馬一萬四千五十一匹、價茶先期於四川保寧等府、約運一百萬斤、赴西寧寺茶馬司收貯、內西寧茶馬司、收三十一萬六千九百七十斤、河州茶馬司、收四十五萬四千三十斤、洮河茶馬司、收二十二萬九千斤、合用運茶軍夫、四川陜西都布二司各委堂上官管運、四川軍民運赴陜西接界去處、交與陜西軍夫、轉運各茶馬司交收、戶部請旨、於在京堂上官內、點差二員、賫勑前來、會同陜西守鎮官員整理、事體重大、供億浩繁、後因邊方有事、停止不行、近年廵茶御史招番易馬、止憑漢中府歲辦課茶二萬六千二百餘斤、兼以廵獲私茶、數亦不多、每歲約用不過茶四五萬斤、以此易馬多不過數百匹。至千匹而止。補輳抑勒。往往良駑相參。招易未久、倒傷相繼、番人既病於價虧、軍士復不得實用、要其事勢亦有由然。今邊方在在缺馬騎征。官帑有限。收買不敷。月追歲併。士卒告困。近雖修舉監苑馬政。然方收買種馬孳牧。求用於數年之後。惟茶馬可濟目前之急。顧茶司無數萬之儲。縱然招致番馬。何所取給。欲查照舊例徵運。四州課茶。緣川陜軍民兵荒之後。創殘巳甚。寧能增此運茶之役。查得洪武三十年、　欽依禁茶榜文內一款、本地茶園人家、除約量本家歲用外、其餘盡數官為收買、若賣與人者、茶園入官、欽此、照得漢中府產茶州縣。逓年所出茶斤百數十萬官課歲用不過十之一二。其餘俱為商販私鬻之資若商販停革。私茶嚴禁。設法收買餘茶既使官茶贏積又令私販減少誠一舉而兩得也在山茶斤無從售賣茶園人戶仰事俯育何所資藉彼見茶園無利不復葺理將來茶課亦虧。夫在茶司則病於不足。既無以副番人之望。在茶園則積於無用。又恐終失小民之業。若不從宜處置。深為不便。臣今年正月間、量發官銀一千五百七十餘兩。委官前去收買茶七萬八千八百二十斤。計易過兒扇騍馬九百餘匹。若用銀買須得七千餘兩其利如此、但猶未免用官夫運送。止如前數。固可支持。必欲廣為收易。漢中鞏昌河西一帶人民將不勝其勞擾。又恐行之既久。官司處置乖方。虧價損民。似非經常之計。此法可以常行如欲官民兩便必須招商買運給價相應臣於今年閏四月內、又經出給告示招諭陜西等處商人買官茶五十萬斤。以備明年招番之用。憑眾議定、每茶一千斤、用價銀二十五兩、連蒸晒裝篦雇腳等項、從寬共計、價銀五十兩、令其自出資本、前去收買、自行運送各茶司交收明白、聽給價銀去後、且官銀一萬兩。買戰馬不過一千匹。如前所擬、買茶二十萬斤。分別三等馬匹。勘酌收買。可得馬幾三千匹。買一馬者。將買三馬。給一軍者。可給三軍。但所給茶價出自公家。歲歲支給。亦非可繼之道。若運到官茶。量將三分之一。官為發賣。以償商價。尤為便益。此與開中商茶不同。開中商茶其利在商未免阻壞茶馬招商買茶其利在官專為易馬之資。借曰官賣。不過十之二三。較之商茶歲百餘萬。以通番境者何如。合無自弘治十八年為始聽臣出榜招諭山陜等處富實商人、收買官茶五六十萬斤、其價依原定每一千斤給銀五十兩之數每商所買、不得過一萬斤、給與批文、每一千斤給小票一紙、掛號定限、聽其自出資本、收買真細茶斤、自行雇腳轉運、照商茶事例、行令沿途官司、秤盤截角、如有多餘夾帶茶斤、照私茶擬斷、運至各該茶馬司、取獲實收、赴臣查驗明白、聽給價銀、仍行委廉幹官員、分投於西寧河州二衞、官為發賣、每處七八萬斤至十萬斤為止、價銀官庫收候、儘勾給商、如有贏餘、下年輳給、行之數年、茶可不賣夫如是茶出於山而運於商民不及知以茶易茶官不及知不傷府庫之財。不失商民之業。部覆依擬施行永為定制而我可以坐收茶馬之利、長久利便之策、宜無出此、


19　歐集周君墓表缺其名字　考舂陵志周君爲周堯卿　荆公征君墓表缺其名字　缺名字者當求郡志補之


歐陽公爲周君墓表云「篤行君子，孝於其親，友於其兄弟」，而集缺其名與字。周益公考之舂陵志，乃周堯卿，字子俞。東都事略有傳，其行事與墓表合，而字子餘。未知事略據何書而立傳也。荆公爲征君墓表云「淮之南有善士三人，杜嬰、徐仲堅」，而征君之名字，集亦缺焉。三人皆居真之揚子，當求郡志而補之。【原注】二表皆載於文鑑。

【元圻案】周益公平園續稾彭孝子千里墓表曰：「予聞仁宗朝有太常博士周君，居父母喪，倚廬三年，不飲酒食肉，言必戚，哭必哀。歐陽公極論古今喪禮之廢，推爲篤行君子。而京、浙、閩、蜀所刻公集，概書曰『名厶字厶』，豈公表於金石垂勸來世之意耶？予歎息于斯。及考誌文，知其爲天聖進士。又考其宦游多在湖、廣，而墓在道州之永明，竊意爲道之賢者也。亟求舂陵志視之，本郡果有周堯卿，字子俞，行義與公所書合。於是刻之定本，使其名字昭昭於無窮。」〇王荆公處士征君墓表：「淮之南有善士三人，皆居於真州之揚子。杜君者寓於毉，徐君寓於筮，故多爲賢士大夫所知，而征君獨不聞於世。征君諱某，字某，事其母至孝。於鄉里恂恂恭謹，樂振人之窮急，而未嘗與人校曲直。好蓄書，能爲詩。」〇東都事略儒學傳：「周堯卿，字子餘，其先汝陰人也，後徙居荆州之南。舉進士，積官至太常博士。堯卿年十二喪父，憂戚如成人，見母氏則抑情忍哀，不欲傷其意。其於昆弟尤篤友愛。」〇書録解題地理類：「舂陵圖志十卷，教授臨江章穎茂憲撰。」又别史類：「東都事略一百五十卷，眉山王偁季平撰。」






【赠丁翼诗】

〖文士传曰：翼。字敬礼。仪之弟也。为黄门侍郎。○案。翼。各书引作廙。〗

嘉宾填城阙。丰膳出中厨。吾与二三子。曲宴（《书钞》作燕。）此城隅。秦筝发西气。（韵补作音。）齐瑟扬东讴。肴来不虚归。（《类聚》作满。）觞至反无馀。我岂狎异人。朋友与我俱。大国多良材。譬海出明珠。君子义休亻待（本集作待。六臣本《文选》注云。五臣作待。）小人德无储。积善有馀庆。荣枯立可须。滔荡固大节。时（李善本《文选》作世。）俗多所拘。君子通大道。无愿为世儒。（○《文选》二十四。本集五。《诗纪》十四。又《书钞》八十二作与丁廙诗。引厨、隅、馀三韵。《类聚》三十九、《御览》五百三十九并作与丁廙诗。引厨、隅、呕、馀四韵。吴棫韵补一引隅、讴二韵。）


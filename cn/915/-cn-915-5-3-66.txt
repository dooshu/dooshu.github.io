◇科郎吏从高堂隆等受经诏（景初中）

昔先圣既没，而其遗言余教，著于六艺。六艺之文，礼又为急，弗可斯须离者也。末俗背本，所由来久。故闵子讥原伯之不学，荀卿丑秦世之坑儒，儒学既废，则风化曷由兴哉？方今宿生巨儒，并各年高，教训之道，孰为其继？昔伏生将老，汉文帝嗣以晁错；《谷梁》寡畴，宣帝承以士郎。其科郎吏高才解经义者三十人，从光禄勋隆、散骑常侍林、博士静，分受四经三礼，主者具为设课试之法。夏侯胜有言：「士病不明经术，经术苟明，其取青紫如俯拾地芥耳。」今学者有能究极经道，则爵禄荣宠，不期而至。可不勉哉！（《魏志·高堂隆传》）


○病痊陳奏用人 【 求才】

臣位重莫勝、分宜求退、伏荷聖慈勉留懇至、不勝感泣、夫聞人言而昧於求去。不智。承君命而忍於必去。不仁。茲病當少間、黽勉從事、然有欲言而未盡者、敢復為　皇上陳之、幸垂覽焉、臣欽奉聖訓云、卿性資剛速、或傷於過、宜思所以濟者、以協恭輔朕贊理化機、臣竊思太剛則折。宜濟以柔。欲速不達。宜濟以緩仰惟　皇上建中和之極。敷錫厥福。况臣在左右之列。敢不日加佩服者乎。抑稽之書曰同寅協恭和衷哉蔡沈為之說曰、君臣當同其寅畏、協其恭敬、茲聖訓復示臣等當同其寅畏、協其恭敬、君治之、師教之、保愛之至、千古所未見也、但今人惟知協同之謂和衷、而未明寅恭二字之義。仲尼曰、畏天命、畏大人、畏聖人之言、寅畏之謂也。孟軻氏曰、責難於君謂之恭、陳善閉邪謂之敬、故寅可同也。非寅不可同也。恭可協也。非恭不可協也。故寅而同。恭而協謂之和、非寅而同非恭而協。謂之同可也。謂之和不可也。仲尼曰君子和而不同、小人同而不和、春秋傳曰、和如羹焉酸苦以劑其味、君子食之以平其心同如水焉、若以水濟水、誰能食之、觀和同之辯、則可以知同寅協恭之義、言事君之道矣、昔齊景公田、招虞人以旌、虞人以非所招不往也、將殺之、仲尼韙之曰、志士不忘在溝壑、勇士不忘喪其元、古之虞人能為不同如此。今之士大夫。不能然者。何也。古者教化行而習俗美。故雖虞人能之。今者教化不行。而習俗不美。故雖士大夫有不能也。古者日宣三德、浚明有家、日嚴祗敬、六德亮采有邦、九德咸事、俊乂在官、當是時。位必稱其德之大小。故不患無位。患所以立。故有士讓為大夫。大夫讓為卿也。後世資格之說行。而位不稱其德之大小。無問能否。選滿則注。限年躡級毋得踰越。非負譴者皆有升無降。其庸愚沉滯者。皆喜。謂之聖書。逮今為甚。夫資格可以待庸流。不可以待才俊。今之名為才俊者。率多庸流。較祿俸為深淺。執歲月以要求。循列卿位。祈無負譴。故軟熟之習成。而平生之志喪無幾矣。欲求人才之逮于古也。不亦難乎。夫爵祿者天下之砥石。人君所以勵世摩鈍也。然欲教化行而習俗美。非　皇上大有以鼓舞之振作之。未見其可也漢劉梁曰、得由和興。失由同起。今在朝臣工。位高者自知年數不足。永嘉實有康濟之志與庸庸保位者自別則曰他日利害吾不及見也。位卑者自知資望未及。則曰今日謀議吾不得預也。故一切怠緩悅從。務相為雷同。旅進旅退。無毀無譽。國家無事之日夫既巳如此矣有事之日將如之何夫有堯舜禹湯文武之為君。必有皋陶伊傅周召之為臣。皇上英明邁古、仁義中正、堯舜禹湯文武之君也。但有君無臣為可嘆耳唐虞三代之臣。不可得而見矣。今求之於其下。有同心輔政、如漢之丙吉魏相者乎。有謀斷相資。如唐之房玄齡杜如晦者乎。有正色立朝。如宋之王曾。不動聲色。措天下於泰山之安。如韓琦者乎。有則　皇上宜必知之矣。雖然。自古至今。未嘗借才於異代。求之不可不廣。知之不可不預。苟得其人。雖使卑踰尊可也。疏踰戚可也。誰肯為人主言此耶可感可嘆　皇上若獨求之於今所知之臣恐亦狹矣昔唐顏真卿為平原太守。能急祿山之變。玄宗曰。朕不識顏真卿作何狀。乃能如是。使玄宗預知之。以待李林甫者待真卿。則唐可常保開元之盛。豈復有天寶之變耶。夫知人則哲。惟帝其難。宋儒朱熹嘗推易陰陽剛柔之義。以為觀人之法。曰凡其光明正大。疏暢洞達。如青天白日。如高山大川。如雷霆之為威。而雨露之為澤。如龍虎之為猛。而麟鳳之為祥。磊磊落落。無纖芥可疑者。必君子也。而其依阿淟涊。回互隱伏。紏結如蛇蚓。瑣細如蟣蝨。如鬼蜮狐蠱。如盜賊詛呪。閃倐狡獪。不可方物者。必小人也。觀人之法。莫切於此臣既嘗為　皇上陳之矣。孟軻氏曰、賢者在位、能者在職、國家閒暇、及是時、明其政刑、詩云迨天之未陰雨、徹彼桑土、綢繆牖戶、今此下民、或敢侮予、孔子曰、為此詩者、其知道乎、能治其國家、誰敢侮之、孔孟之言。真萬世久安常治之策也。伏惟聖明加之意焉。


人镜学社鬼哭传


三十三年秋九月，美利坚兵部大臣达孚特如菲律滨，过沪，沪之绅商迎之。美利坚，美洲之大国，吾华之与国也。达孚特之过沪，非使也；绅商迎之，非国际也。

初，美人虐我华侨，沪之绅商首谋抵制。异国之人，或议之曰：“抵制，坚忍之事，非华人所能，美其不足虑乎！”人镜学社社员、南海烈士冯夏威耻之，死焉，遗书同人曰：“未死者宜持以坚忍，毋贻外人讥也！”于是抵制之声腾于国人之口，已而寂然。抵禁华工之约，固未闻或改也。

越二年，达孚特来，议所以欢迎之者，不出于他人而独出于沪之绅商。君子曰：“知过必改，沪之绅商有焉。夫强者服人，弱者服于人；能服人者服人，不能服人者服于人：天下之通义也。以病孱之国，无权之民，而谋抵制民主之强国，是何异于饿夫自绝食于疱人之侧也！不度德，不量力，其斯之谓乎？达孚特之来，忽变计而为欢迎之会，识时务者多之。”

达孚特既至，会于愚园。执事者将有献于达孚特，先宣言曰：“美利坚，国于太平洋之西岸，与吾国屹然相对；方舆之广，民户之繁，且相埒。吾人之游于美利坚者，观其政化，未尝不以美人之乐为乐。吾国被文明之风，亦将改其政化，吾知达君亦将以吾人之乐为乐也。况吾两国之交亲，历年以来，从无隔阂。美人之创为普益之举，以被我华人者，不一其地矣；吾人受美人之教育，而得以从政者，不一其人矣。且淮海之灾，美人赈焉；庚子责币，美人返焉。其惠我中国者，为何如也！故达君之过沪，吾人迎之，礼也。敢进银觥，为达君寿！”遂以觥授一女子，奉献于达君。觥之铭曰：“大美国兵部达孚特尚书莅华，寓沪绅商雅集愚园，以礼欢迎，谨制银觥，用志纪念。”达孚特受而乐之。

君子曰：“执事者可谓善于词令矣！讳其虐我者，而颂其恤我者，可谓善于词令矣！顾不审其亦一权于轻重之间否也？执事者可谓识时务矣！欧美文化，被于吾国，男女平等，同享人权；先王授受不亲之教，久成粪土。故出女子，捧觥以娱宾也，可谓识时务矣！”

已而宴宾，达孚特举觞为之颂曰：“大清国皇帝万岁！”西乐悠然作于庭。古者诸侯大夫之相见也，互相歌诗以为颂，礼也。三代之下，废已久矣。至今欧美诸国犹袭其遗风焉，故执事者设西乐以备和歌。顾悠然西乐之声，所歌者英国之国歌也。于是外人讥之焉，曰：“中国其英乎？不然，胡为而作英歌以答宾之颂也？”虽然，外人讥之，君子谅焉。是役也，执事者皆习于外情者也。君子之于人也，毋求备。彼而既习外情矣，复乌能知有内国之礼、内国之乐？故其习于英者行其英，习于法者行其法而已矣，复乌得而咎之也？

夜，有声啾啾，出于人镜学社之门。其声哀而厉，黯而悲。闻之者曰：“是鬼声也，胡为乎来哉？”同里之人大惧，供楮帛酒醴而祭之，祝之曰：“岂吾人致汝于馁而耶，胡为而哭于斯？岂抱冤而无所白耶？非吾人之所知。魂其灵兮，来格来享。享此而速逝兮，毋怵吾党。”鬼啾啾然应曰：“吾冯夏威也。”






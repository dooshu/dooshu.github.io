○李光颜加阶制

门下：朕闻有天下者，道德仁义以为理，城郭沟池以为固。故曰不教人战，是谓弃之，有备无患，可以应卒：此先王驱攘戎狄、保障黎元之大略也。五原居有夏灵庆之中，当蛇豕豺狼之突，将扌益咽喉之要，爰命腹心之臣，厥有成功，宜膺茂典。、宁、庆等州节度、观察、处置等使金紫光禄大夫检校司空兼州刺史上柱国武威郡开国公李光颜，气敌三军，心师百行，有卞庄之勇，守之以仁，有日之诚，济之以武，叱咤则风云回合，闲宴则樽俎周旋，盖文武之令才，真古今之良将。是以淮蔡之役，百胜功高，青齐之师，一面居最。朕以萧关尚警，马岭犹虞，五饵之诈可羞，百雉之城爰度，先是属役，每难其人，惟尔良能，果谐予愿，程功而不愆於素，讫事而不劳於人，比命有司，褒乃实力，佥曰：“古诸侯勋德优盛，则就加特进以宠之；我国家封植崇重，有朝请一字以异之。予嘉乃勤，兼用两者，兹谓上赏，尔惟钦哉！可特进，馀如故。


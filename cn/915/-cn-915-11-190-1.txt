◇太尉韩公墓志铭

立事立言，是为勿替，且公正德，实兮不朽。虽将相无种，而公卿有门。是以万锺四牡，舄奕于往代；长组高冠，陆离于前祀。及负笈追陪，结友从师，先难后易，身佚功倍，皆神游隅奥，理合精微。非存宁越，废寝食以存道，久殊高凤，忘冠履以成业。皎皎独照，旁绝嚣滓，亭亭孤鹤，入自云霞。忘情誉毁，同嗣宗之于善恶，齐心得丧，若叔夜之于愠喜。方将受任三九，追踪二八，弘大道以事一人，敷至理以安百姓。而天德不厚，神听多愆，仁勇一亡，辩智同尽。（《艺文类聚》四十六）



卷四十四


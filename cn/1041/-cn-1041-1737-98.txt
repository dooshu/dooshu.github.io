仲并　再用前韵答徐圣可

乃翁儒学似文翁，韵句天然无异同。

社稷堂堂推故相，家庭挺挺见遗风。

词场已擅千军敌，诗律仍惊万马空。

愿报琼瑶无好语，朝来浑欲达空筒。

仲并

仲并　再用前韵答徐圣可

公方绿发我成翁，犹喜芝兰臭味同。

雅奏黄钟仍大吕，旷怀明月与清风。

共高卞璧连城价，肯使衡茅四壁空。

所望苕溪分一曲，邮签日日溯归筒。

仲并


卷三百四十二

<史部,诏令奏议类,奏议之属,历代名臣奏议>

钦定四库全书

历代名臣奏议卷三百四十二

明　杨士奇等　撰

四裔

宋太祖时赵普上御戎策曰夫御戎之道有三策焉前代圣人论之详矣缮修城垒依凭险阻训戎聚糓分屯塞下来则备戎去则勿追策之上也偃革櫜弓卑辞厚礼降王姬而通其好输国货以结其心虽屈万乘之尊暂息三边之戍策之次也练兵选将长垒深入拥戈鋋而肆战决胜负于一时策之下也国家自戎马生郊边防受敌兵连祸结累载于兹邯郸致蹂践之虞上谷失藩篱之固飞刍挽粟千里骚然丁壮毙于转输膏血涂于原野尚赖圣君宵旰广运宸谋今夏以来方隅稍定糇粮以济城邑粗安然而北人之情变诈难测或虑朔风高引塞草具腓乘大漠之苦寒奉穹庐之丑类南下燕赵复恣凭淩则成败存亡未可量也况河朔之地困厄方深邑里丘墟黎元荡析傥後日之战覆车之祸则赵真定畴能守之人心一摇天下之事去矣国家素失蓟北关塞之险亡控守之处是上策不能举也顿兵草野与匈奴转战劳弊已甚胜负未分是下策不足恃也审观天下之形势忧患未已唯与之通好或可解纷今山东诸侯近不交战访问匈奴休兵马退在北庭宜因此时举和亲之策夫屈信变化与道污隆转危就安圣人之务也将裁成于四海岂凝滞于一方昔高祖奋布衣起丰沛诛暴楚灭强秦不五七年平定天下而雄图大略自轩昊以降未见其伦以天子之尊唯有鲁元一女及出师朔野困于白登爰从说士之词遂举和亲之策迨及文景承先人之业开太平之基至道兴行兆民胥悦海内田赋三十而税一太仓之粟红腐而不可食内府之钱贯朽而不可较亚夫贾谊为谋议将帅之臣三十年间天下刑措巍巍功业与三代比隆及其火照甘泉兵屯细柳宗室之女出聘单于夫以高祖之雄才文景之淳化岂力之不足而德之不至也耶然而与之通好者盖视外裔无重轻尔安肯耗竭中国事无用之寇伤害德义而与外裔争前代帝王所以待外裔之道羁縻之而已岂求功业于其间哉观典策之遗文审安危之大计降志边方惟圣人能之结好息心正在今日傥或上天悔祸邻敌依仁奉二国之欢盟息边夷之烽燧诚祖宗之福也夫盛衰之理其机存焉圣贤因之以定其业昔者隋季版荡唐室勃兴高祖大并肇登天位英卫房杜为佐命之隆而颉利可汗遽犯京邑太宗躬枉车驾以敦其夙好广输财货以厌其贪心岁月洊更?厥浸弱李靖以数万之衆擒而灭之此王者蒙垢俟时殱强敌之明效也今契丹嬖臣擅轴牝鸡司晨单于幽孱权移于母治越于强大地处于嫌疑虎兕之衆虽繁攻夺之形已露况?天泯夏极恶穷凶以人事言之星纪未周冒顿之谋必兴于戎帐矣国家暂时屈已以济艰屯而取乱侮亡其则何远若契丹恃凭种落张皇寇暴逆天悖理不奉绥怀然圣人屈已济物之诚已彰灼于天下矣岂独回昊穹之眷命因亦激战士之鬪心曲直实在我又何愧利害斯见宜赐察焉

太宗太平兴国五年左拾遗张齐贤上奏曰臣窃惟方今海内一家朝野无事关圣虑者岂不以河东新平屯兵尚衆幽蓟未下辇运为劳以生灵为念乎臣每料之此不足虑也自河东初降臣即权知忻州捕得契丹纳米专典皆自山後转般以援河东以臣料契丹能自备军食则於太原非不尽力然终为我有者盖力不足也河东初平人心未固岚宪忻代未有军寨入寇则田收顿失扰边则守备可虞而反保境偷生畏威自固及国家守要害增壁垒左控右扼疆事甚严恩信已行民心已定乃於鴈门阳武谷来争小利此则外裔之智力可料而知也圣人举事动在万全百战百胜不若不战而胜若重之谨之外敌不足吞燕蓟不足取自古疆场之难非尽由外裔亦多边吏扰而致之若缘边诸寨抚御得人但使峻垒深沟蓄力养锐以逸自处宁我致人李牧所以称良将於赵用此术也所谓择卒未如择将任力不及任人如是则边鄙宁矣边鄙宁则辇运减辇运减则河北人民获休息矣获休息则田业增而蠺织广务农积糓以实边用且敌人之心固亦择利避害安肯投死地而为寇哉臣又闻家六合者以天下为心岂止争尺寸之事角四裔之势而已是故圣人先本而後末安内以养外人民本也四裔末也中夏内也四裔外也是知五帝三王未有不先根本者也尧舜之道无他广推恩於天下之民尔推恩者何在乎安而利之民既安利则外裔敛袵而至矣陛下爱民利天下之心真尧舜也臣所闻多以纎微之利克下之术侵苦穷民以为功能者彼为此效相习已久至于生民疾苦见之如不见闻之如不闻敛怨速尤无大于此伏望审择通儒分路采访两浙江南荆湖西川河东有伪命日赋敛苛重者改而正之因而利之使赋税课利通济可经久而行为圣朝定法除去旧弊天下诸州有不便於民事委长吏闻奏如敢循常不以上闻自当严加典宪使天下耳目皆知陛下之仁戴陛下之惠此以德怀远以惠利民则幽燕强大之邻沙漠侵扰之寇擒之与屈膝在术尔

七年李继迁扰西鄙保安军奏获其母至是太宗欲诛之以寇准居枢密副使独召与谋准退过相幕吕端坐疑谋大事邀谓准曰上戒君勿言於端乎准曰否端曰边鄙常事端不必与知若军国大计端备位宰相不可不知也准遂吿其故端曰何以处之准曰欲斩於保安军北门外以戒凶逆端曰必若此非计之得也愿少缓之端将覆奏入曰昔项羽得太公欲烹之高祖曰愿分我一杯羮夫举大事不顾其亲况继迁悖逆之人乎陛下今日杀之明日继迁可擒乎若其不然从结怨讐愈坚其叛心尔太宗曰然则何如端曰以臣之愚宜置於延州使善养视之以招来继迁虽不能即降终可以系其心而母死生之命在我矣太宗抚髀称善曰微卿几误我事即用其策其母後病死延州继迁寻亦死继迁子竟纳欵请命端之力也

左拾遗知相州田锡论边事上奏曰臣闻动静之机不可妄举安危之理不可轻言利害相生变易不定用舍无惑思虑必精夫动静之机不可妄举者动谓用兵静谓持重应动而静则养寇以生奸应静而动则失时以败事动静中节乃得其宜今北鄙绎骚盖亦以居边任者规羊马细利为捷捕斩小胜为功贾怨结仇乘敌致寇召戎起衅职此之由伏愿申饬将帅谨固封守勿尚小功许通互市索获蕃口抚而还之如此不出五载河朔之民得务三农之业亭障之地可积十年之储前岁俶扰边陲亲迂鸾辂今兹张皇声势颇动人心若玁狁来侵六龙夙驾戎羌既退万乘方归是皆失我机先落其术内所以兵不得分屯农人不得收歛劳顿斁耗可胜言乎军国大端固当谨始戎族未乱无烦强图敌势未衰何劳力取待其乱而取之则克乘其衰而兵之则降既心服而志归则力省而功倍自古贪利洊食不独匈奴邀功起戎多自边将当鉴前轨以恢永图昔汉安帝时东夷犯境连年不息汉颇患之其主云亡其子继立汉乃命使吊之东夷感悦还汉生口一隅晏然至於南蛮亦尝畔涣始由边吏增赋乘怨寇掠光武时西戎犯边班彪请置护羌校尉通其货之有无治其人之寃枉塞垣遂安诚愿依古道务远图示绥怀万国之心用驾驭四夷之策事戒辄彂理在深谋臣又谓安危之理不可轻言国家务大体求至理则安舍近谋远劳而无功则危为君有常道为臣有常职是务大体也上不拒谏下不隐情是求至理也帝王之道恶萌欲心汉武帝躬秉武节遂登单于之台唐太宗手结雨衣往伐辽东之国率义动之衆徇无厌之求输常赋之财奉不急之役是舍近谋远也沙漠穷荒得之无用外裔遗种杀之更生是劳而无功也臣又谓利害相生变易不定者兵书曰不能尽知用兵之害者则不能尽知用兵之利盖事有可进而退则害成之事至焉可退而进则利用之事去焉能审利害则为聪明以天下之耳听之则聪以天下之目视之则明故书曰明四目逹四聪惟此聪明无壅塞尽去相蒙之弊乃恊知几之神臣又谓取舍不可以有惑故曰孟贲之狐疑不知童子之必至思虑不可以不精故曰差若毫厘缪以千里自国家图燕以来连兵未解财用不得不耗人臣不得不忧恢复吊伐之名虽建洪业可否祸福之实宜留圣心愿陛下精其思虑决其取舍无使旷日持久穷兵极武为国大计不得不然

雍熙中诏询文武御戎之策殿中侍御史赵孚奏议曰臣愚以为不用干戈不劳飞挽为万世之利者敢献其说惟明主择之古者兵交使在其间虽飞矢在上走驿在下盖信义不可废也昔苗民逆命帝乃诞敷文德而有苗格又仲尼曰有能一日克己复礼天下归仁只如并门一方历代难取圣襟英断一举成功当其逆城危於累卵生聚怀伏而陛下犹遣通使舍人薛文宝入城谕之日者北边未宾全燕犹梗再兴军旅将复土疆臣窃计屯戍边陲故非获已暴露原野岂是愿为欲望朝廷通逹国信近鉴唐高祖之降礼远法周古公之让地圣人以百姓之心为心君子见几而作谕以祸福示以恩威议定边疆永息征战养民事天济时利物莫过於此臣又计彼虽嗜好不同然去危就安厌劳喜逸亦人情之所同也上嘉之

端拱二年吏部侍郎李至乞怀柔北人上奏曰臣今月十一日奉宣御札以北人犯边广延羣议天慈恻隐睿训丁寜仰承屈已之仁俯愧素餐之责伏听纶旨战汗交并臣缪以庸虚叨尘侍从国家之事首合上言但以章句之能记问之学徒欲循先贤之陈迹习迂儒之懦谋岂敢自衒於多士之朝轻渎於至圣之鉴今陛下戒臣以钳口责臣以惜言既廹威严辄陈狂瞽臣窃惟北鄙为患自古而然不足致怒唯在御之得其道尔若绥之以德则其用功也逸其经费也约其见效也速其保安也久而无衒耀彰灼之名但有安乐富寿之实若慑之以威则在良将劲兵奇谋诡道士冒锋镝霜露民竭资财粮糓伏屍流血搴旗斩将然後振旅凯乐厌功清庙此诚天下之壮观臣非不欲之也直以非被坚执锐之士无运筹借箸之智欲之而不能致之也春秋传云人有能有不能臣岂强以所不能而诬惑於天听哉若其怀柔之术粗能言之请陈其一二昔者汉高祖既定天下唯匈奴为梗奉春君献议请以鲁元公主妻之望其执子婿外孙之礼高祖欣然纳之臣以为奉春之策愚之甚者也彼单于冒顿亲杀其父而夺其位肯顾外祖哉以高祖聪明神武岂不知此谋之拙盖有以也是时民困已久皆望息肩高祖所以屈万乘之尊舍骨肉之爱为百姓请命於匈奴尔百姓见高祖如此则仁义浸於骨髄感激盈於胷臆始肯奋不顾命以扞国天意见高祖如此始肯霈然垂佑以致和平遂以至愚之策而获万世之福此理出於杳冥微妙非寻常所能见也至于孝文能遵前训亦不以万乘为贵四海为大卑事匈奴所以海内富夀粟腐贯朽几致刑措至于孝武承累代之业任雄武之才奋兵而出收河南之地取浑邪之域摧凶殄寇功冠前古及其连兵不已国家疲弊户口减半於是罢轮台之役下哀痛之诏然後仅安则知威慑之与德绥利害不侔矣此乃前古之显效也近者李继迁以蕞尔之衆侵扰西边为我疥癣之患陛下尚能悯西民之劳苦下恻隐之命赦继迁之罪加保以恩化狂悖为忠顺变杀戮为生成凡在含识莫不上感圣德此又目前之显效也昔者仲尼垂持满之诫曰聪明睿智守之以愚功被天下守之以逊勇力振世守之以怯富有四海守之以谦此天道也夫四德者陛下可谓兼之矣而有边寇之患者天意将儆戒陛下欲遵仲尼之教守不世之烈以永八百年之基乎所以臣昧死上言愿陛下上恭天意下徇民情霁雷霆之威霈雨露之泽追禹汤罪已之旨下汉武哀痛之诏开怀以待之玉帛以抚之文告以谕之明神以要之使彼服义怀仁则我无遗镞之费保覆盂之安如使骄狠不悛则我之士民怒气自倍则後日之战必无前日之迁延也臣愚暗昏耄所见止此尘渎天鉴伏俟刑书谨奉表以闻至道二年出李重贵为卫州团练使未行会命将五路讨李继迁以重贵为麟府州浊轮砦路都部署得对便殿因言贼居沙碛中逐水草牧畜无定居便战闘利则进不利则走今五路齐入彼闻兵势太盛不来接战且谋远遁欲追则人马乏食将守则地无坚垒贼既未平臣辈何顔以见陛下太宗善之出御劒以赐

真宗即位拜李至工部尚书参知政事一日上访以灵武事至上疏曰河湟之地夷夏杂居是以先王置之度外继迁异类骚动疆场然脐不足弭其患擢发不足数其罪然圣人之道务屈已含垢以安亿民盖所损者小所益者大望陛下以元元为念不以巨憝介意料彼胁从亦厌兵久矣苟朝廷舍之不问啖以厚利縻以重爵亦安肯迷而不复讫於沦胥哉昨郑文宝絶青塩使不入汉界禁粒食使不及羌夷致彼有词而我无谓此之失策虽悔何追今若复禁止不许通粮恐非制敌怀远不战屈人之意昔唐代宗虽罪田承嗣而不禁魏塩陛下宜行此事以安边鄙使其族类有无交易售塩以利之通粮以济之彼虽远夷必然向化互相告谕一旦怀恩舍逆效顺则继迁竖子孤而无辅又安能为我蜂虿哉今灵州不可不弃非独臣愚以为当然若移朔方军额於环州亦一时之权也或指灵州为咽喉之地西北要冲安可弃之以为敌有此不智之甚非臣之所敢知也後灵武卒不能守

时边人屡寇知虢州谢泌上疏曰臣窃惟圣心所切者欲天下朝夕太平尔雍熙末赵普録唐姚崇太平十事以献未几普复相时称致治之策无出於此寻普病又辽骑扰边因循未行今北边谧寜继迁请命则可行於今日矣臣以为先朝未尽行者俟陛下尔陛下自临大宝边不加兵西北肃然民安岁登则太平之象复何远哉至於省不急之务削烦苛之政抑奔竞来直言斯皆致太平之术又岂让唐开元之治也议者或谓方今用兵异於开元且开元边戎孔炽明皇卒与之和至如汉高祖亦然此皆屈已以寜天下岂以轻大国而竞小忿乎请以近事言往岁讨交趾王师一动南方几摇先皇以为得之无用弃之实便及授官为藩屏则至今鼠伏石晋之末耻讲和契丹遂致天下横流岂得为强或者有言敌所嗜者禽色所贪者财利余无他智计先朝平晋之後若不举兵临之但与财帛则幽蓟不日纳土矣察此乃知其情古犹今也汉祖明皇所用之计正可以弭其心矣臣伏覩近诏以不逞之徒所陈述皆闾阎事臣闻古先哲王询于刍荛察於迩言者盖虑视听之蔽故采此以逹物情亦罕行其事也先朝有侯莫陈利用陈廷山郑昌嗣赵赞之徒喋喋利口赖先帝圣聪寻翦除之然为患已深矣

咸平三年知雄州事何承矩上奏曰夫榷场之设盖先朝从权立制以惠契丹纵其渝信犯盟亦不之废似全大体今缘边榷场因其犯塞寻即停罢去岁以臣上言於雄州置场卖茶虽赀货并行而边氓未有所济乞延访大臣议其可否或文武中有抗执独议是必别有良谋请委之边任使施方略责以成功苟空陈浮议上惑圣聪秖如灵州足为证验况兹契丹又非夏州之比也真宗时契丹聚兵幽蓟声言将入寇议者请城洛阳司空吕夷简谓契丹畏壮侮怯遽城洛阳亡以示威景德之役非乘舆济河则契丹未易服也宜建都大名示将亲征以伐其谋或曰此虚声尔不若修洛阳夷简曰此子囊城郢计也使契丹得渡河虽高城深池何可恃耶乃建北京

仁宗时陕西经略安抚使夏竦奏策曰臣闻北敌凶态洊食边境为日久矣周道中兴宣王薄伐秦氏孔武逐之塞北虽绕长城终非良策汉高北伐师挫白登奉春献议乃约和亲供给至丰寇掠无厌太宗中年侵轶岐雍孝武穷兵槀街秉律精锐深入摧败敌衆甘露之中呼韩欵塞当是之时戎势微弱中国怀御踈密有宜新莽盗汉寇心复戾世祖中兴敌分南北势既携离边防稍泰窦宪総师遂破其种逮及桓灵复患寇钞汉祚綫絶中原瓜割羌戎大盛乱华猾夏周隋之际突厥骄矜敌后外入宗女外降唐室初开边境多虚渭桥之阵文皇盟载虽李靖之擒讨苏定方之破灭边鄙之间不能无害圣宋龙兴廓有诸夏桑糓之赋山海之利勇悍之士金革之物无有远迩皆入县官猃狁之寇犹比汉唐非勇之不足枝梧抑寇之梗於畴昔自幽蓟?寇之余重季蒙尘之後中国器度工巧衣冠士族多为敌人所有迨今六十年间益稔凶狡多诱中原亡命之徒善侵塞下生间之辈贪婪啸聚苦於边邑前年冬寇我北鄙暨于澶渊将帅之臣婴城自守生灵膏血腥污原草自非陛下拯救元元亲驰革辂匈奴之气未易当也洎乎天威震耀敌徒丧胆遁逃无所献欵归命陛下赦其鲸鲵寛其剪灭要以日月之盟质以丹青之信若能革面易心永怀至德纾民偃革大为长策诚恐剽悍之性不耻贪戾若絶乘虚之寇必有无已之求从之则虚府库而资寇讐拒之则积怨心而起骄慢为国计者其犹病诸莫若明待以信隂为之图以臣料之非难事也夫匈奴之衆胜兵者不远二十万糇粮不过数日辎重不过数乘长於寇钞短於守御利於骑闘挫於步战便於弓矢拙於劒戟以其兵则不及中国五分之一以其用则不及中国十分之一以其技则不及中国三分之一比年寇虏而疆场之臣不能扞者岂天时乎抑亦将之不省兵乎夫外裔侵扰代无之若其败灭固有时矣陛下必欲恢复塞垣清谧边陲在择将帅而後议之宝元元年右司谏韩琦论外忧始於内患上奏曰臣伏闻元昊狂谋僭命朝贡不修轻犯天谋人神共忿陛下虽寛诏厚泽姑务怀柔其如逆状已然必为边患今献策陈事者大抵不过欲朝廷选择将帅训习士卒修利戈甲营葺城隍广蓄资粮以待黠羌之可胜此乃安边扞寇之切务也然而凡人之虑皆能及之臣窃谓此特外忧而已虽汉唐全盛之际岂能使四夷常自窜伏而保不为盗哉若乃纲纪不立忠佞不分赏罚不明号令不信浮费靡节横赐无常务宴安之逸游纵宫庭之奢靡受女谒之干请容近昵之侥幸此臣所谓内患也且四夷内窥中国必观衅而後动故外忧之起必始内患臣今为陛下计莫若先治内患以去外忧内患既平外忧自息譬若木之有本未有本固而枝叶不盛者也臣欲望陛下深惟祖宗所谓内患者尽革而去之则陛下威德远畅外夷高视於汉唐之上元昊小丑孰能为国家之患哉如外忧已兆内患更滋臣恐国家之虑非直元昊一凶而已臣切为陛下忧之臣猥备谏员不敢循默言涉狂直惟陛下怜其纳忠贷其万死

仁宗时赵元昊且叛为嫚书来规得谴絶以激使其衆通判睦州张方平请顺适其意使未有以发得岁月之顷以其间选将厉士坚城除器为不可胜以待之虽终於必叛而兵出无名吏士不直其上难以决胜小国用兵三年而不见胜负不折则破我以全制其後必胜之道也时天下全盛皆谓其论出姑息决计用兵方平上平戎十策以为入寇当自延渭巢穴之守必虚宜屯兵河东卷甲而趋之所谓攻其所必救形格势禁之道也庆历元年方平知谏院请因郊禋肆赦招怀西贼劄子曰伏以前景佑五年有事於圆丘西戎贡軄不至始发衅端次年春遂构兵犯边杀掠吏民边将备御无策贼数入寇辄以胜归济其凶谋气焰益盛今自陕西四路河东麟府远近屯戍输挽供给天下为之劳弊而解严息甲未可以日月期也臣尝问自边来者询贼中事盖今羌戎乃汉唐郡县非以逐水草射猎为生皆待耕获而食贼每点集资粮器用人自为备须岁年为计乃能一大举虽破城寨不能有我寸土也而又絶其俸赐禁其关市贼中尺布直钱三数百边防守御备缮完益固贼情见势屈自当改图然犹骑虎不可复下虽有悔心亦何由自通诚欵朝廷虽欲招来若非时无名事亦难举傥因今来郊礼覃庆之时特开旷荡之恩示以绥怀之意或特降一诏或着之赦书其辞意大略则曰夫王者以天下为度含生之类罔不亭育况朔方灵武河西三郡声教所暨莫非王民顷自德明已来克保外臣之节朝廷眷待恩礼至隆去年元昊遣使人来称为本蕃推戴缘其附顺三十余年忽此奏陈不无疑骇见情未审遂至兴兵使边人不寜师徒暴露今亲郊上帝盛礼告成庆赐大行囚系尽释乃眷西顾恻然轸念亏於抚育吾甚伤之今後夏州或有使人至者候人不得遏絶或有愿通於朝廷之意即令边臣受而上闻且泛吿边臣以谨守封略罔或生事令榜而掲诸塞上或边臣之有威望者遣单使以朝旨往为开谕足彰陛下德义之厚无损朝廷威重之体且敌妄自尊大於巢窟中久矣王者固宜以大度处之岂足与之辨名器等威之分哉敌若有悔祸之心称蕃纳贡陛下优为封爵名号以服扰之出府库之余以岁时安抚之使天下知陛下深诚远虑为生灵计至於天地鬼神亦当助仁而佑顺仁者无敌於天下况一敌欤若敌悍然自恃凶愎不移亦足以骄怠彼心激怒我衆边臣必曰天子之恩意如此敌无革心我不可以不奋身而为国致讨矣战士必曰天子不以敌之不义而必穷诛是哀吾属之久戍也今敌无革心吾属不可以不效命闘战矣自边之人至於天下之民必曰天子所以赦敌盖念赋役之烦扰吾人之困劳今敌无革心吾人不得不竭力以奉边矣敌党必曰天子幸加恩而不我诛也而其主苟不思焉是驱我於锋刃之下以济其欲而已夫兵犹火也不戢将自焚使我怒彼怨敌有自焚之势则成败有所分矣今议者闻臣之说必难臣曰敌自入寇无不克何困之有今虽招怀之徒示国之弱贼肯革心乎臣请对曰昔继迁之为边患也号为骁悍有谋略者陷朔方灵武国家丧地且千里而其衆亦大弊尔时继迁虽不为六合所杀势亦不支矣故其死时戒德明曰尔当倾心归顺朝廷如一两表未蒙开纳但连上封章以祈见听故德明欵附毕世不渝今敌非迁比也不幸自其初叛而我守边匪人是故敌累得志而其衆嗜为寇之利向使我无大败彼无大获而以敌之虐用其下寻应疲溃矣今朝廷处画边事守遏益固将卒用命财用不乏虽未能大残其衆姑使来无所掠获即敌自穷蹙今先开其归路以为後图纵敌未怀与国何损必又难臣曰敌虽致欵戎心可保乎即有其实边备得以彻之乎臣请对曰昔景德初契丹大入河朔先帝亲驾北狩于澶渊契丹始遣使议通和好俄又其统军达兰中伏弩以死和议遂定于时边陲可保戎心彻警备而谓继好至今之坚乎在朝廷所以抚纳控驭而已今事边之费岁且千万用师以来系累杀戮几十万人故自古以来论边事者莫不以和戎为利征戍为害盖深念此也伏愿陛下廷召二府大臣试详此议傥蒙采听则生民之福实所系赖臣不胜区区之恳

方平议西非边事上奏曰今月五日中书枢密院聚厅奉传圣旨宣示契丹来书并朝廷回荅书本如所见有异令具陈奏者今朝廷荅书大意欲且纳元昊故书末有理难阻絶之语臣窃详今来契丹与元昊相攻虚实未保且以来书大体言之其辞以元昊不顺朝廷之故因缘构衅遂已兴兵恐深入讨伐後元昊却归朝廷故乞拒而不纳今若荅书直云理难阻絶则是峻拒契丹之请坚纳西人之盟得新附之小羌失久和之强敌况契丹见屯兵甲近在边陲因此违言或成忿隙控弦近塞有以为名则河朔边防素备何若患有迟速事有轻重庙筭折冲厉阶自弭事要允当义在两全今西鄙遣人已到境上欲乞朝廷降诏元昊大约言昨者朝廷纳卿欵诚亦缘契丹启赞嘉其善意遂议加封今闻卿招诱契丹边户颇失甥舅之懽契丹遣使为言朝廷睦隣有体揆之大义有轸于怀卿宜审处事宜早除嫌隙则誓书封册便可施行仍乞於契丹回书中具及此意如此则朝廷於西人有恩意之厚於北鄙无构怨之端中国礼义容覆大矣若将来契丹却与元昊通和遣人复请开纳则今诏勅已具後命元昊被此德音应知感戴傥其凶德复为旅拒则较其轻重羌虏之患小契丹之患大断可知矣叨蒙访逮合罄愚瞽采择用舍系之朝廷

方平又奏曰臣等近为中书枢密院传圣旨宣示所荅契丹国书令各陈所见已於初六日同上剳子具陈事意窃闻朝议改定回荅契丹书以为元昊若尽如要约即朝廷难为辞却者臣等窃怀未尽须至再有敷陈盖当今可虑於西者三可虞於北者五何者若朝廷已纳元昊誓书势必便行封册而北使复至固邀我以拒絶此其可虑一也若朝廷已纳元昊誓书迟留未行封册是使西人窥我有所牵制此其可虑二也必不获已而封册之命中止是中国无复信义永断招怀之理此其可虑三也若报至边廷见我辞拒意坚言切万一睢盱生忿因成急变则河东河北忽为所乘边备何若此其可虞一也且以西人构难於我彼曾约束使来纳和今西人起衅於彼我乃遂纳不同其患持此责我彼为有辞此其可虞二也今二敌相持事形可见元昊权谲无耻狙诈多端纵负屡胜之强必不两延大敌北兵既廹或迎而伏罪则契丹号令元昊未应敢逆安知已和之约不能复使之离是我不能弭患於西徒以致怨於北此其可虞三也今敌聚兵马近在境上择利而动势不虚归若元昊旦而受封敌必怨而望报但恐事之以金帛未称其所欲也故不如叩其两端之中徐观二寇之变逗留日月缮完守备不当乘其方逞激之卒发此其可虞四也夫二寇之隙诚伪未明就使信然尤宜审处见情则获直往必违而我以新附难保之叛人怒久和可患之强敌既促寻戈之衅翻坚元昊之交此其可虞五也凡此可虑可虞之事若朝廷深谋长策有以善其後臣等所不敢知傥未有以待之则若虞机张释括期於必中尔臣等前议故愿示以大义要之两全且未纳西人誓表时降诏书或遣一介之使往申告谕至於和约又非阻絶即具以此意回报契丹因令使人邀其终趣於北则言逊而体正於西则名拒而实通凡诸事机後皆可救臣等位叨侍从义均休戚国之大议复蒙访逮愚虑所及不避再三伏望朝廷更赐采亮

仁宗时知谏院蔡襄论赵元昊狂僭之计上奏曰赵元昊弃其祖父盟约妄为狂狡僭称大号不臣之迹彰着朝廷大增边备议者皆谓元昊遣人入朝不从其所请必寇边郡以肆狂心臣窃谓不然外裔之心见利则动若元昊欲寇边当去年未备之时举衆而来势或难御於其时尚不入寇今乃先自狂悖待我边之皆有御然後入寇亦有何利臣窃料元昊本无寇边之心但张声势欲求中国岁与货财耳

襄又论地形胜负上奏曰论者或以西虏之俗善骑射习战鬪以为北敌之比臣窃谓过也大凡骑军利平地步卒利险隘得地形之利者胜势常多赵魏之地千里无关塞之险敌善骑射故胜势多在彼也今西边之地自鄜延环庆泾原沿边三路皆是山险要塞之处此乃步卒之地非骑军之利若以其俗善骑射乐战闘则不减北敌若论步骑之利则地形异矣故胜势常在我也襄又论敌骑强弱上奏曰臣闻景德中契丹大举攻瀛州经二十日不破而敌衆死伤者数万人南略赵魏之境所攻下者唯通利德清两军而已以北敌之强举国而来又赵魏之地无险隘之阻尚不能必取中国州郡况赵元昊以数郡之卒入险隘之地顿於坚城之下岂能必胜哉故元昊当无备之时不敢伺隙而来但遣使人妄设尊名以摇朝廷之心幸朝廷怯其势而聼其请此乃元昊狡心能计利害之深者也为国家计者当知其不足惧但深察精审於处置则狡谋自破矣

襄又料元昊扰边境上奏曰或问元昊既无来寇之心今者遣使人入朝不得如其请元昊之计其将安出臣切谓赵元昊必自度边塞险固难於进攻若大举甲兵既一败衂则穷蹙之势日见坐为中国擒也此必但时以轻骑偏军往来边地钞略蕃部若此不已是中国边郡之兵不可一日罢去年岁之间岁月之久运刍粟完城寨关中势当疲扰此敌常佚而我常劳利害可明也臣故谓今来未必大举兵用偏师钞扰边境者此也襄又论契丹遣使之意上奏曰契丹举兵征元昊以助中国仍责以劫略之罪或曰二寇互相疑贰势不两雄必有衅隙臣谓契丹与元昊久为亲好元昊为中国边患若与契丹结隙则腹背受敌元昊黠贼岂有如此失策假使契丹淩辱百端元昊亦卑屈而就之必无目下结隙之理契丹今日之谋主於自邀通和之功耳或曰契丹既欲邀功理当趣和今乃请朝廷不与元昊通和何也臣闻每有朝廷使者在彼契丹多出元昊之书以示之然以功不显着既和之後中国之偿我者必轻又元昊必自恃已力能与中国通和不以契丹为重故契丹以兵胁我之絶而示元昊又以兵制元昊之和以示我左右持之而自收其功足为威武之势臣谓今虽请与元昊絶和朝廷若从之非久必遣使请与元昊通和襄又乞拒元昊之和上奏曰元昊非久必有使来若更有所求可因而絶之若无所求奉正朔正名分贡方物相续而至朝廷以何事拒之若以契丹之故而拒之相次又以契丹之故招与之和元昊以中国之言足为信今既絶和元昊必以重兵宿麟府之间既防契丹又窥河东以轻兵出陕西沿边州郡朝廷不敢轻移陕西兵马河东一路不增兵则不可以守增兵则粮运难继不战已困况乘时观隙奔突难防非细故也

襄又乞不聼议者许西贼不臣事上奏曰臣伏见元昊遣人乞和名分不正须索过多必朝廷深究事体已有定议然臣切虑有昏谬之人请损名分且与和好务从权变以寛民力此实苟且之论非长久之策也今边兵久戍馈运繁数谁不欲通和以就休息奈何名分不正须索过多便生北敌之心立见危亡之患非特执一端之说与羌戎争气而已伏望陛下深思熟虑拒絶小人之言主持天下之计大凡百事处置失错从可更改若此事一失更无可救之理欲絶後患莫若断之在前区区愚情不胜披沥肝胆之至

襄又乞早降元昊册书上奏曰伏见元昊使人至已数日如闻誓书大体颇有朝廷约束兼余靖使北已有回奏别无龃龉之意切谓宜速行封册者今契丹兵西向在未胜负以前遣使报之度其势必假他议苟有所俟契丹幸而胜元昊其心益骄或於齎谢之外辄有所求何以处之臣故谓莫若速之利也若报聘之礼已行契丹虽欲乘间生端则曲不在我况存元昊之和则契丹未敢轻絶中国而为患也伏惟陛下揣度事势不可缓也

宝元二年直集贤院富弼上奏曰臣切闻去岁十二月中赵元昊反自立为大夏皇帝改元称制引兵犯边遣使致书割地邀货陛下召辅相於宴会不容食顷之间辅相驰车马於康衢殊乖坐镇之重变起仓卒事无凖?朝议纷拏人心皇骇不逾旬浃传布四方衆皆谓之忽然臣则知其有素请陈有素之状其状有六焉昔者德明尚存元昊方幼常劝厥父勿事中朝安能举我国家终久为人臣妾且谓所得俸赐只以自归部落实繁穷困颇甚苟兹失衆何以守邦不若练习干戈杜絶朝贡小则恣行计掠大则侵夺封疆上下俱丰於我何恤德明以力未甚盛不用其谋岂有身自继立而不行其说耶此元昊反状有素者一也自与通好略无猜情门市不讥商贩如织纵其往来盖示怀柔然而迹稔则容奸事久则生变故我道路之出入山川之险夷邦政之否臧国用之虚实莫不周知而熟察又比来放出宫女任其所如元昊重币市之内之左右不唯朝廷之事为其备详至於宫禁之私亦所窥测济以凶狡之性贪欲之谋岂肯固守盟约坐受羁制此元昊反状有素者二也西鄙地多带山马能走险潮海弥远水泉不生王旅欲征军需不给穷讨则遁匿退保则袭追以逗挠为困人之谋以迟久为匮财之计元昊恃此艰险得以猖狂复如先朝加兵於我而终弃灵夏况我强盛百倍往时今若称兵必能得志此元昊反状有素者三也朝廷累次遣使元昊多不致恭或故作滞留而不迎或佯为怱遽而见廹或欲负扆而对或欲专席而居虽相见之初暂御臣下之服而送出之後更具帝者之仪盖久已称尊成其骄态忽下编於臣列深耻见於国人且讲异图自求足志此元昊反状有素者四也顷年灵州屯戍军校郑美奔戎德明用之特兵朝廷终失灵武元昊早蓄奸险务收豪杰故我举子不第贫贱无归如此数人自投於彼元昊或授之以将帅或任之以公卿推诚不疑倚为谋主彼数子者既不得志於我遂奔异域观其决策背叛发愤包藏肯教元昊为顺乎其効郑美必矣此元昊反状有素者五也西北相结并扰中原边疆之患莫甚於今顷者元昊援契丹为亲私自交通共谋寇难缓则指为声势急则假其师徒至有犄角为奇首尾相应彼若多作牵制我则困於分张盖先已结北敌之强方敢立中原之敌此元昊反状有素者六也是六者岁月已久中外共闻而天子不得知朝廷不为备养成深患遂至大骚此乃两府大臣之罪也此外元昊大抵复知朝廷以久安自恃不悟边鄙之防以无战为常不求将帅之具士卒骄惰器用凋零无谋臣策士以经营四方无宏纲大纪以控制万国以此故元昊敢以一方之衆抗我天下之师辄称皇帝殊不忌惮其为小戎轻蔑也如此略遣数介平致尺书而大臣不知所为措置乖失以致调发军旅塞满边陲战阵未尝一施储馈已闻屡窘关中大扰人心不寜而元昊宴安自居一毫无损坐观其弊窃笑所为其为小戎侮玩也又如此臣虽赋性至昧语才不长然自闻骚绎常切忧愤况臣知元昊必为今日之患十年于兹矣怀不能已遂於景佑元年尝进文数轴内阅将一篇颇叙其事当时朝廷方谓天下大定四夷无虞臣不敢极陈西戎不宾之由但述选将预备之策而已不见省纳弃为空文今变故已成边事为梗致陛下忧劳在念旰昃唯勤专委任於辅臣谋削平於寇乱仅周岁序尚留天诛且自用武以来作事多失凡降一诏未尝合朝廷之宜凡建一谋未闻恊天下之望寛猛不中动静皆违谓之德则人不肯怀谓之威则人不肯惧威德既弛夷夏何观臣今略举八条止为戎事未论其他伏惟至明详择

一事伏闻元昊遣使全拟北庭部伍甚雄辞礼俱亢观其勇悍难制强辨自高若非使者请行即是元昊选差取其筹画推为腹心必谓不敢加诛得以恣行强暴以能揣敌情为有智以不辱君命为得贤我若察其所叛之谋知其所求之意存之则元昊遂其志诛之则元昊丧其魄所宜始至之日尽斩都市事出不意乖其本谋即时宣闻遂行削夺或命将致讨或发兵备边上则可以示大邦不测之威下则可以杜小人好乱之渐岂不韪哉戎人必惮而失国战士必为之增气而反远从境上召至都下资其贸易待以雍容重币遣还优辞慰恤意者岂非冀其回心易虑而伏义向化乎夫朝廷结以恩信几四十载尚无怀感之意终至反常之祻岂兹姑息遂可悛移且以放还谓之怀柔邪则元昊悖逆之性何怀柔之肯驯谓之矜恕耶则元昊僭窃之罪何矜恕之可忍谓之他计率无可观只是执事者巽懦自居优游不断杀之恐其急击囚之恐其有辞遂至放还优示寛贷向若未能加戮只宜境上交回使其不测浅深犹可谓之良策召而复遣理有何长乃是大国之谋悉为小戎所料遂其所以能揣敌情之智成其所以不辱君命之贤况当时调发正当辇运相属道路杂?民口沸腾使之往来尽得闻见谋事若此取侮之道也臣尝观前史见隗嚣遣将高峻据高平光武使寇恂往降之峻命皇甫文出谒辞礼不屈恂立斩之峻即日降诸将曰杀其使而降其城何也曰文者峻之腹心今者辞意不屈必无降心全之则文得其计杀之则峻亡其胆是以降耳又唐太宗即位突厥入寇直至泾州突厥遣其腹心执矢思力入朝为觇自张形势云百万之兵今且至矣乃请反命帝诮之曰我先戮尔萧瑀封德彛请礼遣之帝曰不然今若放还当谓我惧遂缚思力囚於门下勒兵欲战突厥惧遂请和伏惟陛下观寇恂唐太宗之所为复思今日元昊殊不悔过则当诛其来使果是邪非邪机会一失不可复得臣深念此痛惜万万也若事皆此类祻未可知

二事伏自元昊称乱西鄙震惊或帅臣乞师或朝议遣使沿边要害宿兵猥繁虽与旧日不侔然亦不过一二十万京师屯卫则差减天下禁旅则尚多起为应兵未尝乏使切见自去年十二月至今年四月末半年之内相继三度拣军皆遣使臣传布宣命每至一郡无不张皇仍带殿侍数员番次押人赴阙村民恐惧未点乡军致有奔窜山林鑚凿支体不顾伤毁苟避涅黥久乃知其非然其如终是已惑三拣兵士厥数臣则不知然观此施为所获必鲜若其事频惊衆则莫甚於兹臣又伏思内则省庭外则转运司以至州县勤劳供职严峻用刑所急之须唯财是务尽农亩之税竭山泽之利舟车屋宇虫鱼草木凡百所有无一不征共知困穷都为赋敛自来天下财货所入十中八九赡军军可谓多财可谓耗矣今始用武遽称乏人即不知向时所赡之军何在所耗之财何益殊未战鬪已大惊扰万一或至败衂频有杀伤须行补添别设应援至时又不知调发者何所拣选者几番比之今来必大兴作凡系兵籍既已不充所谓乡军岂免强配此时百姓所惧将来必有不虚若果行之为患非细

三事伏见今年四月降中书省劄子称臣寮上封财赋所出各有攸司由外以充内自下而奉上者也又曰仍取羡登用备供入乞戒谕诸路转运司如用度或阙须管自擘画支赡若的是圆融不出即许於隣道糓有剩处支那不得更似日前乞自京般请钱银之类徧行下者臣闻民者本也存心於民则邦国寜财者末也属意於财则黎庶畔是以王者以天下之财养天下之民不闻诛求以害生灵蓄积以奉私欲易曰何以聚人曰财礼曰财散则人聚此经典之明文也伏以国家肇造之时疆境甚隘财赋至微而征伐不停用度亦足洎太祖尽取川蜀河东江南两浙荆南湖南广南闽粤之地何啻万里不计逐方所积宝货当时尽归京师且以後来赋输无不经度逐年只留实约军费其余每岁尽数上供民力所输秋毫无隐不间远迩不问炎凉辇运纵横水陆奔凑官司督责时无暂休凡天下如此者已七十年矣岂非由外以充内自下而奉上乎而又干戈不作华夏底寜唯是常须别无他费臣谓都下财货固当在处如冈如阜有入无出莫知纪极诸路运司以逐州实约之费无多羡余其间年岁有凶杀则必蠲除朝廷有要索则必应副多行捜括裁可张罗若又分外督之不知出於何所朝廷既行诫谕运司不敢冒违无计以供唯民是取民若可出岂复行仁民又不禁必生怨怒亏损和气驯致深忧是元昊扰边陕西被苦士马日济刍粟顿竭缮治甲兵修筑城垒百役兴作万倍艰难复阻旱灾无收农赋中籴之入既不厚鬻爵所得又不丰数十万兵无所仰给坐观困弊不行救恤而执事者尚曰财赋者由外以充内自下而奉上尔之不足尔自营求是何乖方之深也夫上下相继中外一体岂可丰上而刻下空外而实中下苟困则上岂得安外若摇则内岂能定况以七十年天下所入而救此日一方之急岂为难哉若但诛求取足人民无所逃避变乱岂有不生手足之患未除心腹之疾又作则臣深为执事者危之臣不敢远引古事恐烦省察只以本朝事验之切闻太宗皇帝初实内帑尝谓侍臣曰河东敌境甚迩吾必取之至时不免扰民今内帑所积以备调发戒重扰也其後皆如诏卒不扰下今元昊背畔关中用兵要在安民图共御寇而反靳中府无用之物扰四方已困之民惜财费人大非太宗皇帝之所用心也臣又闻王者贵为天子富有天下藏於天下者天子之富也藏於国内者诸侯之富也藏於室庐箧笥者庶人之富也今执事劝陛下行庶人之事何示人不广也且又云的是圆融不出许於邻道支那夫邻道货财各有用度必难假辍徒费规求臣又敢以近日一事为证切见河北转运司奏乞割河东五州十三县税赋充河北支用本路自奏一路之费悉赖五州之资若遂割移殆难供给寻具闻奏事已寝停邻道支那徒虚语尔唯是朝廷逐急救济乃为良图矧向者居无事之时已行假贷岂今来当用武之际复致艰难前後不侔利害可见臣谓建此计者不奸则妄赞其说者非愚则谀惟陛下鉴之以明断之以果则大事不失而帝业可保矣

四事切见去岁降诏令内外两省官及诸司使副在边者并军职刺史等近百人各结罪保举殿直京官已上委无?私堪充边任者臣闻有德者然後知人之德有才者然後识人之才无德者见有德必憎非才者见有才必忌唯憎与忌固非存公万一才德虽疎憎忌不作其如所见相戾所为相乖使之择人何由得士切以两省官及诸司使副虽名显官岂必皆贤多由积累而陞亦有容易而得军职刺史本是武夫校力则多语识全少尽令举将帅之士便以委边塞之权不问举主之才德如何安知所举者善恶若忌憎已有所害乖戾复更相乘所举之人岂堪任事臣又闻官大者德未必大位高者才未必高京朝殿直之流固有可采借职选人之辈岂尽无能假有两省官识一选人果有奇才又有诸司使副识一借职果有异术借可荐举寘于边陲而限以诏条须且弃置宛转寻访别得所闻久谙与旋择固殊目覩与耳闻又邈限官而选得士为难臣又闻善任人者必适其所用善御物者不强其不能盖以轮辕异宜凿枘殊制苟只取其无过而不问其用之所有祗重其守亷而不究其谋之所存则临事必隳当官必败亷而无过者行也用而有谋者才也行则主於化导才则主於经营居治安之时宜乎化导以行在扰乱之日则当经营以才大凡处边任者小则乘一障大则守一州或驱驰战阵之间或出入荒遐之境或经度粮草或熟习山川或逞骁勇以雄边或行反间以疑敌或陈讨伐之策或谋守御之术如此数事皆须藉才必求非常之人乃立非常之効若但取龊龊无过规规守廉施之边方万必无用不止无用必误军机徒令举者易与而自便尔後有丧师失律其若我何臣谓此诏举官盖因循平日所行甚非今时之宜也臣伏望两省官诸司使副或军职刺史在边者不可一例受诏宜令两府精择有才识公望卓然为人所称者方令举官仍宜不限品秩自借奉职选人已上皆得充举所保之事须保堪任边上重难任使如上之所陈或本人边事不集并当同罪则人人自畏岂敢容易而举哉十得十百得百不虚授不滥赏断可知矣倘有所累许其自新得出沈埋必有植立夫先择举主则所举者不谬矣不限品秩则下位有才者不遗矣不免责罚则负犯者激励而自奋矣利害甚焕可举而用然须能否既着赏罚必行国无虚辞人则皆劝

五事切闻鄜延路尝与蕃兵接战有一寨主为蕃兵所得及虏去军民甚衆西头供奉官合门秖候马遵引兵追战即时夺回延帅范雍及副部署刘平奏乞酬奬朝命只迁东头供奉官而已伏以元昊僭尊西陲被扰方励武节以寜边患其要在乎善恶必辨赏罚必明则人各有心孰不宣力赏若当则有功者愈劝罚若当则有过者自悛赏罚不明功过两弛转相教告谁肯奋激武节不励戎心益生有败而无成有乱而无治渐渍不救沦胥以铺盖由乎辨之不早也夫马遵者出死力突坚围引既衂之兵入不存之地夺已擒之将士拔已?之师徒虽非大功亦可谓之奇节矣况范雍刘平者国家方大倚注保奏理合超迁只进一官殊乖舆论当兹始初用武尤在赏劝激人苟未得宜必难励衆臣切闻河北一都廵检王守琪捉杀得独流寨溃散兵士二三十人自礼宾副使转供备库使仍差知陇州又见京东都廵检李知和捉得刼贼七人自内殿崇班转供备库副使此二贼徒者只是草窃之辈固非勍敌之人杀之不足震天威纵之不能成大患而王守琪则骤迁十余级李知和亦超转两资至於马遵者出境讨贼不顾存亡援溺救焚皆得全活上可以壮朝廷之威下可以抑僭国之强比王李之功効则度越有余比王李之迁酬则数倍不足边臣见之失色元昊闻之长奸用人若斯致寇之道也

六事近於七月中伏闻中书枢密院同进呈募擒元昊科格遂告示天下者切以拓跋异类西域诸羌自唐末乱离五代争战据乃土宇侈其封疆时肆猖狂罕能怀服常致边患每劳王师历代以荒服处之置诸度外国家引为宗属付以节旄割赐名城世袭王爵廪给甚厚贸迁弗停其国富强皆我资用　是偏隅一洗僻陋则我於西夷恩德岂不大哉盟誓弗渝始终无负而元昊不图报効辄肆顽凶欺诬上天僭窃大号合行诞告速寘明诛庶伸征伐之权以快人神之愤况自西陲变动天下震惊聚目而观攅耳而听或谓朝廷有上策庙堂有奇兵岂容有臣敢行称乱顒顒伫望以日系时殆踰半年不闻下令久之乃举削夺之罚行募赏之科何其隘哉夫始未有为人实莫测一旦告谕共知非谋孰不疑朝廷自怯未能加诛於元昊而又虑久无处置姑设赏募以厌天下之望乎适足示弱不足厌人示人以强犹惧不振示人以弱其弊何胜故书曰安危在出令存亡在所任若谓元昊小戎无费民力但诛首恶足致和平则臣请终始陈之切闻自边事初警即行调发师徒合杂器械堆盈官私俱勤道路如沸易置边吏辨集军粮关辅大骚黎庶已困何民力之无费焉募令一施敌情愈秘知有窃发益自周防增置守卫之兵广募御侮之士寝食必以计出处必以权动则有谋大为之备何首恶之可募焉况夫募者起於乱秦用於末世三代已往不闻有此岂我太平之世天下一统偶有小丑背畔稽之典策自有讨御而执事者不为良画遽劝陛下行乱秦末世之事乎既非至公之谋又匪常行之法然有不得已者亦或为之何则苦於用兵终未获敌思为助兵之术则募之汉高祖於项羽是也兵力骤败敌势转盛内怀震惧计无所出则募之王莽於刘演是也用兵不一困於支离敌又相乘力不能应则募之梁太祖於刘知俊是也一夫跳走不知所从虽有兵甲之强无以加讨则募之楚平王於伍员之类是也募赏虽设无一获者是募赏为无益不可全任明矣今元吴初叛未尝大战非苦於用兵也师旅屯聚空食边陲非兵力骤败也诸方不耸独西鄙有警非用兵不一也元昊大据全夏拥衆不伏非一夫跳走不知所从也臣以此观之甚非用募赏之时且以我大邦坐视小丑况我直彼曲奚所惮焉正朝廷之大刑副天下之公议举不失体动则有辞欲征则征之足以示猛欲守则守之姑以示寛表以大御小之权行禁暴安民之道号令天下岂不伟哉何乃偷募苟求潜谋窃取似同盗刼不敢公行谓之容则元昊之恶不可容谓之忽则元昊之谋不可忽谓之惜用则用已费矣谓之惜民则民已劳矣况又济师已衆遣将已多边境骚然旷日持久而反止於用募更无他图倚之幸安谓已得策以此厌天下之望以此安君上之心臣深为执事者羞之兵既不行募又无得为此逗挠不减戍粮国用且殚民财是取怨叛必作表里合攻臣亦甚为陛下忧之夫元昊既怀逆谋彼必大为御备今闻上下募赏自知高枕无虞外裔之心畏强侮弱因而肆暴遂成深忧若诱之使来自有方略则非臣所知万一执事者谋之不臧技止於此迁延玩寇嗢没养奸祸已成而计穷敌已大而力屈则谁复为陛下图之

七事伏闻秋初夏守贇为枢密使夫枢密之任秉国大权起於有唐始用宦者降及後世更以武臣国家恩礼益隆委任尤重本天下之兵柄代天子之武威势均中书号称两府苟为转授不若阙官夏守贇早事先朝尝参储吏既缘攀附渐致显荣惟事贵骄罔思畏谨每更剧任颇乏清名才术无闻公忠弗有一旦擢居衆贤之上俾赞万务之机朝命则行人心不允又况元昊作梗西陲用兵上资睿圣之谋下取枢臣之画庶臻泰定以安黔黎所宜妙择才能削平祸乱而罔询厥德遽用斯人不问贤愚皆所轻笑夫枢密者内陶铸武臣外镇抚四裔无事则坐制机轴以修武备用兵则指画方略以殄寇讐是四者皆非守贇所能知其髣髴而正当用武之际使践论兵之职不悮国事复何为哉虽枢府之柄不专一人然大抵任贤岂当如是传曰得贤则能为邦家立太平之基书曰罔有立政用憸人惟吉士用劢相我国家是则贤者可以立太平而憸人不可与於政也始陛下用守贇盖以为贤者可立太平故用之苟知其憸人则必不用矣使陛下用而不知者执政缄默之过也用之和平之日已曰滥官委於艰难之时尤为非据英杰为之解体奸雄为之生心唯是得贤乃能静乱臣又闻为国家者得人则安失人则危得人则重失人则轻唐郭子仪系乎安危者也入则天下安出则天下危裴晋公系乎轻重者也进则朝廷重退则朝廷轻今守贇反是其在朝廷也虽未即致危亦可谓取轻矣亟宜罢免以重观瞻所以示陛下不私於一人而盖为万世也臣又虑者以其尝为攀附而谓之亲信可使以其久历寄任而谓之耆旧可尊以其官是节制而谓能知兵以其貌甚魁梧而谓能镇俗是皆不然唯尽公者可以亲信不主乎攀附之遇唯宿德者可谓耆旧而不在乎寄任之多有才武而好学则能知兵不在乎官有器业而不佻则能镇俗不在乎貌伏唯陛下察守贇之所立验守贇之所为可谓尽公宿德者乎可谓有才武而好学有器业而不佻者乎臣於守贇爱恶不相干声迹不相接非有家世之隙禄位之嫌而进是说也但闻诸公议有足惜者区区之恳实愿究陈

八事伏闻西鄙用兵以来不住差移武臣往彼每有过阙下而求见者不多许见臣切详所谓未见其宜谓之天子至尊不可令小臣浼渎则非所以询刍荛而广接纳也谓之循守旧例未尝许小臣求见则今用兵要在开通壅非循旧例阻絶人臣之时也谓武臣多鄙不可令容易而对则既已委任用为好人非宜鄙之也谓朝廷差除自有命令本职所管自有局分不必令对则用兵之际事与旧殊本职或有更张局分亦有规制何由闻逹非以博究利病而剪除凶孽之意也以此四事求之臣故曰切详所谓未见其宜今边寇方兴陕西大扰朝廷多发兵伍选任武臣虽则直御寇戎盖亦分备他盗凡有武臣求对必於边事有闻陛下聼朝之余何惜一见召於咫尺待以从容霁其威顔加之善诱使无惧慴尽日敷陈然後观其奏对之是非察其趣向之邪正可者则奨激而遣之不可者亦优容而罢之如此则自谓官家知我姓名身心有所分付不患边奏不省不忧权臣害能各尽所怀无不感悦勇锐而去罄竭为期刻志夷凶立功报主局分岂有不寜圣人所以感人心而天下和平者盖用此矣又何忧乎叛寇何恤乎用兵陛下勤劳之心岂不至哉接纳之礼岂不优哉闻见之事岂不博哉今却其所求不与之见奏对之是非无由辨趣向之邪正不得知彼又自谓朝廷虽然遣行官家未尝识面但从軄任罔察事情胷臆不伸括囊而去至则边事拟奏而不敢奏兵机欲陈而不敢陈或虑聡明不闻或忧权臣见忌人皆惧祸谁肯尽心纵有疏闻岂如面奏陛下勤劳之心则怠矣接纳之礼则疏矣闻见之事则隘矣祸不滋蔓已为大幸如望寇之速平兵之速弭则不可得也议者又谓臣曰此非主上怠於勤劳而踈於接纳盖执政者自知致寇常虑获罪不欲许人非次上殿或论奏四方之事或有陈两府之罪开悟圣人聪明则非已之利也故但奏云某人已有差使某人已与迁补所求入见不宜允从只欲徼望恩荣别希锡赐以此罔上上以为然意欲阻絶天下是非蔽塞天子耳目自以为安身之计也臣谓果有是事则非臣所知唯在陛下察其忠邪而进退之则苍生之福也宗社无疆之庆也

弼又上奏论不可待西使太过疏曰臣近者切闻昊贼遣其伪六宅使贺从勉齎书到阙欲议通好事颇秘密臣不知审实但外人传说昊贼来书未肯称臣别图位号兼臣昨在西京门居养疾切见传宣下河西一路州军排备只候西使次第甚盛又令逐州通判就驿相看置酒管领臣甚忧事体太过必恐下面难为处置有失中国制驭外裔之术也臣又切闻西使之来非自然之意盖契丹特遣使往河西教之令来既是元昊禀畏契丹使来贡奉元昊不敢不从即不假怱忙可且持重与之商议纵时下未合必有後图今来请和既不由元昊使人岂能专其可否以此思之朝廷待西使不必过当大凡措置机事在乎制之於初初若失宜後难救应臣又今日切闻西使入见赐与甚多既许人使伪官之称则元昊所图势难止遏苟一一遂其所欲臣不知向去事体如何况臣去年两使北敌所议西事甚是分明臣前後邀勒度数颇多不能一一记忆臣今省得再去时与馆伴刘六符所说一节臣谓六符云北朝将来令元昊如何归附须是却令依旧纳欵不可令别有所望六符云固是如此况元昊自来称臣於南朝今来更待望甚定是须令纳欵称臣况南朝与北朝书云彼若翻然效顺此必待之如初臣今记得上项一节甚明伏乞朝廷检会臣再奉使过日别録照对方见的实向者所许北敌岁添金帛之数盖为令他指挥西事初既不避张此名声今来又却不依旧约则是虚受前耻而不获後效甚可痛惜也此事朝廷须是广为思虑何者北敌元许却令称臣今来自是朝廷过有许可亦恐北敌意不欲谓元昊於中国尚不肯称臣於我岂肯甘分则是因此致他北敌亦难制元昊元昊亦自此所图愈大也若北敌遣使以此来问则朝廷何辞以对又虑元昊若不称臣於朝廷则北敌必曰元昊本称臣於南朝今元昊既於南不复称臣渐为敌国则是元昊与南朝等唯我契丹独尊矣臣谓北敌因此益炽必自喜名分暗定异日稍有衅隙缘此若有所求则未知朝廷何以待之臣旦夕思此二事将必有一焉不可不深图不可不早虑愿朝廷且执北敌所约更加裁择不可容易过许则不至别生後患臣又恐延州及京师干当事人且贪成功不为国家思後来之患伏乞陛下与两府臣寮深切计虑必无後悔然後从而行之则天下之幸宗社之福臣不胜恳恳之至

历代名臣奏议卷三百四十二








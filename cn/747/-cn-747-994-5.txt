○骑都尉李君墓志铭

君讳文字纬，陇西成纪人，周柱史聃之後也。原夫元鸟含灵，（阙三字）诞。圣迹爰履，莘女载生，命氏开家，其来尚矣。至如（阙五字）树姓焉。自紫气西浮，瑶源已浚；仙舟东泛，玉叶（阙六字）可略言矣。曾祖（阙一字）齐金郡太守。恤人求瘼，雨逐车（阙二字）政（阙一字）风鸾随马去。祖{穴夭}，周任定州录事参军。钩深索隐，懔风格以绳违；赜要探机，肃霜毫而纠缪。父（阙一字）幼承诗礼，早奉金ぷ，绮岁谈天，髫年对月，务举晋王府参军事。君克劭畲，载扬弓冶，昭彰（阙一字）绪，淑郁家风。时属末隋，不遑儒业，所以学未优赡，志在前锋，应接义旗，忠诚可纪。锡以戎律，实给宠章，授骑都尉。方当矫翼路，骋足长衢，岂知天不遗，歼良奄及。藏舟易往，巢马难留，薤露一朝，生平万古，以永徽二年十月二十九日，卒於私第，春秋七十有一。夫人彭城刘氏，闺门从训，断织流慈，既勖鱼官，还嗤马迹。实光君子，簪杖蒿藜，何图眉寿不终，颓曦遽谢。以麟德元年二月二日卒，春秋八十有二。粤以麟德元年岁次甲子二月己卯朔十八日丙申，合葬於同州冯翊县武城乡之平原。礼也。孤子武仁等，追惟岵屺，载想蓼莪，面风树以衔悲，仰高堂而洒泪。痛深曾、闵，哭甚柴、由，永荐冰鱼，长羞雪竹，恐陵谷更贸，桑海互迁，敢勒遗尘，式铭元石云尔：

履迹孕灵，指树含生。聃浮气紫，膺泛舟轻。达人知足，至理无名。分枝乃圣，奕叶惟英。（其一）

天长地久，人事推迁。鹤书易促，谶难延。既骞山寿，终奄穷年。风停郢斫，波辍牙弦。（其二）

一从蒿里，四野苍芒。春云结，秋月凝光。茔寒吹急，垄晦烟长。聊旌琬炎，式纪遗芳。（其三）


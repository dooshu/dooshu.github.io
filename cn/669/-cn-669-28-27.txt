27　唐宏詞之論傳於今者　制舉之策書於史者　宏詞考文章制科求直言


唐宏詞之論，其傳於今者，唯韓文公顔子不貳過。制舉之策，其書於史者，唯劉蕡一篇。不在乎科目之得失也。

【閻按】王應麟傳：「初登第言曰：『今之事舉子業者，沽名譽，得則一切委棄，典章制度漫不省，非國家所望於通儒。』於是閉門發憤，誓以博學宏詞科自見，假館閣書讀之。寶祐四年中是科。後弟應鳳亦中是科。」此即昌黎所應之詞科也。李燾傳：「子垕試賢良方正直言極諫科。燾素謂唐三百年不愧此科者惟劉去華，心慕之，嘗以所著通論五十篇見蜀帥張燾，欲應詔，不果。其友晁公遡以書勉之，燾答以當修此學，必不從此舉。既不克躬試，命二子垕、塾習焉。至是，吏部尚書汪應辰薦垕可應詔，故有是命。」此即蕡所應之制科也，人多混而莫辨。

【何云】宏詞考文章，制科求直言，二舉不同。

【元圻案】洪興祖昌黎年譜：「貞元九年癸酉，公年二十六。博學宏詞試太清宫觀紫極舞賦、顔子不貳過論。」〇唐書劉蕡傳：「蕡，字去華，幽州昌平人。明春秋，能言古興亡事。沈健于謀，浩然有捄世意。文宗太和二年，舉賢良方正能直言極諫，帝引諸儒百餘人于廷，蕡對策云云。是時，第策官馮宿、賈餗、龐嚴見蕡對嗟伏，以爲過古晁、董，而畏中官眦睚，不敢取。」






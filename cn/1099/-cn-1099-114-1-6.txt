○為防禦虜寇保障官馬事 【 防虜保馬】

得陜西監苑之設。相離邊境不遠。常年以虜寇為憂。虜人所利者馬。馬之群聚益蕃則虜之窺伺益急縱有城堡。若無軍兵。安能捍禦。臣於舉事之初。固慮及此。近自去年十一月以來、傳報聲息、無日無之、馬匹拘收日久、各營星散、遠近不一、固原等衛、備冬官軍、其數不多不能分布防禦、如萬安一苑、尤為孤懸虜賊在螺山駐劄一晝夜可到。節被搶殺。並無一軍一馬前來策應。况各營堡。俱憑高據險。不堪鑿井。馬匹未免下飲溪河彼賊暗伏草莽。窺瞰侵掠。勢難周防。查得先年、亦曾設有操夫、正為防護官馬、但數少不敷、近年止是黑水苑遇冬操備、其餘苑分俱各廢而不講、今據副使王寅、會同該寺分管官、查驗揀選、新舊相兼、廣寧安定二苑、各一百名、開城黑水清平萬安四苑、各二百名、六苑共操丁一千名、平時不妨牧馬。遇警足資保障。各軍委皆生長邊方。耳目所習聞虜不懼然湏有盔甲軍器披執。庶幾緩急可倚。及照監苑文官、不諳軍務、須委能幹知兵武臣一員、遇冬提督操練、及又查得各處招募民壯義勇舍餘。備冬之時。俱有行粮。前選操丁。既繫身於官。不得營辦衣食。亦合比例給與行粮。養其鋒銳。乞敕該部計議合無將各苑操丁一千名除舊領有盔甲軍器外、今次增選者、俱照數給與、每名盔甲弓箭腰刀各一副每營堡仍各量給與火車銃砲圓牌旗幟等項、以壯聲勢、俱行令陜西所属各衛所查取給發、聽臣選委平凉固原等衛、諳曉操練指揮一員、往來各苑、會同該監苑官提督操練、務令武藝精熟、不許虛應故事、每年二月至九月疏放、照舊牧馬、自十月初一日為始收操、照例給與行糧、于附近州縣關支、若大虜在套、雖夏秋時月。一體收操支糧。有警則與槩營軍人協力捍禦。賊必不敢逼城堡而攻。文襄善能用兵即此数言可見前項操丁雖為守護官馬而設練之既久未必不為克敵之兵是于牧馬之中而得千軍之用有備如此。非惟官馬有所保障。彼見我城堡碁布。旗幟羅列。軍器鋒利。或少弭其邪心。區區小虜。不敢窺伺深入。其于平凉鎮原一帶地方軍民。不為無補至於大虜侵犯。勢須動調官軍截殺。此守臣之事。非臣所敢與聞。緣係防禦虜寇、保障官馬事理、謹題請旨、


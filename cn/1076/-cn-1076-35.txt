卷三十五

钦定四库全书

历代名臣奏议卷三十五

明　杨士奇等　撰

治道

宋英宗时知谏院傅尧俞陈十事奏曰臣伏自念愚拙亡状久无云补不敢频乞入对以烦天听今有十事条列于後

一窃见军营摧倒极多材用人力猝未能办集恐朝廷以军人暴露督役苛急今积潦方甚天气渐寒伏乞据材用人力以责功限但使无惰慢者足矣如此免使就役之人更生咨怨且令营造颇得坚完

一窃闻僧庆辅内降指挥与鉴义虽未即施行候有阙与试缘斜封内降今古以为恶政不意陛下复啓其端在先帝诏条庆辅合行勘责臣以其事小不欲露章奏劾伏望今後如此等事一切寝罢

一窃见近日摺用多新进之士久在仕涂者岂皆是非材今充满外廷率未闻选擢此曹既无崇显之望益自懈退伏望参用旧人以励其力

一设官分职各有司存今百司备具而每有兴作营造必差他官领之故耗蠧益多而不中程度伏望一切委之有司苟不修举则重行黜降

一伏见三代治道犹不免弊必随宜而救之昔周人尚文文之弊小人以僿故救僿莫若忠今风俗多浮文而少实事可谓弊极矣伏望进惇朴悃愊之士抑浮华而救之

一窃见近日王宫官进用颇速臣以为选材以辅导皇子苟得其人宜颇持久庶相谙悉有所裨益今开王邸廼仕宦之捷径耳惟陛下留意

一伏以以疎间亲是谓不韪臣虽至愚荷陛下拔擢过宠不敢以踈远自外辄及陛下之亲者然非敢有所间也今遭遇陛下者人多附而趋之其识分守道者必不肯辄为此态有附有不附则爱憎随而生矣其毁誉之言望陛下审察

一伏见先帝事无巨细必徇至公虽辅弼恩幸一有公议无偏主者故大臣与内臣无极盛之权所以多历年所力省而无事不知体要者谓先帝崇奬言事者过当宜一切矫之臣以为果如是於陛下无益适足长辅弼恩幸之权耳恐陛下久远费力而事多虽欲悔之无由也

一窃见士大夫以至吏民皆以陛下为不纳忠谏陛下以睿圣之资而得此声於天下岂不惜哉臣观圣度闳深虽苦言讦直亦不加怒所少者未能择善而从之耳不能择善而从虽日对十人且无益於事臣恐朝廷之公议日尠陛下之聦明日塞此事非细愿深思之

一伏见近日陛下於皇太后礼意有加两宫颇甚欢睦虽禁庭邃密莫审端倪然其知者莫不庆拚臣度陛下只畏天诫进修子道此事宜不虚矣愿陛下日慎一日益尽孝诚天将报陛下以大福固不独人情之悦喜也

右皆当今切务有益光明辄效知无不言不复更择细大臣既不敢徒为高论又不敢饰为繁文言浅意深愿陛下必赐收采

张方平上言曰陛下受天明命纂隆大统励精图治志在缉熙祖宗休烈虚怀访逮思闻嘉言自辅臣近职沃心纳说盖日有以啓廸天聦者矣臣以薄陋久参侍从昨因外徙暂留朝着居无职事不敢请对旒扆今被命守藩奉辞就路敢不少効狂斐微补大猷臣闻治国者知为政之所先则能成天下之务知当世之所急则能通天下之变方今政之所先莫先於简人材时之所急莫急於足货食简人材当察其诚伪足货食在屏斥其浮冗推是而言触类而长之提纲而衆目张矣臣请略举其槩尧舜禹臯陶益稷古今所谓圣君贤臣也书称尧曰克明俊德平章百姓以协和万邦言帝尧能明俊德之士任用之以平和章明百官之政故得天下乂安至於舜禹臯陶益稷相与谟治道之要吁嗟相戒率以知人为本且曰知人则哲惟帝其难之夫帝尧犹以知人为难可谅人之难知也若夫天下之广万机之烦故非一人之聦明精虑所能周举亦在操其要而已矣今自二府辅臣侍从近列至於左右前後之人其材用淑慝不可不知也知其材用淑慝则陛下之腹心有所付然後庶务可以举矣以陛下之明而察其言行考其能効参之羣论亦可以得其粗矣若复要其操守观其履久而益审则尽其精者矣此所谓简人材之大略也方今中外庶务积习颓弛兵籍猥多而不精练吏员猥多而智効一官者少至于官省之事体宗室之礼分制度不立苟为因循国计不赡民生日匮此所谓斥游冗之大略也或曰持盈守成之道当循旧章兹所谓浅近之常谈不知时务者也今日之政其弊岂可不救譬之琴瑟不调甚者必改而更张之况当陛下始初健粹天下想望朝廷风采倾耳以听惟新之令盖人心惟危道心惟微惟精惟一?执厥中发而中节斯谓之中事举其中无过可矣若曰恬而无以为也何异大厦有风雨之患而不知葺病者有肤腠之爽而不知疗良匠善医岂应若是臣今所言所谓举其槩者譬之文章为发题尔陛下以臣言稍合於理试举此题以询诸可顾问者必有能推广利害详为条对又以见臣下之器识庶於海岳薄增尘露

神宗初即位知杂御史刘述上奏曰臣以不才蒙陛下擢居言责之地惟是朝廷之急务时政之得失天下之利病未能有所建明夙夜循省惧无以裨圣虑资盛德有孤陛下任使之意辄尝思之得当今之所宜先者三数事谨具条列以闻惟陛下哀其愚衷恕其狂斐留神而财择之天下幸甚臣闻帝王接物也以至诚为先权数不足任也历观六籍之指归未有不本於至诚者至於天下国家之治亦在诚其意而已矣夫惟至诚为能终始万物为能事神接人行之至者虽金石无情犹可以动之况其有知者乎是故人君以至诚接於下则臣下以至诚事其上易曰厥孚交如信以发志是也迹之古人何尝不然诗曰呦呦鹿鸣食野之苹说者曰鹿得苹呦呦然鸣而相呼恳诚发於中此言文王以至诚接於下犹鸣鹿之相呼无非出於恳诚者也夫人君能以至诚接於下而臣下不务倾心毕力以报其上者未有也诗曰忧心悄悄仆夫况瘁此言臣下忧君之极至於仆夫亦皆瘁病其於报上也何如哉若夫任权数以临人而不繇至诚则人亦将以不诚事之此非所以感人心之道也非徒不足以感人心而已则又将有轻朝廷之心何也夫任权数者举事於此而用意在彼人将曰今之所以然者意不在是也盖将有为焉耳殆非人主所以?重於天下之道也故夫权数者醇德之病中人用之己为非宜况人主之尊乎臣恐辅道之臣有以此术开陛下者陛下信而行之适足为累耳其於盛德未见其补也臣又闻圣人不以独见为明而以羣言为用以尧之圣也知臣下之贤而不自用必俟羣臣佥举然後裁有所试耳其於退不肖也亦然方鲧之圮族也尧知其不可用而四岳以为能尧於鲧不敢自断於已而不用卒徇四岳之言以试之者何也尧之心以谓知其圮族者独予一人而已而羣臣以为能者且衆而弗成之绩又未暴於当世是以不敢断於已而从衆也且人君自用不足以为世法尧舜之所用心後世之所宜行者也而陋儒之论以为人君必操独断之权使威福一出於己臣下不得而与之然後人君之道尊呜呼其亦不思甚矣夫万机之丛脞臣庶之夥繁而欲以一人聦明断之非前闻也夫所谓独断者谋之於衆而断之以已耳非谓弗询於下而独出於上之谓也弗询於下而独出於上是为自用耳人君自用使事事能中其理犹後於古人又况未能尽然乎辅道之臣有持此说以误陛下者陛下信而行之适足为累耳於盛德未见其补也臣又闻人禀一元之气而生所禀有厚薄故其质有美恶之别焉若辩与讷出於自然非美恶之所系也是故其质美矣而其辞讷焉不害为君子其质恶矣而其辞辩焉不害为小人知人之术当观其质性何如不当较其辩与讷也昔汉文帝登虎圈爱啬夫代上林尉对禽兽簿甚悉诏拜啬夫为上林令张释之曰绦侯东阳侯称为长者此两人言事曾不能出口岂效此啬夫喋喋利口捷给哉今以啬夫口辩而超迁之臣恐天下随风而靡争口辩而亡其实且下之化上疾於影响举措不可不审也於是文帝乃止不拜啬夫当时文帝能忍已所爱以从直言天下莫不以为贤及武帝之季田千秋以一言取宰相封侯单于闻之曰汉置丞相非用贤也一妄男子上书即得之矣以中国天子之所为而动为夷狄轻笑可不重谨哉孔子曰御人以口给屡憎於人焉用佞夫言足以为世法者宜莫如孔子臣愿陛下深信之而以汉之文武为鉴不贵哓哓切辩之人使中外闻之不敢饰虚言以来应天下幸甚臣又闻王言惟作命命一出则天下风行而影从之不可不谨也书曰谨乃出令盖出令不谨则其施之也不能无不安之理施之而不安则必更张之又不审则必至于再至于三为令而至于再三则天下安所从乎是故古之人君将有言也必先虑之於心咨之於衆决之於故老大臣然後行之是故涣然如汗而不可反也确然如金石而不可变也今夫令之出也下未及行而已追改之矣一有使令也其人未及往而已易之矣不知左右之臣所与陛下计事者谁欤是何不审之甚也昔汉文时人有言季布贤召欲以为御史大夫又言其勇使酒难近至留邸一月罢布进曰臣待罪河东陛下无故召臣此人必有以臣欺陛下者今臣至无所受事罢去此人必有以臣为不可者陛下以一人誉召臣一人毁去臣臣恐天下有识者闻之有以窥陛下今令行而数易臣恐天下之窥陛下有不止如汉文之时也臣愿陛下务持重毋易由言研虑於内咨谋於外计其可久而必行之天下幸甚臣又闻君捴其治臣分其职君主逸臣主劳劳逸之分要之臣主贤不贤耳是故臣主俱贤则君逸而臣劳主贤而臣不贤则主劳而臣逸臣伏见陛下躬揽万几动踰宵旰而未尝休息彼之所谓辅弼之臣其间才力必有不堪其任者不然何致陛下勤劳之至此也今夫一邑之小丞尉之卑朝廷尚思择其人而任之况天下之大两府之重乎荀卿子曰请问为政曰贤能不待次而举不能不待顷而废元恶不待教而诛此可谓得为政术也臣愿陛下察其不堪任者而绌之举贤才而属之亦不可少缓矣何也方今法度日隳纪纲日益不振天下委靡日入於不治此正勤求有为之人使之有为当此时也不求有为之人使之有为而举与夫不足与为之人共为之一旦至於亡可柰何然後按刑章以诛之亦无补於事矣窃譬之人有疾病也初在腠理不治已而传至血脉药石之功犹可以及之於斯时也又忽而不治浸淫至于膏肓虽有仓扁亦无如之何古人有言曰为可为於可为之时今日之谓也臣窃观陛下以英睿之资躬亲庶政焦劳图治日甚一日虚巳以求谠言如恐不及间者尝诏中外陈时政得失今者又诏廷臣以次转对欲以闻朝廷之废阙措天下於安平其用心可谓至矣臣敢不悉心竭虑为陛下具陈为治本末之状庶几有补於万分虽不能正之於将然之前尚冀有以救之於已然之後恭惟陛下首推至诚以御下而不繇权数博询衆智而不任独断不旌口给之人不出不审再三之令精求蹈道富才忠力有为之人而委任之然後血脉之疾可除而药石之功加於天下矣臣不胜惓惓之愚

监察御史里行马默以论欧阳修事通判怀州上疏陈十事一曰揽威权二曰察奸佞三曰近正人四曰明功罪五曰息大费六曰备凶年七曰崇俭素八曰久任使九曰择守宰十曰御边患揽威权则天子势重而大臣安矣察奸佞则忠臣用而小人不能幸进矣近正人则谏诤日闻而圣性开明矣明功罪则朝廷无私而天下服矣息大费则公私富而军旅有积矣备凶年则大恩常施而祸乱不起矣崇俭素则自上化下而民朴素矣久任使则官不虚授而职事举矣择守宰则庶绩有成而民受赐矣御边患则四远畏服而中国强矣

时诏求言文州曲水令宇文之邵上书曰陛下初即大位念万世无疆之业诏求阙失开辟言路可谓谊主矣易家人之初九曰闲有家悔亡九处家人之初当端其本以保终吉民之所以望而则效者常在於人君继统之始此安危之机不可不慎也昔成汤既没伊尹奉太甲以见厥祖戒之曰今王嗣厥德罔不在初陛下新服厥命惟以祖宗为念以天人为畏则小大之事不懈矣宋之有宋百有余年陛下一日南面而享之固宜迹其所得之艰难夙夜栗栗以勤负荷永思太祖之武太宗之文真宗之畏天克已仁宗之寛大慈仁英宗之厉精庶政立则见五圣於前行则见於侧坐则见於堂食则见於杯杅之间诗曰天难谌斯言天不可不畏也书曰民可近不可下言民不可不畏也去岁以来千里不雨近者畿甸远者河北京东蝗螟蔽野谷价踊贵重以山陵之役京西民力尤为雕敝臣窃恐苇蒲之盗或贻宵旰之忧为今之计不过多鬻爵以浊入仕之流广度僧以夺可耕之民终非计也愿令被灾之郡许富者举息於下户官给以质验待丰岁偿其所贷逋者官为治之其息不过一倍此有余赀者乐为而滨死之衆可救沟壑之命陛下又责躬引咎寛狱讼出宫女斥裒敛之吏蠲苛虐之政罢无名之费省剿民之役凡所蠧政而召乖怨之气者举更革之如此则大异可塞王化可兴也京师者诸夏之本也今荐绅之士不励名节而以势利离合器皿衣服穷於侈丽车马宫室过於轨制奸声乱色盈溢耳目衢巷之中父子兄弟不敢肩随孰谓王者之都而风俗一至於此哉愿陛下思所以澄源之法以礼节廉耻磨切臣下崇奬敦厚而都下亦少为之厉禁涤去佻薄之弊淫渎败教之具一加遏絶凡侍从辅弼宜慎简修洁方严之臣俾宅其任以?清议古之求贤者数路以取之宠以好爵厚其礼命惟恐其去也而犹有三聘而不顾者有闭门而不纳者有踰墙而避之者臣谏其君而三不听则去之其至效也君必使人要之年七十而致其事君不听则必以几杖锡之犹有不税冕而行者有辞三公而为人灌园者今日仕进之门国家直患不能塞之尔科防日增格令日繁来者日甚拒之日峻犹有假名氏以窃官号匿苫块之哀以干宠禄少者增齿以希蚤仕老者匿年以幸晚禄譬之堤防之壤塞其一穴一宂又决荡然莫之能止也今限年致仕着於令矣又患其去之不速令於门阙以示百僚而犹不知止者其可痛也陛下合稍补其弊隆於待士之意示之以至廉之实使衣冠者人人自重庶几风教之美少近於古去岁谅祚猖獗七八万衆突至大顺庙堂无奇筭守边无良将臣窃为朝廷忧之庆历间缘边之民不解带者七年国用大窘三将沦没而功不成者陛下知其然乎其患在於敌兵常合而我兵常分也六路兵无虑二十万而二十三州二百余寨分屯保戍则是我兵虽多而散在处处也贼之来也大则六监军衙头一时俱发小则随处寇掠边城一面受敌则所与角战者无几而城寨之兵又各有所守不可会集衆寡不敌则乞师告急救兵才至贼又巳去今贼常以合兵击我散兵而我常以不敌之衆当其锋此庆历之失也今不改前辙则後车又将覆也观今之势其能深入贺兰收复十四州以为我有也乎臣知其不能也其能如先朝之举五路进军直捣其巢穴乎臣又知其不能也计今之利莫若诏诸道分勒所部将五符尺籍而规画之若干以为守若干以为战若干以为救兵必使与战兵相近而驻於喉亢之地则可以应猝而不失机会也唃氏尝为元昊所残南徙历精亦宜厚其种族共为声援以蛮夷攻蛮夷计之上也吐谷浑者今之文扶羌是也其俗随水草迁徙食?衣毛无坚甲利刃临阵击刺之技不及於他夷仰给我之泉茗缯帛与之通者亦特以其马也今隂平之民岁苦重役者勾马户也凡羌马之来则使之资给费公私之财甚多而所入之马不足以备国乘不足以战也边吏养羌非不厚也而去岁反有安昌之变塞上之民切齿且安昌之羌与南路磨蓬罗多留罨林诸寨之羌一也今闭安昌之路禁其出入而诸寨之马贸易如故是何异一室而多门者杜其前而辟其後乎臣之县所管万户而居民萧然者其弊实在於羌也至和讲解之後约不敢犯边而去岁火我三寨驱杀士卒国家以奉西北边者势不得已也今又骄宠小羌而足其无厌之求乎臣愚以为不若杜塞衆路使不得入而絶市无用之马益以一旅之兵列置诸堡则边民小安矣为政所重莫急於农且耕则得食不耕则不得食系其身之损益也长民者何与焉夫各治其田以厚其生者百姓之私节授民事往而立官以劝课之者人君之公也诗曰曾孙来止以其妇子饁彼南亩田畯至喜此天子之劝农也又曰嗟嗟保介维莫之春亦又何求如何新畲此诸侯之劝农也今监司郡守皆以劝农为目然而未尝省民臣愿立考课之法以农政为殿最言之似迂而富国之良术也郡县之政类多因循而不甚治者臣知其由也上下牵制不得尽其才故也千里之郡不能兴利除害受制於郡守也百里之邑不能兴利除害受制於县令也郡县之吏宁违天子之诏条而不敢违按察之命盖违天子之诏条未必获咎而违按察之命其祸可立而待也今一伍之长一卒之正以法治其所部上不问其所为也今为民守令而其势固不若卒伍之长郡县之民习知其势之弱而不畏服其教令此狱讼所以益多也臣愿精选监司必以清望假守令之权责其实效庶循良之吏有闻焉凡臣所陈明诏之所求也然臣尚有至忠不敢默默又为陛下极言之臣闻疾未兆而先治者善医也夫居忧而约居乐而泰人情之常也今陛下处则谅闇服则端衰行则苴杖无纷华之事交战於前诚能以此时远念将来之失慎微杜渐克已复礼使其志一定则他日虽有可欲之物亦无以胜其习成之性也伯益之戒舜曰罔游于逸罔淫于乐传?之戒高宗曰不惟逸豫惟以治民夫舜起於耕稼陶渔高宗遯于荒野极知小人之劳二臣犹或以此戒之况陛下生长富贵临御方始则安可不豫为之防哉愿陛下听政之间则命通经之士讲明古训究观败亡之主以自创艾尽孝两宫咨谋故老则恐惧修省习而成性矣臣诚思忧过计三载变除之後永厚陵土渐乾而陛下忧惮之心又已衰杀袭衮冕凭玉几目有靡曼之色耳有要妙之声凡所以娱意者毕奏於前非信道之深孰得而御哉老子曰塞其兑闭其门终身不勤正在於今日也

起居舍人韩维上言曰臣窃闻陛下以来日御便坐听政臣愚虑所及辄有三事以为慎始正本之助幸陛下省察一者陛下新罹大忧方当以思亲摧慕为意从权听政盖是不得已者惟大事急务特赐裁决其余且可阔略故事始见羣臣及降坐入宫皆举音号恸此高宗谅隂不言之意也二者执政皆两朝顾命大臣人君所当与共图天下之务者也陛下即位之初尤宜推诚加礼每事咨访以尽其心至于博谋羣臣究极理道虽是美德止可密裨圣虑及至决议论发号令必须经由二府施行乃合政体周公戒伯禽曰不使大臣怨乎不以盖谓此也三者百职事各有职分惟当责任使人尽其能若王者代有司行事最为失体孔子曰先有司是也三体既正矣若夫恭已倡率随事裁决则一系圣断也天下大事不可猝为人君施设自有先後惟陛下加意慎重以副四海观望臣不胜苦切涕泗之至

元丰八年维知陈州又上言曰臣伏被圣旨曲谕诲言退托不逮下询愚贱以求辅助此诚古圣君哲后保邦安民之先务也臣闻命之始且悲且喜辄不自揆每进瞽言少佐初政之万一窃以为治天下之道不必过求高远止在审人情而已识人情不难以己之心推人之情则可见矣大凡人情贫则思富苦则思乐劳则思息欝塞则思通陛下诚能以利民为本则人富矣以爱民为心则人乐矣役事之有妨农务者去之则劳困息矣法禁之无益治道者蠲之则欝塞通矣推此而广之尽诚心而行之则圣子神孙观陛下之法不待教而自成圣德贤士闻陛下之风不烦开谕而争宣忠力矣何忧军民不忻戴社稷不安固乎臣世受国恩兄弟并列显近陛下虽不宣谕犹思裨补况亲奉圣训哉臣无任感恩思报激切之至

熙宁元年翰林学士王安石上奏曰臣前蒙陛下问及本朝所以享国百年天下无事之故臣以浅陋误蒙圣问廹於日晷不敢久留语不及悉遂辞而退窃念圣问及此天下之福而臣遂无一言之献非近臣所以事君之义故敢冒昧而粗有所陈伏惟太祖躬上智独见之明而周知人物之情伪指挥付托必尽其材变置施设必当其务故能驾驭将帅训齐士卒外以折夷狄内以平中国於是除苛赋止虐刑废强横之藩镇诛贪残之官吏躬以节俭为天下先其於出政发令之间一以安利元元为事太宗承之以聦武真宗守之以谦仁以至仁宗英宗无有逸德此所以享国百年而天下无事也仁宗在位历年最久臣於时实备从官施为本末臣所亲见尝试为陛下陈其一二而陛下详择其可亦足以申鉴於方今伏惟仁宗之为君也仰畏天俯畏人寛仁恭俭出於自然而忠恕诚慤终始如一未尝妄兴一役未尝妄杀一人断狱务在生之而特恶吏之残扰宁屈已弃财於夷狄而不忍加兵刑平而公赏重而信纳用谏官御史公听并观而不蔽於偏至之谗因任衆人耳目拔举疎远而随之以相坐之法盖监司之吏以至州县无敢暴虐残酷擅有调发以伤百姓自夏人顺服蛮夷遂无大变边人父子夫妇得免於兵死而中国之人安逸蕃息以至今日者未尝妄兴一役未尝妄杀一人断狱务在生之而特恶吏之残扰宁屈巳弃财於夷狄而不忍加兵之效也大臣贵戚左右近习莫敢强横犯法其自重谨或甚於闾巷之人此刑平而公之效也募天下骁雄横猾以为兵几至百万非有良将以御之而谋变者辄败聚天下财物虽有文籍委之府史非有能吏以鈎考而窃盗者辄发凶年饥岁流者填道死者相枕而寇攘者辄得此赏重而信之效也大臣贵戚左右近习莫能大擅威福广私货赂一有奸慝随辄上闻贪邪横猾虽间或见用未尝得久此纳用谏官御史公听并观而不蔽於偏至之谗之效也自县令京官以至监司台阁陞擢之任虽不皆得人然一时之所谓才士亦罕蔽塞而不见收举者此因任衆人之耳目拔举疎远而随之以相坐之法之效也升遐之日天下号恸如丧考妣此寛仁恭俭出於自然忠恕诚慤终始如一之效也然本朝累世因循末俗之弊而无亲友羣臣之议人君朝夕与处不过宦官女子出而亲事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不知名实之间有所不察君子非不见贵然小人亦得厕其间正论非不见容然邪?亦有时而用以诗赋记诵求天下之士而无学校养成之?以科名资历叙朝廷之位而无官司课试之方监司无检察之人守将非选择之吏转徙之亟既难於考绩而游谈之衆因得以乱真交私养望者多得显官独立营职者或见排沮故上下偷惰取容而已虽有能者在职亦无以异於庸人农民坏於徭役而未尝特见救恤又不为之择官以修其水土之利兵士杂於疲老而未尝申敕训练又不为之择将而久其疆场之权宿卫则聚卒伍无赖之人而未有以变五代姑息羁縻之俗宗室则无教训选举之实而未有合先王亲疎隆杀之宜其於理财大抵无法故虽俭约而民不富虽忧勤而国不强赖非夷狄昌炽之时又无尧汤水旱之变故天下无事过於百年虽曰人事亦天助也盖累圣相继仰畏天俯畏人寛仁恭俭忠恕诚慤此其所以获天助也伏惟陛下躬上圣之质承无穷之绪知天助之不可常恃知人事之不可怠终则大有为之时正在今日臣不辄废将明之义而苟逃忌讳之诛伏惟陛下幸赦而留神则天下之福也上谓安石曰朕久闻卿道术德义有忠言嘉谋悉告朕方今治当何先对曰以择术为始上又问祖宗守天下能百年无大变粗致太平以何道也安石退而上此奏明日上谓安石曰昨看卿所奏书至数遍言本朝事可谓粗尽计治道无以出此所条衆失卿必以一二经画试为朕详言施设之方对曰数之不可尽愿陛下以讲学为事讲学既明则施设之方不言而自喻上曰虽然试为朕言之於是为上略陈施设之方上大喜曰此皆朕所未尝闻他人所学固不及此可与朕一一为书条奏否对曰臣巳尝论奏陛下以讲学为事则诸如此类皆不言而自喻若陛下择术未明实未敢条奏上曰卿今所言巳多朕恐有遗忘试录今日所对以进安石唯而退讫不复奏後纷争政事皆本此书故具录焉帝问安石为治所先对曰择术为先帝曰唐太宗何如曰陛下当法尧舜何以太宗为哉尧舜之道至简而不烦至要而不迂至易而不难但末世学者不能通知以为高不可及尔帝曰卿可谓责难於君朕自视眇躬恐无以副卿此意可悉意辅朕庶同济此道

右正言供谏职孙觉论所急者近効所勤者小数奏曰臣近陈愚款愿陛下时御便殿召大臣或从官各以类数人偕进侍坐以讲求治道商定国是兴太平之功臣窃计陛下日力且不足矣何则陛下御前殿复御後殿退则览中外章奏而可否之往往至於暮夜大禹勤俭文王日昃不遑暇食亦何以过此臣愚窃以谓此所急者近効所勤者小数而於远图或有所遗大道或有所蔽也上下因循其蔽之积乃至於此臣闻祖宗之时躬於便殿临试士伍短长之技角马足之疾徐观器械之精苦事出於权宜且一时之制也今天下承平百年纪纲法度有所未备顾但守祖宗一切之法而不知变则何以异於胶柱鼓瑟刻舟求劒哉臣以为若军头引见殿前司公事日至於便殿者可悉付之殿前司而责其课中外章奏有不足以烦圣览者可令执政一人从官二人取奏目阅视凡可以付有司使之任责者不必悉奏也盖古者致治必皆品式章程全具周密事出於有司非人主所宜亲者一切付之而已以岁月考其成而加诛赏焉今有司无式可守故虽至易有司所宜任者亦须圣旨而後行尊者反任其烦卑者反任其简纪纲错倒未有甚於此者也臣愿陛下诏有司约取唐式着本朝式一编付之有司永永遵守有不如式者以法从事如此陛下日力有余矣及其闲暇以与大臣从官讲求治道按夫後先本末而行之则至治不难成衆务不难举矣

时韩绦荐王安国才行召试赐及第除西京国子教授官满至京师上以安石故赐对帝曰卿学问通古今以汉文帝为何如主对曰三代以後未有也帝曰但恨其才不能立法更制尔对曰文帝自代来入未央宫定变故俄顷呼吸间恐无才者不能至用贾谊言待羣臣有节专务以德化民海内兴於礼义几至刑指则文帝加有才一等矣帝曰王猛佐苻坚以蕞尔国而令必行今朕以天下之大不能使人何也曰猛教坚以峻刑法杀人致秦祚不传世今刻薄小人必有以是误陛下者愿专以尧舜三代为法则下岂有不从者乎又问卿兄秉政外论谓何曰恨知人不明聚敛太急尔帝默然不悦御史里行钱顗上要务十事曰臣每读书传见忠义之臣事圣明之君诚无所不通言无所不从臣虽至愚未尝不掩卷感激思得其位以竭臣子之节庶几有所补报也而蒙陛下不以臣之疎贱使待罪言职臣夙夜念虑无以答陛下恩遇之万分唯有狂瞽敢言而已又况陛下天临万几焦劳庶政孜孜求治之心虽尧舜之稽古禹汤之责已无以加也臣岂可以持禄苟安而不务献纳哉臣谨采当今之要务参以祖宗之成训条为十事以冒宸听幸陛下赦臣之愚而赐财择焉一曰为君大体臣闻体者履也自古王者有治世之常法绥民之要术可履而行之履得其道则天下蒙其泽履失其道则天下受其弊亦势之然也故太宗谓长孙无忌曰朕即位之初上书者或言人主必须独运威权不得专委臣下或欲耀兵振武慑服四夷唯有魏徵劝朕偃革兴文布德施惠中国既安远人自服朕从其言语天下大宁我太宗亦尝与吕蒙正言致治之要曰莫若抚夷夏和隂阳使百度修理一人端拱无为此皆前圣後圣得为君之体也臣愿陛下法而行之则祖宗之事复见於今日矣二曰正心御下臣闻治国者如治家治家者先修其已修巳者先正其心传曰正心以正朝廷修己以安百姓岂虚言哉唐李珏尝对太宗云贞观中房杜王魏每进忠言只乞太宗不易初心自古以来靡不有初能克终厥德者实万世无疆之休臣窃见国史言艺祖大内既成坐寝殿中令洞辟诸门皆端直开豁无有壅蔽因谓左右曰此如我心小有邪曲人皆见之矣臣愿陛下鉴此而审思之则言动好恶无不合於道也三曰审察邪正臣闻治道之要在知臣下之邪正而审察君子小人之分而已也巧诈便给者谓之奇才可乎聚敛强济者谓之称职可乎沈静敦厚者不可谓之无能砥砺名节者不可谓之迂阔有一惑於此足以累於朝政也为国家者其审察君子小人不可不早也孔子曰远佞人王弼云放善柔乃万世之训也我太宗尝谓近臣曰唯奸邪无状若为内患深可惧也帝王用心常须谨此兹见圣人深思远虑以杜未萌之意也臣愿陛下视此以为戒则天下何忧不治也四曰选任大臣臣闻之书曰任官惟贤才左右惟其人则知君人者虽有上圣之姿自诚之性必由忠贤辅佐然後优游几席之上坐视天民之阜也古之言致治者莫尚乎禹汤禹得臯陶汤用伊尹而王业大也故曰昔在文武聦明齐圣小大之臣咸怀忠良其是之谓乎太宗尝谓宰臣吕端曰庙堂之上固无虚授但能进贤退不肖便为称职至哉斯言是辅弼之任系天下之安危不可不选也故曰天子择宰相宰相择百官然後各称其职而庶政修举臣愿陛下力行而不倦则天下之幸也五曰听断不惑臣闻圣王端处於法宫之中而小大之臣邪正纷纷羣言竞进虽然听之於耳则必断之於心苟不悦於导谀则无忧於悔吝是知听断之际其可忽乎傥容片言之惑小则系人心之休戚大则极天下之安危不可不谨也我太宗尝谓近臣曰人君听断苟能尽诚人之情伪四方远近无不通达臣愿陛下体蹈而精思之不行小人浸润之譛不听近习容悦之言进忠贤而不疑斥邪佞而不用虽尧舜之聦明亦无以过於此也六曰谨出号令古者命令之出议其经久可用然後宣布於天下吏奉行而不敢慢民听受而不敢忽管子曰凡国之重器莫重乎令令重则君尊君尊则国安故书曰令出惟行弗惟反贾谊亦云先王执此之政坚如金石行此之令信如四时此皆古之激切之言也国家命令之下随事变更其能取信於天下乎臣闻太祖一日朝罢御便殿俛首不言内侍王继恩进曰陛下退朝不如常日不知其故帝曰尔谓帝王可容易行事耶早来误指挥一事史官必书之此所以不乐也太祖初临万几偶然一事之差忧形於色况发号出令其肯忽之哉臣愿陛下思祖宗之所以谨於出令则天下未有不臻於极治也七曰公行赏罚臣闻赏罚者人主之操柄非至公之道不可以行之也盖赏者所以旌天下之有功罚者所以惩天下之有罪赏当功则为善者无不劝罚当罪则为恶者无不沮夫善者有所劝而恶者有所沮故朝无幸位民无幸生由是观之则赏不可以喜而及罚不可以怒而用要在公行於上而必信於下故曰赏以侔春夏刑以象秋冬此之谓也如艺祖之黜王全斌罚之公也太宗之陞杨延照赏之公也臣愿陛下廓日月之明奋乾刚之断谨厥终惟其初不赏无功不罚非罪克绍祖宗之大业斯亦五帝三王之举也八曰恭俭惜费窃以国家用度之广其出百端内外供须日增一日甚可虑也臣闻仁庙庆历中尝令近臣裁减冗费时议为允以今较之国用空乏民力凋困又愈於庆历未减时也臣愿陛下酌古今之宜思万事之弊先自一人减损至於後宫服玩工巧奇技一切屏絶示天下以俭约故曰节以制度不伤财不害民又曰损上益下其道行也宜乎罢不急土木之役去无益内外之费大臣迁职无名厚赐皆可寝削以寛民力庶几可为水旱兵革之备臣闻故老说太祖创业垂统躬履俭德常服澣濯之衣乘舆服御之物皆尚质素此得前史所谓敦朴为天下先之义也臣愿陛下遵先训而行之则恭俭之德不独专美於汉之文景也九曰仁恕恤民臣闻仁者三王之治具也孔子曰君子之道忠恕而已仁则济衆有方恕则用刑不暴惟仁与恕有国家者所宜先之也书称民非后罔戴后非民无以守邦孟子曰民为贵社稷次之又曰仁民而爱物观斯言则民其可不恤乎臣谓恤民之道无他在乎薄赋敛谨好恶而已故太祖尝谓侍臣曰苦民奉巳之事朕必不为之真宗亦曰非理害民朝廷所不可行兹见二帝仁恕勤恤之心至矣臣愿陛下法此以御四海则治古之道何患不及哉十曰鉴戒安危臣闻观监可以见形观古可以鉴今覆车在前後车必戒故曰不善者善人之师斯言得之矣臣窃观自古有天下者必鉴於治乱安危之迹故创业之君劳而易治也守成之君逸而易乱也治则安乱则危此亦必然之理也何谓守成多逸而召於乱也臣请言其略方天下无事之时左右进言者必曰国既治矣民既富矣有前世常行之法令足以施设可高拱而无为矣有四海所入之财赋足以宴乐可优游而自肆矣於是君志日盈君心日骄纪纲败坏而不知兴复吁可惜哉後之人君莫不以是而为戒者也故真宗谓王旦曰前代帝王好穷兵黩武懈於几务惑声色事奢侈此大过也朕固不为之先王所以恢治安之业致太平之道盖由此也臣愿陛下鉴於古视於今循其言袭其迹夜以思之旦以行之则祖宗之休德尽发扬於陛下之圣明也非臣之幸乃天下之幸

熙宁二年知明州陈襄被召除修起居注上殿劄子曰臣闻为人君者在知至道其次务得贤其次务修法度知斯三者则知所以治天下矣至道之要求之不远在乎养心治性择乎中庸而已天之所命之谓性性之未变之谓中中者天下之大本也而有五善其端也若甚微而不可明及其至也塞乎天地矣感物而动之谓情情者天下之大欲也而有邪有正率善而行之谓正率不善而行之谓邪故正者天之道也邪者人之伪也苟得其正则彼之所谓情者喜也怒也哀也乐也无所处而不为中矣即易之乾曰利正者性情是也苟失之邪则吾之所谓善者仁也义也礼也智也信也无所往而不为伪矣即孟轲所谓物交物则引之而已是也尧舜得之天故曰性之也禹汤治之人故曰身之也正矣五霸失之伪故曰假之也邪矣是王霸之辨而君子之所以慎择者也其始也在於博学以尽其心尽心以明其善明善以持其志持志以养其气养气以充其体诚至於高明博厚而不息也然後能定明至於广大精微而不惑也然後能应则七情者不能伪而五事者无所不至矣喜非吾喜也而未尝不喜怒非吾怒也而未尝不怒哀乐非吾哀乐也而未尝无哀乐莫不与天下公共之也其为貌也必正礼而无所不庄其为言也必正辞而无所不治其为视也必正色而无所不辨其为听也必正音而无所不谋其为思也必正道而无所不达故其应务也举天下之变不得以困其心其任人也举天下之才不得以罔吾道其治民也举天下之政不得以盭吾仁其行法也举天下之情不得以易吾义迩之则虚一而静远之则通乎伦类而知建诸天地而不悖质诸鬼神而无疑百世以俟圣人而不惑斯道也百王之所相传而不易者也君得之传之臣臣得之致之君大者以为圣小者以为贤或并世而其身传或异世而其言示尧之於舜禹臯陶则以身传之也彼则见而知之於汤文王则以言示之也彼则闻而知之文王之於武王周公太公则以身传之也彼则见而知之於孔子孟轲则以言示之也彼则闻而知之伊尹之於太甲也甘盘之於高宗也周公之於成王也尝致之矣而天下平孔子孟轲不得其君而致之也而天下乱行乎百世之上言乎百世之下而若合符节其用舍则殊其所以传之者一也为人君者有其道则聦明不足以自任也可以取而取之有其位则权势不足以自私也可以与而与之故其心公焉居天下之广居揽天下之多务而不敢独为之也必求天下之贤者而任之相与共济焉尧非不圣也方其洪水之时中国犹未乂尧思天下之贤者宜莫如舜举而敷治焉舜思天下之贤者宜莫如禹又以命禹洎诸臣水土既平益火山泽禽兽之害人者去之稷教耕稼民得安居而食又惧夫无教而乱也使契为司徒教以人伦而臯陶以刑辅之而天下以宁故孔子曰舜有臣五人而天下治孟轲曰尧以不得舜为已忧舜以不得禹臯陶为巳忧知其所以为大也得其小以失其大乌足以为尧舜哉隋文帝每一临朝或至日昃宿卫之士传飱而食唐文宗议政延英每对宰臣率漏下十数刻此二主者非不用心勤劳然终无益於治者由亲细务而闇大体不知其术然也臯陶曰元首丛脞哉股肱墯哉万事隳哉此可知矣夫法度者人情之防范也为国而不修先王之法度是犹输之不以规矩正方圆而旷之不以六律治五音也古者先王建国一事一政无非法者将以定民之治而立民之极虽其迹之不必因然其制作之意不可一日而忘也故其车服宫室皆有数度人徒械用皆有等宜贡赋必有节乡田学射皆有法冠昏丧祭皆有礼奸声奸色者举废乱名乱政者举杀器服不中度者举毁禽兽不中杀者举禁是以国家优裕风俗淳一而物无疵疠矣周衰礼乐坏王道陵夷上无圣贤之君下无法度之臣天下荡然无纲纪制度汉兴有扬雄者可谓法度之臣矣而无可致之君唐太宗有为之主也而房杜之徒不足以言礼乐此其所以不王也伏惟陛下享国以来孜孜庶政二帝三王之事必欲举而行之臣居斯时不以尧舜之道陈於陛下之前则不恭之罪莫大焉昔者孟轲见滕文公言必称尧舜文公中才之主也轲犹以此待之况陛下天资圣德聦明智勇之若此臣敢隐默而不言哉方今天下之患者皆谓黎民未乂四方未恭政令未明财用不足以臣思之不足为患所以过虑者在陛下中庸之未择性理之未充贤才之未多法度之未立也伏望陛下略机务之繁进诚明之学稽经信道颐养神明慎选缙绅有道之臣旁求岩穴笃行之士日与讲求性命之理道德之源养而充之以至神固斯可以不言而化矣然後建学校隆师儒首自京师达于州邑羣百辟之才以长育之隆三物之教以统一之则贤人衆多足以任使矣求一德以居论道之司择庶尹以付任官之责间用儒臣以分按察之权均布循吏以膺守宰之寄自然百司羣吏莫不任职政令自白而黎元安矣诏奉常以礼学之士修五礼於朝委大农以制置之司节百用於国则浮费自省而财用有余矣陛下身先恭俭以训於上小大之臣畏法遵绳以守於下民以是化政以是淳国富兵强可以制挺以挞戎狄之兵矣凡有司之事一切付之陛下但优游岩廊以神道设教此尧舜之举也易曰火在天上大有君子以遏恶扬善顺天休命惟陛下不以臣言为迂阔少赐留意则天下幸甚

监察御史里行程灏上疏曰臣窃谓圣人创法皆本诸人情极乎物理虽二帝三王不无随时因革踵事增损之制然至乎为治之大原牧民之要道则前圣後圣岂不同条而共贯哉盖无古今无治乱如生民之理有穷则圣王之法可改後世能尽其道则大治或用其偏则小康此历代彰灼着明之効也苟或徒知泥古而不能施之於今姑欲循名而遂废其实此则陋儒之见何足以论治道哉然傥谓今人之情皆已异於古先王之迹不可复於今趣便目前不务高远则亦恐非大有为之论而未足以济当今之极弊也谓如衣服饮食宫室器用之类苟便於今而有法度者岂亦遽当改革哉惟其天理之不可易人所赖以生非有古今之异圣人之所必为者固可槩举然行之有先後用之有缓速若夫裁成运动周旋曲当则在朝廷讲求设施如何耳古者自天子达於庶人必须师友以成其德业故舜禹文武之圣亦皆有所从学今师傅之职不修友臣之义未着所以尊德乐善之风未成於天下此非有古今之异者也王者必奉天建官故天地四时之职历二帝三王未之或改所以百度修而万化理也至唐犹仅存其略当其治时尚得纲纪小正今官秩淆乱职业废弛太平之治所以未至此亦非有古今之异也天生蒸民立之君使司牧之必制其常产使之厚生则经界不可不正井地不可不均此为治之大本也唐尚能有口分授田之制今则荡然无法富者跨州县而莫之止贫者流离饿殍而莫之恤幸民虽多而衣食不足者盖无纪极生齿日益繁而不为之制则衣食日蹙转死日多此乃治乱之机也岂可不渐图其制之之道哉此亦非有古今之异者也古者政教始乎乡里其法起於比闾族党州乡鄼遂以相联属统治故民相安而亲睦刑法鲜犯亷耻易格此亦人情之所自然行之则効亦非有古今之异者也庠序之教先王所以明人伦化成天下今师学废而道德不一乡射亡而礼义不兴贡士不本於乡里而行实不修秀民不养於学校而人材多废此较然之事亦非有古今之异者也古者府史胥徒受禄公上而兵农未始判也今骄兵耗匮国力亦巳极矣臣谓禁卫之外不渐归之於农则将贻深虑府史胥徒之役毒遍天下不更其制未免大患此亦至明之理非有古今之异者也古者民必有九年之食无三年之食者以为国非其国臣观天下耕之者少食之者衆地力不尽人功不勤虽富室强宗鲜有余积况其贫弱者乎或一州一县有年岁之凶即盗贼纵横饥羸满路如不幸有方二三千里之灾或连年之歉则未知朝廷以何道处之则其患不可胜言矣岂可曰昔何久不至是因以幸为可恃也哉因宜渐从古制均田务农公私交为储粟之法以为之备此亦无古今之异者也古者四民各有常职而农者十居八九故衣食易足而民无所困苦今京师浮民数逾百万游手不可赀度观其穷蹙辛苦孤贫疾病变诈巧伪以自求生而常不足以生日益岁滋久将若何事巳穷极非圣人能变而通之则无以免患岂可谓无可柰何而已哉此在酌古变今均多恤寡渐为之业以救之耳此亦非有古今之异者也圣人奉天理物之道在乎六府六府之任治之於五官山虞泽衡各有常禁故万物阜丰而财用不乏今五官不修六府不治用之无节取之不时岂惟物失其性材木所资天下皆巳童赭斧斤焚荡尚且侵寻不禁而川泽渔猎之繁暴殄天物亦巳耗极则将如之何此乃穷弊之极矣惟修虞衡之职使将养之则有变通长久之势此亦非有古今之异者也古者冠昏丧祭车服器用等差分别莫敢踰僭故财用易给而民有常心今礼制未修奢靡相尚卿大夫之家莫能中礼而商贩之类或踰王公礼制不足以检饬人情名数不足以旌别贵贱既无定分则奸诈攘夺人人求厌其欲而後已岂有止息者哉此争乱之道也则先王之法岂得不讲而损益之哉此亦非有古今之异者也此十者特其端绪耳臣特论其大端以为三代之法有必可施行之验如其纲条度数施为注措之道则审行之必也稽之经训而合施之人情而宜此晓然之定理岂徒若迂疎无用之说哉惟圣明裁择灏又上疏曰臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无复回曲霸者崎岖反侧於曲迳之中而卒不可与入尧舜之道故诚心而王则王矣假之而霸则霸矣二者其道不同在审其初而已易所谓差若毫厘?以千里者其初不可不审也故治天下者必先立其志正志先立则邪说不能移异端不能惑故力进於道而莫之御也苟以霸者之心而求王道之成是衒石以为玉也故仲尼之徒无道桓文之事而曾西耻比管仲者义所不由也况下於霸者哉陛下躬尧舜之资处尧舜之位必以尧舜之心自任然後为能充其道汉唐之君有可称者论其人则非先王之学考其时则皆駮杂之政乃以一曲之见幸致小康其创法垂统非可继於後世者皆不足为也然欲行仁政而不素讲其具使其道大明而後行则或出或入终莫有所至夫事有大小有先後察其小忽其大先其所後後其所先皆不可以适治且志不可慢时不可失惟陛下稽先圣之言察人事之理知尧舜之道备於巳反身而诚之推之以及四海择同心一德之臣与之共成天下之务书所谓尹躬暨汤咸有一德又曰一哉王心言致一而後可以为也古者三公不必备惟其人诚以谓不得其人而居之则不若阙之之愈也盖小人之事君子所不能同岂圣贤之事而庸人可参之哉欲为圣贤之事而使庸人参之则其命乱矣既任君子之谋而又入小人之议则聦明不专而志意惑矣今将救千古深锢之弊为生民长久之计非夫极听览之明尽正邪之辨致一而不二其能胜之乎或谓人君举动不可不慎易於更张则为害大矣臣独以为不然所谓更张者顾理所当耳其动皆稽古质义而行则为慎莫大焉岂若因循苟简卒致败乱者哉自古以来何尝有师圣人之言法先王之治将大有为而反成祸患者乎愿陛下奋天锡之勇智体乾刚而独断霈然不疑则万世幸甚

历代名臣奏议卷三十五








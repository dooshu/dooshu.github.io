◇为梁贞阳侯重与裴之横书

张佛奴昨还，得去月二十九日书，览以增慨。昔桓公始反，管仲亲射其车，重耳初还，吕却终焚其室。顷家国多患，频遘闵凶，前事不忘，便为龟兆，所以皇齐大德，礼秩兼常，威武纷纭，洪恩汪。况复旌旗照日，鼓吹从风，文物俱华，羽卫相郁，书契已来，斯未有也。卿天监之始，门官有成，承圣之初，身名俱泰，正应勤王效命，酬二后之恩，忧国如家，报三灵之宠；何有方规异志，苟树童蒙，阻地险于长川，忘天讨之应及？孤昔忝蕃维，非无游士，平原之馆，乃乏如锥，田文之家，差有弹铗，虽复李广麾下，莫不封侯，卫青故人，多怀彼此，岂可文辞简略，礼等平交，披封伸纸，益多叹异？相鼠无仪，表诗人之作，茅鸱刺傲，彰鲁史之文，宿昔相期，不应如此。众军即便顿江关，相见在近，不复多及。萧渊明顿首顿首。（《文苑英华》六百七十七。）


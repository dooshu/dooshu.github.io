送张遥之寿阳幕府





《唐书·地理志》，淮南道有寿州寿春郡，中都督府。本淮南郡，天宝元年更名。琦按：寿春之名，本自战国。《史记·楚世家》：考烈王徙都寿春。《正义》曰：寿春在南寿州寿春县是也。寿阳之名，起自东晋。《通典》：东晋以郑皇后讳，改寿春曰寿阳，宜春曰宜阳，富春曰富阳。凡名春者，悉改之。唐时名寿春，而太白用寿阳，盖袭用旧名耳。《史记·索隐》：凡将军谓之幕府者，盖兵门合施帷帐，故称幕府。崔浩曰：古者出征为将帅，军还则罢，理无常处，以幕帟为府署，故曰幕府。



寿阳信天险，天险横荆关。苻坚百万众，遥阻八公山。[一]不假筑长城，大贤在其间。战夫若熊虎，[二]破敌有余闲。张子勇且英，少轻卫、霍孱。[三]投躯紫髯将，[四]千里望风颜。勖尔效才略，功成衣锦还。[五]

[一]《太平寰宇记》：寿阳城临淝水，北有八公山，山北即淮水，自东晋至今常为要害之地。《十六国春秋》：苻坚锐意欲取江东，遣征南大将军阳平公融，督骠骑将军张蚝、抚军大将军苻方、卫军将军梁成等，率步骑二十五万，号称三十万，为前锋。坚发长安戎卒六十余万，骑二十七万。前后千里，旗鼓相望，众号百万。晋遣谢石为征虏将军、征讨大都督，与前锋都督谢玄、西中郎将桓伊、辅国将军谢琰等，水陆七万，相继来拒。坚与融登寿春城望之，见晋兵部阵严整，将士精锐。又望见八公山上草木，皆以为晋兵。顾谓融曰：“此亦劲敌，何谓弱也?”怃然始有惧色。谢玄、谢琰、桓伊等，以精卒千涉渡淝水击之，仍进决战于淮水南。融驰骑略阵，马倒，为晋军所杀，军遂大败。《江南通志》：八公山，在寿州城北五里，淝水之北，淮水之南，汉淮南王安与其宾客八公，俱登此山学仙。今山有淮南王庙，图安及八士像。山以八公名，盖本于此。苻坚望晋兵，见八公山草木皆旌旗状，即此山也。



[二]《三国志》：刘备以枭雄之姿，而有关羽、张飞熊虎之将。《江表传》：战如熊虎，不惜躯命。盖本于《牧誓》“如虎如貔，如熊如罴”之义。



[三]《汉书·张耳传》：“吾王，孱王也。”孟康注：“冀州人谓懦弱为孱。”



[四]鲍照诗：“投躯报明主。”紫髯将军是孙会稽，详见四卷注。



[五]《南史》：柳庆远出为雍州刺史，帝饯于新亭，谓曰：“卿衣锦还乡，朕无西顾忧矣。”






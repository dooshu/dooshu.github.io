○遗诏

我国家化隋为唐，奄有天下，三百年之盛业，十八叶之耿光。朕自缵丕图，垂将二纪。虽恭勤无怠，属运数多艰，致寰宇之未宁，睹兵戈之屡起。赖勋贤协力，宗社再安，岂意宫闱之间，祸乱忽作。昭仪李渐荣，河东夫人裴贞一，潜怀逆节，辄肆狂谋，伤既深，已及危革。万机不可以久旷，四海不可以乏君，神鼎所归，须有缵继。辉王祚，幼彰岐嶷，长实端良，裒然不群，予所锺爱，必能克奉丕训，以安兆人。宜立为皇太子，仍改名柷，监军国事。於戏！孝爱可以承九庙，恭俭可以安万邦，无乐逸游，志康寰宇。百辟卿士，佑兹冲人，载扬我高祖、太宗之休烈。


翁定


定字应叟，建安人。宁理间人。有瓜圃集。

壶中天

寿致政邑宰六十三，子任尉，孙领荐

昔时彭祖，闻道有、八百穹崇遐寿。屈指我公今几许，历岁才方七九。七百修龄，更三十七，犹是公之有。此逢诞节，盍须来献尊酒。

好是子舍孙枝，居官领荐，迭复青毡旧。陶令解龟何太早，去作幔亭仙友。只恐九重，思贤梦觉，未屈调羹手。周公居左，鲁公还是居右。








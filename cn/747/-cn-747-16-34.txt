○徵武攸绪诏

朕闻大隐忘情，不去朝市，至人无迹，何所凝滞。王高标峻尚，雅操孤贞，有咸一之用，宏体二之德。学究深远，理诣精微，草芥貂蝉，锱铢缨绂。荫松山而辞竹苑，去朱邸而就清溪。逍遥林壑，傲睨箕颍，有年岁矣。朕虔膺圣鉴，重阐皇基，保乂邦家，辑宁区宇，求贤采彦，俯谷窥山。王之所居，接近嵩岳，长望高烈，思满风烟，将令移跸具茨，追寻大隗；鸣鸾峒岫，询问广成。机务殷繁，有怀莫遂。今遣国子司业杜慎盈以礼命徵辟，扫夔龙之第，虚稷契之筵，神化丹青，朕之志也。岂以黄屋之贵，倾彼白云之心，通变之宜，希从降志，延伫阊阖，若在汾阳。


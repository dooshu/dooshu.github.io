○北虜紀畧

此篇載浚谷集甚明近見陳芝臺司成所選明□□賞則以為汪太凾司馬作也然汪集實無此文且太凾在薊乃萬曆中今所載吉囊俺灘皆嘉靖以前事其為浚谷作無疑矣

北虜之盛、終于西南直吐蕃青海西海之地、在松潘山外、東北抵遼海絕朝鮮、盡西北東三面皆抵海、地雖廣漠而分散無統。皆中國未有以制之非虜能強也。甘肅迤西一曰忠順王。以元裔不能服哈密回夷。一曰瓦剌。部落止存數百騎。一曰帖木哥。以番僧為夫。雖有虗號。盡屬中國虜之枝蔓削矣。弘治末虜之強臣亦不剌酗酒。斬小王子使者。率其部落度莊浪古浪峽南走雪山。往往侵暴西番族帳。族帳舊有國初所賜金牌納馬賜茶號合當差法。故設西寧兵備守備以鎮撫之。葢漢典屬國都護職也。亦不剌掠之而不能救。族帳皆怨叛內侮。往往又致討伐。以是西番離心。差法馬少。入茶不行。而亦不剌遂雄據西海矣。自嘉靖以來。吉囊承火篩餘烈據河套。有眾四五萬數。自賀蘭山後。度古浪峽穿黑松山入西海伐之。亦不剌死。長子幹耳篤思其二弟析而為三嘉靖二十四年吉囊侵西海虜幹耳篤思全部以歸。居之賀蘭山後以為右部。自此寧夏赤木黃峽之口。無寧日矣其二弟愈南徙。直松潘永寧山外。絕不與虜通。初吉囊之西伐也。娶瓦剌之女。至是死。生三子曩台吉等各分兵。俺灘阿卜孩。吉囊弟也。居黃河東。仍虜俗。欲蒸瓦剌氏。三子不從。遂大戰。俺灘敗走渡河。仍居直宣大之地。又數失小王子貢約。亦相侵伐。近年以來。俺灘阿卜孩得肆志中國。即俺答也益桀驁。然西失吉囊手足之助。內擕小王子君臣之情。頻年戰伐而驕侈滛縱。部眾亦厭苦。稍離心矣。其地西距娘娘灘黃河東不過故獨石嶺潮河川所遶之麓。所謂萬塔黃崖者。其眾男女老弱。不過四萬。凡東南侵。必徙其帳於北以避我搗巢。又留兵以護家防小王子。故直南則入宣大之間。極則西至紫荊關。東至永寧四海冶隆慶居庸。直西則入大同鴈門以犯山西。自獨石嶺折而東行千六七百里。方過太行山麓。由潮河經行之口以犯古北。東至順薊。南窺通潞然臚朐滹沱京西諸水及都城遮之亦不能復南也古北路甚險。故西緣陵南白羊口以出居庸關。後仍道宣府而歸。古北口之東曰白馬關。曰牆子嶺。皆縮入古北口之東南。西曰石塘嶺大水峪羅紋峪匣兒嶺。又西曰渤海所黃花鎮。皆縮入古北口之西南。其山外夾墻則諸夷華人之逋逃者。曰陳撻頂色稱兒阿耨豆兒居之。眾僅合六七百。猶中國山賊也。常盜俺灘馬牧。山深險無如之何虜之折而東行一千六七百里此由之虜遮之也向有守墻不如守山之議中國置墻皆在山下山皆棄不守不足為險自此以東置墻皆如之緣川而行遇山悉棄故廻遠而難守然皆故大寧地以居朵顏者也。其入貢而為患者哈哈赤。又東曰喜峰口。南直薊州。又東曰冷口。南直遵化永平。虜若犯此。則在潮河之東。又為白龍江所阻。當犯永平遵化鐵冶。不能至京師又東則泰寧福餘地。直遼左矣。虜之特起新酋曰虎喇哈赤者眾不滿千。遼澤受東北諸夷水入海之路春夏秋三時多淖泥常以三冬春初氷結時犯塞又遼人王忠入搆熟夷得千人。自為部長。常以父事趙參將傾葵數為盜。晨起必斬二人以祭旗。率以為常。其惡甚於哈丹兒陳通事者也。虜中是挍如此其名目可徵見者今列於左方以備參考云、

虜酋名目

△虜酋名目

小王子打來孫罕　　俺灘阿卜孩 【 大虜首大同邊外】

把卜亥 【 熟夷右北黃草川】 　　虎禿孛賴 【 朵顏頭目近邊住住夷】

吉囊 【 在黃河南死有三子曩台吉青台吉黃毛台吉】

虎剌哈赤 【 大虜首在遼東邊外】 　那麻真 【 遼東熟夷】

倘字賴 【 花當遠子頭兒】 　　　捨力木 【 泰寧熟夷】

紅臉索羅 【 泰寧衛在夾墻住】 　伯言哈答 【 此乃虎剌哈赤尋殺之人】

達火通倘不囊 【 俺灘部丁小頭目】 阿兒禿 【 夷首】

哈哈赤 【 朵顏都指揮】 　　　司吉囊 【 夷首】

穩克兒 【 朵顏部下頭目】 　　　瓦撒答 【 通事在大同北】

辛愛把都兒 【 俺灘子】 　　了頭智 【 脫脫部下夷人通事講開馬市者巳被擒獲】 　　　　　　　花當達子 【 在遼東辛愛外父】

把把 【 遼東住夷】 　　　　　花當駝立 【 近遼東夷首】

把禿 【 差用夷人】 　　　　　把禿賴兒 【 其子辛愛壻也】

討不賴 【 花當部夷】 　　　　我包阿卜款 【 遼東達子頭目】

祖兒在 【 把都兒部下夷】 　　　哈喇 【 夷首】

伯顏帖忽思 【 朵顏都指揮】 　引燒卜 【 朵顏夷首】

安灘的 【 即俺灘亦呼俺答】 　　虎剌大阿卜戶 【 夷首】

背馬台吉 【 獨石邊外虜首子】 　阿剌處台吉 【 小王子部下】

納林台吉 【 小王子部下】 　　青台吉 【 小王部下是吉囊子疑有二名或俺答借名以脅我】 　　　　　　□十探台吉 【 夷首】

鍚剌台吉 【 小王子部下夷首】 　把都兒台吉 【 夷首】

鬼林台吉 【 小王子部下夷首】

各台吉俱吉囊部落葢俺灘輩借名以脅我耳

皇明經世文編卷之二百五十八終








秦观　同子瞻赋游惠山三首

辍棹纵幽讨，篮舆入青苍。

圆顶相邀迓，旃檀燎深堂。

层峦淡如洗，杰阁森欲翔。

林芳含雨滋，岫日隔林光。

涓涓续清溜，靡靡传幽香。

俯仰佳览眺，悠哉身世忘。

秦观

秦观　同子瞻赋游惠山三首

史君厌机械，所与惟散人。

顾惭蒹葭陋，缪倚琼枝新。

上干青磝磝，下属白磷磷。

洞天不知老，金界无栖尘。

缅彼人间世，乌蟾阅青昮。

讵得踵三隐，山阿相与邻。

秦观

秦观　同子瞻赋游惠山三首

楼观相复重，邈然閟深樾。

九龙吐清泠，虢虢曾未绝。

罂缶驰千里，真珠犹不灭。

况复从茶僲，兹焉试葵月。

岸巾尘想消，散策佳兴发。

何以慰遨嬉，操觚继前辙。

秦观


卷二十七


钦定四库全书

石湖诗集卷二十七

宋　范成大　撰

四时田园杂兴六十首【并引】

淳熙丙午沉疴少纾复至石湖旧隐野外即事辄书一絶终岁得六十篇号四时田园杂兴

柳花深巷午鸡声桑叶尖新緑未成坐睡觉来无一事满窗晴日看蚕生

土豪欲动雨频催万草千花一饷开舍後荒畦犹緑秀邻家鞭笋过墙来

高田二麦接山青傍水低田绿未耕桃杏满村春似锦踏歌椎鼓过清明

老盆初熟杜茅柴携向田头祭社来巫媪莫嫌滋味薄旗亭官酒更多灰

社下烧钱鼓似雷日斜扶得醉翁囬青枝满地花狼籍知是儿孙鬬草来

骑吹东来里巷喧行春车马閙如烟系牛莫碍门前路移系门西碌碡边

寒食花枝揷满头蒨裙青袂几扁舟一年一度游山寺不上灵岩即虎丘

郭里人家拜埽囬新开醪酒荐青梅日长路好城门近借我茅亭煖一杯

步屧寻春有好怀雨余蹄道水如杯随人黄犬搀前去走到溪边忽自回

种园得果厪偿劳不奈儿童鸟雀搔已揷棘针樊笋径更铺渔网盖樱桃

吉日初开种稻包南山雷动雨连宵今年不欠秧田水新涨看看拍小桥

桑下春蔬绿满畦松心青嫩芥薹肥溪头洗择店头卖日暮裹盐沽酒归

右春日田园杂兴十二絶

紫青蓴菜卷荷香玉雪芹芽拔薤长自撷溪毛充晚供短蓬风雨宿横塘

湖莲旧荡藕新翻小小荷钱没涨痕斟酌梅天风浪紧更从外水种芦根

胡蝶双双入菜花日长无客到田家鸡飞过篱犬吠窦知有行商来买茶

湔裙水满緑苹洲上已微寒懒出游薄暮蛙声连晓閙今年田稻十分秋【吴下以上巳蛙鸣则知无水灾】

新绿园林晓气凉晨炊蚤出看移秧百花飘尽桑麻小夹路风来阿魏香

三旬蚕忌闭门中邻曲都无步往踪犹是晓晴风露下采桑时节暂相逢

污莱一棱水周围岁岁蜗庐没半扉不看茭青难护岸小舟撑取葑田归

茅针香软渐包茸蓬□甘酸半染红采采归来儿女笑杖头高挂小筠笼

谷雨如丝复似尘煮瓶浮蜡正尝新牡丹破萼樱桃熟未许飞花减却春

雨後山家起较迟天窗晓色半熹微老翁欹枕听莺啭童子开门放燕飞

海雨江风浪作堆时新鱼菜逐春囬荻芽抽笋河魨上楝子开花石首来

乌鸟投林过客稀前山烟瞑到柴扉小童一棹舟如叶独自编阑鸭阵归

右晚春田园杂兴十二絶

梅子金黄杏子肥麦花雪白菜花稀日长篱落无人过惟有蜻蜓蛱蝶飞

五月吴江麦秀寒移秧披絮尚衣单稻根科斗行如块田水今年一尺寛

二麦俱秋斗百钱田家唤作小丰年饼炉饭甑无饥色接到西风熟稻天

百沸缲汤雪涌波缲车嘈囋雨鸣簔桑姑盆手交相贺绵茧无多丝茧多

小妇连宵上绢机大耆催税急于飞今年幸甚蚕桑熟留得黄丝织夏衣

下田戽水出江流高壠翻江逆上沟地势不齐人力尽丁男长在踏车头

昼出耘田夜绩麻村庄儿女各当家童孙未解供耕织也傍桑隂学种瓜

槐叶初匀日气凉葱葱鼠耳翠成双三公只得三株看闲客清隂满北窗

黄尘行客汗如浆少住侬家漱井香借与门前磐石坐柳隂亭午正风凉

千顷芙蕖放棹嬉花深迷路晚忘归家人暗识船行处时有惊忙小鸭飞

采菱辛苦废犂鉏血指流丹鬼质枯无力买田聊种水近来湖面亦收租

蜩螗千顷沸斜阳蛙黾无边聒夜长不把痴聋相对治梦魂争得到藜牀

右夏日田园杂兴十二絶

?菊垂珠滴露红两蛩相应语莎丛虫丝罥尽黄葵叶寂历高花侧晚风

朱门巧夕沸欢声田舍黄昏静掩扃男解牵牛女能织不须徼福渡河星

橘蠧如蠺入化机枝间垂茧似蓑衣忽然蜕作多花蝶翅粉才乾便学飞

静看檐蛛结网低无端妨碍小虫飞蜻蜓倒挂蜂儿窘催唤山童为解围

垂成穑事苦艰难忌雨嫌风更怯寒牋诉天公休掠剩半偿私债半输官

秋来只怕雨垂垂甲子无云万事宜获稻毕工随晒谷直须晴到入仓时

中秋全景属潜夫棹入空明看太湖身外水天银一色城中有此月明无

新筑场泥镜面平家家打稻趂霜晴笑歌声里春雷动一夜连枷响到明

租船满载候开仓粒粒如珠白似霜不惜两锺输一斛尚赢糠核饱儿郎

菽粟瓶罂贮满家天教将醉作生涯不知新滴堪篘未今岁重阳有菊花

细捣枨虀买鱠鱼西风吹上四腮鲈雪松酥腻千丝缕除却松江到处无

新霜彻晓报秋深染尽青林作缬林惟有橘园风景异碧丛丛里万黄金

右秋日田园杂兴十二絶

斜日低山片月高睡余行药绕江郊霜风扫尽千林叶闲倚筇枝数鹳巢

炙背檐前日似烘煖醺醺後困蒙蒙过门走马何官职侧?笼鞭战北风

屋上添高一把茅密泥房壁似僧寮从教屋外隂风吼卧听篱头响玉箫

松节然膏当烛笼凝烟如墨暗房栊晚来拭尽南窗纸便觉斜阳一倍红

乾高寅缺筑牛宫巵酒豚蹄酹土公牯?无瘟犊儿长明年添种越城东

放船闲看雪山晴风定奇寒晚更凝坐听一篙珠玉碎不知湖面已成氷

拨雪挑来踏地菘味如密藕更肥醲朱门肉食无风味只作寻常菜把供

榾柮无烟雪夜长地炉煨酒煖如汤莫嗔老妇无盘飣笑指灰中芋栗香

煮酒春前腊後蒸一年长飨瓮头清廛居何似山居乐秫米新来禁入城

黄纸蠲租白纸催皂衣旁午下乡来长官头脑冬烘甚乞汝青钱买酒回

探梅公子欵柴门枝北枝南总未春忽见小桃红似锦却疑侬是武陵人

村巷冬年见俗情邻翁讲礼拜柴荆长衫布缕如霜雪云是家机自织成

右冬日田园杂兴十二絶

自晨至午起居饮食皆以墙外人物之声为节戏书四絶

巷南敲板报残更街北弹丝行诵经已被两人惊梦断谁家风鸽闘鸣铃

菜市喧时窗透明饼师叫後药煎成闲居日出都无事惟有开门扫地声

北砦教囬挝鼓远东禅饭熟打钟频小童三唤先生起日满东窗煖似春

起傍东窗手把书华颠种种不禁梳朝餐欲到须巾里已有重来晚市鱼

舫斋信笔

燕居故可乐病卧翻可怜身闲傥更健其人半神仙既无扬州鹤龙种任吾年南斋深而明略似西江船船中何所有药气杂炉烟亲朋稀老伴暂来即飘然秋蝇独恋恋终朝相扑缘霜晴日色浓窗纸烘春妍但愁添眼花瞑坐聊参禅困从定中生瞢腾梦相牵三昧未得力十魔方现前欠伸付一笑朽腐难琱镌东蓝午斋动风顺钟鼓传家人亦相呼趣具先生餐牛呞能几何蝉腹易便便此日虽可惜姑付食与眠

病中不复问节序四遇重阳既不能登高又不觞客聊书老怀

四时变迁翻覆手百卉於人亦何有骚客颠诗亦狂酒强惜黄花爱重九少年习气似陶公采采金英满衣袖携壶木末最关情欹?风前几搔首馋吻偏怜粽栗香新衣不管囊萸臭贪将节物趁遨头肯向宾筵称病叟如今衰飒悟空华现在去来飞电走登临旧迹如梦断觞咏故人多骨朽百年长短随隙驹万化陈新直刍狗不堪把玩堪一笑安用岁时歌拊缶家人亦复探新篘插花洗醆为翁夀蒲团困坐眼慵开莫把故情看老丑挽须儿女太痴生更问今年有诗否

阊门初泛二十四韵【淳熙丙午重九後十日家人辈以余久病适新修小舫劝扶头一出以醸袚屯滞遂至北城检校桃花坞出关傍漕河望枫桥横塘中路而还故有即事咏景唐律之作】

好在驰烟路平生载酒行摧藏身久病契阔岁频更昨夜灯花晓今朝稻把晴出门新梦境触目旧诗情水远推篷眩天寛倚柁惊转湾添纤挽罨岸并篙撑舫後装儿女舻前酌弟兄醅香新麴嫩茗味小春轻红皱分霜果黄蔫捻夕英缬林踈露屋朱阁静临城桃坞论今昔枫桥管送迎山腰樵担动木末酒旗明竟日窑烟直中流塔影横数帆残照满一笛暮江平?网枫边桁牵罾柳际棚岫云萦石住田水穴堤鸣过渡牛归速穿篱犬吠狞鱼寒犹作阵鴈远更闻声急?潮痕出踈钟暝色生邻翁欣问讯逋客愧寒盟一昨成归卧於今负耦耕生涯都塌飒心曲漫峥嵘猿鹤休多怨菰蓴尚可羹药囊吾厌苦扶惫且班荆

小春海棠来禽

东君好事惜年华偏爱荒园野老家一任西风管揺落小春自管数枝花

丙午东宫夀诗

国絫丁年盛天开甲观祥黄离增焕炳赤伏衍明昌一日三天见元辰万国康姿神辉玉裕德业灿金相书圣规宸藻文心俪汉章乾坤参久大日月并升常祖武瞻兴庆亲庭拱未央晨昏两慈壼诗礼一贤王道统家传正炎图国本强桑弧仍谷旦铜律又清商旧事兰猗殿新凉桂子香黄华先浥露青女缓行霜史贺星同轨农歌稼涤塲与龄占梦帝多祜叶思皇磐石重山固灵源少海长三宫同夀域岁岁颂无疆

重阳後菊花二首

寂莫东篱湿露华依前金靥照泥沙世情儿女无高韵只看重阳一日花

过了登高菊尚新酒徒诗客断知闻恰如退士垂车後势利交亲不到门

骤寒吟

九月奇寒前未闻巷南巷北无行人冥凌尽用大冬手肯为岁华留小春隂风吹雨作氷屑駞裘如铁绵裘折可怜篱下木芙蓉不独宜霜更宜雪

重阳後半月天气温丽忽变奇寒晦日大雪乡人御冬之计多未办

狂颷吹小春刮面剧剑鋩云气泼浓墨午窗变曛黄六花大如掌浩荡来无乡青女正熟睡不记行新霜寒暑故密移滕巽乃尔狂南邻炭未买北邻绵未装敢论酒价涌束薪逾桂芳岂不解蚤计善舞须袖长频年田薄收十家九空囊被冻知不免但恨太怱忙今朝复何朝晴色挂屋梁人物各解严儿童笑相将熙如谷黍温免作沟木僵两邻报无恙为汝歌慨慷

戏咏絮帽【简伯俊传此様睡中甚御寒气】

尖斜细撮似兜鍪紧护风寒煖白头不解兵前当箭凿解令晓枕睡??

雪中送炭与龚养正【立春前五日】

谁与幽人煖直身筠笼冲雪送乌薪烦君笑领婆欢喜探借新年五日春

代门生作立春书门贴子诗四首

煖日黄金柳光风白玉梅门阑开夀域人物满春台有喜何须药无尘即是仙壶中春日月聊数八千年草木沾云露峰峦近璧奎新春行乐处南北共花溪日月添书帙湖山引杖藜賸周花甲子多醉玉东西

石湖诗集卷二十七








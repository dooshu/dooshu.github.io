【回宫教丘寺丞书〈熙宁三年六月〉】

右修启。不聆嘉话，忽已再期。晚节无堪，久思归于南亩；上恩未忍，犹复委于东州。但谋屏迹以深藏，敢冀时髦之枉顾？远贻诲问，实慰病衰，示之进退之方，励以始终之节。爱人不苟，知君子之用心；服义甚高，俾懦夫之有立。仰衔眷与，徒极佩铭。载嗟疾恙之攻，兼以年龄之迫。虽请缨自效，岂不窃慕于功名；而伏枥已疲，第恐难胜于鞭策。未期披款，徒以倾驰。暑伏方炎，襟灵善啬。区区之恳，敷布奚殚。


云海子序


扬子云白首著《太玄经》，殚竭心力，而世无有称之者，独桓谭以为必传。今人读其书，谓如《坟》《典》《丘》《索》，谈艺者必归焉，而不知当时人以为只足覆瓿云耳。夫流俗之情，好追慕往古而轻忽俦类，信其习见，而奇所希闻。世人亲见扬子云名位不显，又其所著非浅见闻易用窥测，其见诋诃宜矣。微独子云，即古岩穴之士殚精神于毫素者，有不以穷约自发愤者哉？其堙灭而无闻者，又何可胜道哉！

云海子遁世绝俗，闭门不交当世，而好著书，至老不倦。所著有《太平本论》《玄叩集》。余读《太平本论》，上穷皇农之化，下述道德之意，大极寥廓之宇，细入肖翘之变，可谓辨矣。至读《玄叩集》，则又穷极幽深，钩致隐赜，索玄珠于象罔，叩寂寞而求声。吁，又何其闳览博物君子乎！观其托意幽远，铸词险峻，读者至不能以句，又乌能究其指归？则世之知之者，盖亦希矣。嗟呼！云海子幸无轻出其书，世有博极达观如桓谭者，必将特垂赏鉴，而何计乎流俗之知与不知哉！作《云海子序》。






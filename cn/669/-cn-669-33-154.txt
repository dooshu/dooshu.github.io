154　少陵詩東屯稻田一百頃　東屯爲公孫述留屯之所　東屯稻米蜀第一　王龜齡東屯詩


少陵夔州歌詩：「東屯稻田一百頃，北有澗水通青苗。」東屯，乃公孫述留屯之所，距白帝城五里，案：杜詩箋引此條，此句下有「東屯之田可百許頃」八字。稻米爲蜀第一。郡給諸官俸廩，以高下爲差，帥漕月得九斗。王龜齡東屯詩云：「少陵别業古東屯，一飯遺忠畎畝存。我輩月叨官九斗，須知粒粒是君恩。」【原注】東屯有青苗陂。

【元圻案】祝穆方輿勝覽：「東屯有青苗陂，杜詩云：『東屯稻田一百頃，北有澗水通青苗。』又云：『東屯復瀼西，一種住青溪。』東屯之田可得百許頃，稻米爲蜀第一云云。」與此條略同。






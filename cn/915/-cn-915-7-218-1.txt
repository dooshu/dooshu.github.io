◇与王僧虔书

五常之始，文武为先，文则经纬天地，武则拨乱定国。仆一门虽谢文通，乃忝武达。群从姑叔，三媾帝室，祖兄二世，糜躯奉国，而致子侄饿死草壤。去冬今春，频荷二敕，既无中人，屡见蹉夺。经涉五朔，逾历四晦，书牍十二，接觐六七，遂不荷润，反更曝鳃。九流绳平，自不宜独苦一物，蝉服龟肠，为日已久。饥虎能吓，人遽与肉，饿麟不噬，谁为落毛。去冬乞豫章丞，为马超所争；今春蒙敕南昌县，为史偃所夺。二子勋荫人才，有何见胜。若以贫富相夺，则分受不如。身虽孤微，百世国士，姻媾位宦，亦不後物。尚书同堂姊为江夏王妃，檀同堂姑为南谯王妃；尚书妇是江夏王女，檀祖姑嫔长沙景王；尚书伯为江州，檀祖亦为江州；尚书从兄出身为後军参军，檀父释褐亦为中军参军。仆於尚书，人地本悬，至於婚宦，不肯殊绝。今通塞虽异，犹忝气类，尚书何事，乃尔见苦？泰始之初，八表同逆，一门二世，粉骨卫主，殊勋异绩，已不能甄，常阶旧途，复见侵抑。（《南齐书·王僧虔传》，元徽中迁吏部尚书，高平檀罢沅南令，僧虔以为征北板行参军，诉僧虔求禄不得，与僧虔书。）


卷六十一　伯夷列传第一

【索隐】：列传者，谓叙列入臣事迹，令可传於後世，故曰列传。【正义】：其人行迹可序列，故云列传。

夫学者载籍极博，犹考信於六?。诗书虽缺，

【索隐】：按：孔子系家称古诗三千馀篇，孔子删三百五篇为诗，今亡五篇。又书纬称孔子求得黄帝玄孙帝魁之书，迄秦穆公，凡三千三百三十篇，乃删以一百篇为尚书，十八篇为中候。今百篇之内见亡四十二篇，是诗书又有缺亡者也。

然虞夏之文可知也。

【索隐】：按：尚书有尧典、舜典、大禹谟，备言虞夏禅让之事，故云“虞夏之文可知也”。

尧将逊位，让於虞舜，舜禹之间，岳牧咸荐，乃试之於位，典职数十年，

【正义】：舜禹皆典职事二十馀年，然後践帝位。

功用既兴，然後授政。示天下重器，

【索隐】：言天下者是王者之重器，故庄子云“天下大器”是也。则大器亦重器也。

王者大统，传天下若斯之难也。而说者曰尧让天下於许由，

【正义】：皇甫谧高士传云：“许由字武仲。尧闻致天下而让焉，乃退而遁於中岳颍水之阳，箕山之下隐。尧又召为九州长，由不欲闻之，洗耳於颍水滨。时有巢父牵犊欲饮之，见由洗耳，问其故。对曰：‘尧欲召我为九州长，恶闻其声，是故洗耳。’巢父曰：‘子若处高岸深谷，人道不通，谁能见子？子故浮游，欲闻求其名誉。污吾犊口。’牵犊上流饮之。许由殁，葬此山，亦名许由山。”在洛州阳城县南十三里。

许由不受，耻之逃隐。及夏之时，有卞随、务光者。此何以称焉？

【索隐】：按：“说者”谓诸子杂记也。然尧让於许由，及夏时有卞随、务光等，殷汤让之天下，并不受而逃，事具庄周让王篇。【正义】：经史唯称伯夷、叔齐，不及许由、卞随、务光者，不少概见，何以哉？故言“何以称焉”，为不称说之也。

太史公曰：余登箕山，

【索隐】：盖杨恽、东方朔见其文称“余”，而加“太史公曰”也。

其上盖有许由冢云。孔子序列古之仁圣贤人，如吴太伯、伯夷之伦详矣。余以所闻由、光

【索隐】：谓太史公闻庄周所说许由、务光等。

义至高，

【索隐】：谓尧让天下於许由，由遂逃箕山，洗耳於颍水；卞随自投於桐水；务光负石自沈於卢水：是义至高。

其文辞不少概见，何哉？

【索隐】：按：概是梗概，谓略也。盖以由、光义至高，而诗书之文辞遂不少梗概载见，何以如此哉？是太史公疑说者之言或非实也。【正义】：概，古代反。

孔子曰：“伯夷、叔齐，不念旧恶，怨是用希。”“求仁得仁，又何怨乎？”余悲伯夷之意，睹轶诗可异焉。

【索隐】：谓悲其兄弟相让，又义不食周粟而饿死。睹音睹。轶音逸。谓见逸诗之文，即下采薇之诗是也。不编入三百篇，故云逸诗也。可异焉者，按论语云“求仁得仁，又何怨乎”。今其诗云“我安適归矣，于嗟徂兮，命之衰矣”。是怨词也，故云可异焉。

其传曰：伯夷、叔齐，孤竹君之二子也。

【索隐】：按：“其传”盖韩诗外传及吕氏春秋也。其传云孤竹君，是殷汤三月丙寅日所封。相传至夷、齐之父，名初，字子朝。伯夷名允，字公信。叔齐名致，字公达。解者云夷，齐，谥也；伯，仲，又其长少之字。按：地理志孤竹城在辽西令支县。应劭云伯夷之国也。其君姓墨胎氏。【正义】：本前注“丙寅”作“殷汤正月三日丙寅”。括地志云：“孤竹古城在卢龙县南十二里，殷时诸侯孤竹国也。”

父欲立叔齐，及父卒，叔齐让伯夷。伯夷曰：“父命也。”遂逃去。叔齐亦不肯立而逃之。国人立其中子。於是伯夷、叔齐闻西伯昌善养老，盍往归焉。

【索隐】：刘氏云：“盍者，疑辞。盖谓其年老归就西伯也。”

及至，西伯卒，武王载木主，号为文王，东伐纣。伯夷、叔齐叩马而谏曰：“父死不葬，爰及干戈，可谓孝乎？以臣弑君，可谓仁乎？”左右欲兵之。太公曰：“此义人也。”扶而去之。武王已平殷乱，天下宗周，而伯夷、叔齐耻之，义不食周粟，隐於首阳山，

【集解】：马融曰：“首阳山在河东蒲阪华山之北，河曲之中。”【正义】：曹大家注幽通赋云：“夷齐饿於首阳山，在陇西首。”又戴延之西征记云：“洛阳东北首阳山有夷齐祠。”今在偃师县西北。又孟子云：“夷、齐避纣，居北海之滨。”首阳山，说文云首阳山在辽西。史传及诸书，夷、齐饿於首阳凡五所，各有案据，先後不详。庄子云：“伯夷、叔齐西至岐阳，见周武王伐殷，曰：‘吾闻古之士，遭治世不避其任，遇乱世不为苟存。今天下闇，周德衰，其并乎周以涂吾身也，不若避之以絜吾行。’二子北至于首阳之山，遂饥饿而死。”又下诗“登彼西山”，是今清源县首阳山，在岐阳西北，明即夷、齐饿死处也。

采薇而食之。

【索隐】：薇，蕨也。尔雅云：“蕨，鳖也。”【正义】：陆玑毛诗草木疏云：“薇，山菜也。茎叶皆似小豆，蔓生，其味亦如小豆藿，可作羹，亦可生食也。”

及饿且死，作歌。其辞曰：“登彼西山兮，

【索隐】：按：西山即首阳山也。

采其薇矣。以暴易暴兮，不知其非矣。

【索隐】：谓以武王之暴臣易殷纣之暴主，而不自知其非矣。

神农、虞、夏忽焉没兮，我安適归矣？

【索隐】：言羲、农、虞、夏敦朴禅让之道，超忽久矣，终没矣。今逢此君臣争夺，故我安適归矣。

于嗟徂兮，命之衰矣！”

【索隐】：于嗟，嗟叹之辞也。徂者，往也，死也。言己今日饿死，亦是运命衰薄，不遇大道之时，至幽忧而饿死。

遂饿死於首阳山。由此观之，怨邪非邪？

【索隐】：太史公言己观此诗之情，夷、齐之行似是有所怨邪？又疑其云非是怨邪？

或曰：“天道无亲，常与善人。”若伯夷、叔齐，可谓善人者非邪？

【索隐】：又叙论云若夷、齐之行如此，可谓善人者邪，又非善人者邪，亦疑也。

积仁絜行如此而饿死！且七十子之徒，仲尼独荐颜渊为好学。然回也屡空，糟糠不厌，

【索隐】：厌者，饫也，不厌谓不饱也。糟糠，贫者之所餐也，故曰“糟糠之妻”是也。然颜生箪食瓢饮，亦未见“糟糠”之文也。

而卒蚤夭。天之报施善人，其何如哉？盗蹠日杀不辜，

【索隐】：“蹠”及注作“跖”，并音之石反。按：盗蹠，柳下惠之弟，亦见庄子，为篇名。【正义】：按：蹠者，黄帝时大盗之名。以柳下惠弟为天下大盗，故世放古，号之盗蹠。

肝人之肉，

【索隐】：刘氏云“谓取人肉为生肝”，非也。按：庄子云“跖方休卒太山之阳，脍人肝而餔之”。

暴戾恣睢，

【索隐】：暴戾谓凶暴而恶戾也。邹诞生恣音资，睢音千馀反。刘氏恣音如字，睢音休季反。恣睢谓恣行为睢恶之貌也。【正义】：睢，仰白目，怒貌也。言盗蹠凶暴，恶戾，恣性，怒白目也。

聚党数千人横行天下，竟以寿终。

【集解】：皇览曰：“盗跖冢在河东大阳，临河曲，直弘农华阴县潼乡。”按：盗跖即柳下惠弟也。【索隐】：直音如字。直者，当也。或音值，非也。潼音同。按：潼，水名，因为乡，今之潼津关是，亦为县也。【正义】：括地志云：“盗跖冢在陕州河北县西二十里。河北县本汉大阳县也。又今齐州平陵县有盗跖冢，未详也。”

是遵何德哉？

索隐言盗蹠无道，横行天下，竟以寿终，是其人遵行何德而致此哉？

此其尤大彰明较著者也。

【索隐】：按：较，明也。言伯夷有德而饿死，盗蹠暴戾而寿终，是贤不遇而恶道长，尤大著明之证也。

若至近世，操行不轨，专犯忌讳，而终身逸乐，

【索隐】：谓若鲁桓、楚灵、晋献、齐襄之比皆是。

富厚累世不绝。或择地而蹈之，

【索隐】：谓不仕暗君，不饮盗泉，裹足高山之顶，窜迹沧海之滨是也。【正义】：谓北郭骆、鲍焦等是也。

时然後出言，

【索隐】：按：论语“夫子时然後言”。

行不由径，

【索隐】：按：论语澹台灭明之行也。

非公正不发愤，而遇祸灾者，不可胜数也。

【索隐】：谓人臣之节，非公正之事不感激发愤。或出忠言，或致身命，而卒遇祸灾者，不可胜数。谓龙逢、比干、屈平、伍胥之属是也。

余甚惑焉，傥所谓天道，是邪非邪？

【索隐】：太史公惑於不轨而逸乐，公正而遇灾害，为天道之非而又是邪？深惑之也。盖天道玄远，聪听暂遗，或穷通数会，不由行事，所以行善未必福，行恶未必祸，故先达皆犹昧之也。【正义】：傥音他荡反。傥，未定之词也。为天道不敢旳言是非，故云傥也。

子曰“道不同不相为谋”，亦各从其志也。

【正义】：太史公引孔子之言证前事也。言天道人道不同，一任其运遇，亦各从其志意也。

故曰“富贵如可求，虽执鞭之士，吾亦为之。

【集解】：郑玄曰：“富贵不可求而得之，当脩德以得之。若於道可求而得之者，虽执鞭贱职，我亦为之。”

如不可求，从吾所好”。

集解孔安国曰：“所好者古人之道。”

“岁寒，然後知松柏之後凋”。

【集解】：何晏曰：“大寒之岁，众木皆死，然後松柏少凋伤；平岁众木亦有不死者，故须岁寒然後别之。喻凡人处治世，亦能自脩整，与君子同，在浊世然後知君子之正不苟容也。”

举世混浊，清士乃见。

【索隐】：老子曰：“国家昏乱，始有忠臣”，是举代混浊，则士之清絜者乃彰见，故上文“岁寒然後知松柏之後彫”，先为此言张本也。【正义】：言天下泯乱，清絜之士不挠，不苟合於盗跖也。

岂以其重若彼，其轻若此哉？

【索隐】：按：谓伯夷让德之重若彼，而采薇饿死之轻若此。又一解云，操行不轨，富厚累代，是其重若彼；公正发愤而遇祸灾，是其轻若此也。【正义】：重谓盗跖等也。轻谓夷、齐、由、光等也。

“君子疾没世而名不称焉。”

【索隐】：自此已下，虽论伯夷得夫子而名彰，颜回附骥尾而行著，盖亦欲微见己之著撰不已，亦是疾没世而名不称焉，故引贾子“贪夫徇财，烈士徇名”是也。又引“同明相照，同类相求”，“云从龙，风从虎”者，言物各以类相求。故太史公言己亦是操行廉直而不用於代，卒陷非罪，与伯夷相类，故寄此而发论也。【正义】：君子疾没世後惧名堙灭而不称，若夷、齐、颜回絜行立名，後代称述，亦太史公欲渐见己立名著述之美也。

贾子曰：

索隐贾子，贾谊也。谊作鵩鸟赋云然，故太史公引之而称“贾子”也。

“贪夫徇财，

【正义】：徇，才迅反。徇，求也。瓚云：“以身从物曰徇。”

烈士徇名，夸者死权，

【索隐】：言贪权势以矜夸者，至死不休，故云“死权”也。

众庶冯生。”

【索隐】：冯者，恃也，音凭。言众庶之情，盖恃矜其生也。邹诞本作“每生”。每者，冒也，即贪冒之义。【正义】：太史公引贾子譬作史记，若贪夫徇财，烈士徇名，夸者死权，众庶冯生，乃成其史记。

“同明相照，

【索隐】：已下并易系辞文也。

同类相求。”

【正义】：天欲雨而柱礎润，谓同德者相应。

“云从龙，风从虎，

【集解】：王肃曰：“龙举而景云属，虎啸而谷风兴。”张璠曰：“犹言龙从云，虎从风也。”

圣人作而万物睹。”

【集解】：马融曰：“作，起也。”【索隐】：按：又引此句者，谓圣人起而居位，则万物之情皆得睹见，故己今日又得著书言世情之轻重也。【正义】：此有识也。圣人有养生之德，万物有长育之情，故相感应也。此以上至“同明相照”是周易乾象辞也。太史公引此等相感者，欲见述作之意，令万物有睹也。孔子殁後五百岁而己当之，故作史记，使万物见睹之也。太史公序传云：“先人有言：‘自周公卒五百岁而有孔子，孔子卒後至於今五百岁，有能绍名世，正易传，继春秋，本诗书礼乐之际，意在斯乎！’小子何敢让焉。”作述六经云：“易著天地阴阳四时五行，故长於变。礼经纪人伦，故长於行。书记先王之事，故长於政。诗记山川谿谷禽兽草木牝牡雌雄，故长於风。乐乐所以立，故长於和。春秋辨是非，故长於治人。是故礼以节人，乐以发和，书以道事，诗以达意，易以道化，春秋以道义。拨乱世反之正，莫近於春秋。”按：述作而万物睹见。

伯夷、叔齐虽贤，得夫子而名益彰。

【正义】：伯夷、叔齐虽有贤行，得夫子称扬而名益彰著。万物虽有生养之性，得太史公作述而世事益睹见。

颜渊虽笃学，附骥尾而行益显。

【索隐】：按：苍蝇附骥尾而致千里，以譬颜回因孔子而名彰也。

岩穴之士，趣舍有时若此，类名堙灭而不称，悲夫！

【正义】：趣音趋。舍音舍。趣，向也。舍，废也。言隐处之士，时有附骥尾而名晓达；若堙灭不称数者，亦可悲痛。

闾巷之人，欲砥行立名者，

【正义】：砥音旨。砺行脩德在乡闾者，若不讬贵大之士，何得封侯爵赏而名留後代也？

非附青云之士，恶能施于後世哉？

【索隐述赞】天道平分，与善徒云。贤而饿死，盗且聚群。吉凶倚伏，报施纠纷。子罕言命，得自前闻。嗟彼素士，不附青云！








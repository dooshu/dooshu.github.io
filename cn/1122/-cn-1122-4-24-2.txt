莲贞仙子


［清］王 韬

钱万选，字孟青，济南人。幼喜读书，不问户外事。弱冠，父母俱丧，惟一老仆应门。家故中人资，供饔飧外，尚有所余。生日事诵读，人有以婚事请者，辄却之。济南城北有一寺，曰崇仁古刹也，相传为六朝时所敕建，香火颇盛。红墙绀 [1] 宇、楼阁参差中，有亭台池馆之胜。池中植白菡萏 [2] 数百本，花时清香彻远近。生固与住持僧相稔，夏日僦居为逭暑 [3] 计。生自移居寺中，日则吟诗，夜则弹琴，焚香静坐，俗虑顿消。

一夕，甫欲就枕，忽听窗西所设之琴无故自鸣。初尚抑塞，继则悠扬宛转，颇堪入拍。细聆之，似效己调而未成者。生大为骇异，急欲起而觅之，声顿绝。明日友来，偶话其异。友曰：“此必灵狐之所为也。可收之为琴弟子，彼必有以报子。”于是生至夜阑月上，饭罢茶余，必弹数弄，习以为常。

生偶赴友人宴，返已宵深，酒酣渴甚。觅茗，则壶中已罄；呼僮起瀹，睡声正鼾。忽见倩影亭亭，立于床前，双玉手捧一白磁瓯以进。啜之，则茗也。啜苦咽甘，香沁肺腑。醉中不辨为谁，昏然睡去。及醒，则已红日三竿，亦不复忆前事。生作诗词，多系草稿，未及缮写，偶置案头，翌日视之，则已钞清本，铁画银钩，字迹娟秀。生不辨为何人手笔，得之狂喜。时荷花盛开，生方坐池上，凭栏纳凉，见远处莲盖忽动，有小娃自万花丛中荡桨而至，手持一书投生。生阅之，上云：“绛帷女弟子莲贞奉书：敬屈文旆辱临，借攀清话。荷花深处，柴门临水者，即儿家也。已具樽酒以待，特遣扁舟奉迓。其勿辞。”生讶其初不相识，何得来此。其婢年仅十二龄许，雾縠霞绡，丰姿绰约。询其名，曰：“丽娥。”问其家在何处，则笑指池东曰：“距此不远。”问何人相招，则曰：“君去自知。”生视其舟，仅可容身。自念：“荡桨采莲，亦属韵事。姑践其约，当复不恶。”



舟行约半里许，荷花转盛。复见二艇自花间出，亦并垂髫女子也，皆盼生而笑，曰：“佳客至矣。姑以阿丽邀客久不至，特令侬来促驾耳。”须臾，舟已傍岸。岸上杨柳垂丝，芙蓉结蕊，杂花如锦，芳草成茵，别有一世界。三鬟即款双扉，导生径入。生见正室五楹，备极华丽。由回廊曲折以行，另辟一院，绮楼复室 [4] ，雾阁云窗，迥非尘境。一女子临窗兀坐，焚香鼓琴。见生至，其声遽止，向生裣衽，自称女弟子。生茫然不知所对。女子娇姿艳质，仪态万方，谓生曰：“儿以裙衩弱品，粉黛微姿，获侍门墙，得亲教泽，斯固三生之深幸，百岁之良缘也。今日惠然肯来，良为欣慰。”即令婢媪设席于水晶帘底，雪藕冰脯，芬流齿颊，肴馔络绎，俱不识何名。女巡环劝饮，倍极殷勤。其酒作绿色，香沁鼻观。女曰：“此即‘碧筒杯’也。饮之辟暑。”生辞以量不能胜。女笑曰：“嘉会甫饮，必当尽醉。”爰命三鬟歌以相侑。丽娥声尤清彻，脆堪裂帛，响可遏云，生尤为击赏，频回顾之，注目不瞬。丽娥歌罢，始觉颊晕红潮，低首拈带。女因指谓生曰：“君如属意，请携之归，以供洒扫役，何如？”生曰：“此何敢望！”宴半，夕阳已匿，月影将升，女命呼夜光来。婢乃于箧中出明珠十二颗，悬于庭际，光辉皎洁，大地洞明，曲处暗陬，纤悉毕现。生抚掌称奇，因谓女曰：“卿殆嫦娥化身，非人间所有也。”女笑不答。酒罢撤席，命以琴进。生正触所好，为之抚缦操弦，竭生平伎俩，特奏一曲。女亟称善，亦效之，音节不爽累黍 [5] 。生大加赞赏，曰：“世间岂有此慧心女子哉！”月上更阑，生欲辞去。女请留宿，即唤丽娥往携衾枕，开西阁门而入。斗室精洁，绝无纤尘，湘帘棐几，砚匣笔床，位置楚楚。生于几上见诗一册，署曰《莲子居吟稿》。展阅之，前半皆己平日诗词，后半则莲贞和作也，诗词并吐属清新，不作一凡语。生不禁拍案叫绝，曰：“卿真可为女青莲矣！”女方与生谈诗，丽娥阖扉遽去。生亦倦甚，拥女并入罗帏，不知东方之既白。女晓妆既竟，忽更盛服再拜，向生曰：“妾此身已属君矣，愿侍巾栉，幸毋遐弃！”生曰：“余本未授室，嘉耦是求。今既得卿，良惬素愿。”于是引喻河山，指盟日月，比翼连枝，始终弗渝。女仍命丽娥放櫂送生归。由是花晨月夕，时相往来。



荏苒年余，忽有方外羽士从罗浮 [6] 来，下榻僧舍。见生，蹙然曰：“君迩来必有奇遇，此花妖也。若不早绝，恐有性命忧。”生愠然作色，曰：“炼师 [7] 世外人，何预人家闺阃事！乌有艳同花月，丽若神仙，而为祸水者哉！即妖，亦当非噬人者。子休矣，毋多谈！”

生过女所，偶话此事，女泫然泣曰：“妾与君殆缘尽矣！此所谓风月窝之情魔，姻缘簿之孽障也！”言讫，欷歔不已。即唤厨娘作咄嗟筵 [8] ，“行与郎君为长别矣！”生曰：“余惟不信此言，故以告卿。世之负情人，方且惧死贪生，急求方术矣；余恨不得运慧剑 [9] 以斩之！”女乃转悲为喜，曰：“桑中 [10] 之行，原非久计；戴月披星，携云握雨，此岂伉俪者所宜？城北王氏别墅，妾将往赁，略加修葺，便可作青庐。”因出箧中黄金百两畀生，曰：“以此摒挡婚事，务极华美，勿使人诮小家举止也。”

生一如女命。择吉迎亲，驺骑烜赫，戚串往贺者如云。三日庙见，得瞻女貌者，无不惊为天仙。女令生招道士来，肃之上坐，女靓妆炫服，出而相见。道士衣服内外皆书符箓，袖中隐持天蓬尺 [11] ，见女即戟指作诀，口喃喃念咒，骤出天蓬尺击女。女毫无所畏，捽其尺掷之地。丽娥自内出，举溺器罩其首，粪秽淋漓，下沾襟袖。道士踉跄遁走，见者无不鼓掌大笑，谓：“处置若辈，宜以此法。孰令其丰干饶舌 [12] 哉！”



女自结缡后，唱随相得，毫无所异。丽娥渐长，益复苗条，圆姿替月，晕脸生霞，见者不知为青衣中人。女令生纳为小星，置之后房。其二鬟一曰萼仙，一曰蓉香，袅娜轻盈，并皆佳妙，次第选入画屏，备生妾媵。生此时拥艳姬，住名园，日与女饮酒赋诗，虽南面王不易此乐也。

数年间，女生二子，三姬各产一男。生亦登贤书，捷南宫，榜下选授粤东博罗令。挈眷赴任，治民诘盗，除弊剔奸，政治肃然，闾阎无不沾其实惠。三年解任入都，生偕友游罗浮，女亦请从。因与三姬皆易男子妆以往，山中游历几遍，宿黄龙观中。道士香根知生为贵官，接待殷勤，迥逾常数。钟钦光孝廉为观中住持，仰生德政，供奉极丰。观中有一道士，若甚相稔，偶与谈游踪，自言曾客济南，乃恍然知即前度相逢者也。因戏曰：“炼师法术高妙，果能治妖否？”道士夸在济南曾治花妖，口讲手画，极鸣得意。女在旁，不觉咥然一笑。道士继访生仆从，始知生固济南人，惭而逸去。

翌日，生下山，忽于林莽中突出一猛虎，毛色斑斓，狂风陡作，叶簌簌下堕。虎向女扑来。仆从相顾无人色。女从容自若，于口中吐一莲花，从空下坠，正中虎背，虎负痛作人立，皮划然脱去，乃一道士也。女谓道士曰：“汝两次犯我，本应杀却，以奉仙戒赦汝。汝可速去。”道士蒲伏叩首认罪。自此群知女为非常人。

——《后聊斋志异》





【赏析】

世固有貌似而神远、失之毫厘而差之千里者，在诗文，则雄之与横、豪之与粗、巧之与纤、淡之与枯是也，在鬼神，则妖与之仙是也。妖与仙，其貌皆似人，而一害人，一惠人，其神则远矣。

本篇中，济南钱生所僦居之崇仁古寺，白莲既多至数百本，又当长夏之时，清香正盛，然则此间将有花妖耶？抑有花仙耶？读者固当疑之。因读者之疑，作者乃故布疑阵，诱读者步步深入，步步猜疑，不至篇终，不肯解疑。此作者之善于为文、巧于构篇处也。

某夕，钱生闻其琴无故自鸣，且琴调类己所弹，觅之而不见人，此钱生之不得不疑也。质疑于友，友谓是“灵狐”。狐者介于妖与仙，在善恶之间，可以蛊人，可以报人。而钱生不深思之，但求其报，每弹琴思有以招之。若狐是仙狐，读者将为钱生喜；若狐是妖狐，则将为钱生危。

又某夕，钱生醉归索茗，竟有亭亭之倩影，奉香茗于床前而进之。此事钱生虽醉来失记，然往日草稿，尽已钞清，此则历历于目前，明告生曰：我将骎骎然近君矣！若真是仙，则钱生见娟秀之手迹而狂喜，固当也；若竟是妖，则将为之奈何？

池荷开至极盛矣，而莲中亦终有丽娃出矣。小妖乎？仙使乎？读者固当问之，而钱生则不问，一睹小使之丰姿绰约，即欣欣然同载而往，了不以为疑。钱生不疑，而读者之疑兹大矣。

小舟曲曲而进，果然别有世界，其外则芳草杨柳，其内则绮楼雾阁。仙境乎？幻境乎？有丽人焉，仪态万方，款款有情，既自居门墙弟子，又托百年良缘。妖媚乎？仙家乎？筵席之间，果脯酒肴之珍异，非凡间之所睹；小鬟清歌之脆响，非凡间之所闻；夜光明珠之辉洁，非凡间灯烛之可拟。真仙家之固有乎？抑花妖窃之仙界乎？恍惚中不能辨。此间百物愈近于仙，而读者之疑愈深：果是仙也，则钱生之后福无穷矣；果是妖也，则钱生之后患亦无穷矣。

钱生之弦曲，丽人皆能效之，钱生之诗词，丽人皆已和之：丽人之留意于生，固已久矣；丽人之属意于生，亦已深矣。故其宵则携入罗帏，晓则请侍巾栉，已不出读者之意外。唯生既偕鱼水之欢，又誓比翼之盟，则不能不令读者喜忧参半：若从此攀得仙缘，是可喜也；若从此交上魔运，是可忧也。

生与女往来，荏苒年余矣，此间是凡胎渐换以仙骨乎？是精髓渐吸于妖魔乎？有罗浮道士为作一提喝，曰：花妖也，不绝之，当有性命之忧。罗浮山，道家之洞天福地，其道士，当大有识见，读者不能疑其所言皆诬。而生峻拒之，曰：非妖也，即妖亦非害人者。然妖固不能不害人，生之言也，大有识见乎？大谬不然乎？

及女闻道士言，即泣下欲作别。此仙姝不堪冤诬乎？抑妖媚之故作姿态、以退为进乎？读者至此，当茫然矣。而钱生始则慰以软语，终则许以大礼，是乃长固仙缘之美事乎？抑为执迷不悟之昏愦乎？读者至此，当亟盼一见分晓。

婚后三日，道士不至而女自招之，显然有恃无恐。而道士虽跳踣作法，卒不免粪秽满头而遁。读至此，非但当时见者无不鼓掌大笑，读者亦当拊掌大快曰：是仙乎！是仙乎！道士信诬矣，仙姝不我欺也！此心惴惴半日，今乃疑虑顿失矣。于是追思钱生前番之艳遇，复观其婚后贤妻美妾，饮酒赋诗之乐，当不觉羡而欣之矣。

然终有余疑焉：此女若果是仙，何未尝一睹其仙术。此疑不释，或者当云：道士法术未精耳，道高一尺、魔高一丈，亦常事也；若不见仙术胜道术，则终疑是妖术压法术。于是行文至篇末，作者乃冰释前疑：道士所化之斑斓虎终被莲姑以一莲花击破，莲姑且云：“奉仙戒赦汝。”千呼万唤，至此始出一“仙”字。而“仙”字既出，全篇亦戛然作结矣。读者恍然之余，再诵前文，当亦如食雪藕冰脯、仙芬流香矣。

本篇之妙，尽在于此：行文在仙、妖之间，恍恍惚惚；处处仙踪，而夹入友人之“狐”说，道士之“妖”说，令人读来飘飘然在似信非信之间，图之不穷，匕首亦不见。此类谋篇，最可引人入胜。

本篇其他则不足称道。通篇皆用顺笔，未见波澜曲折，虽有道士跳梁，然于钱生则不能使之信，于莲姑则不堪其一击，此仅小小涟漪而已，未足言波澜。其情节则穷措大之美梦：为少年时当有偷期密约，虽不合风教，然颇涉风流，终明媒正娶，一床锦被掩了羞；风流既已，乃为正人，登科入仕，历至高位，子孙延衍，福泽无疆。王韬此时已非穷措大，然其人本亦一穷措大，且其文亦为博穷措大之惊艳羡而已。至于文辞之丽，不读《聊斋》者，固当惊其艳艳；熟读《聊斋》者，则觉此中无处非《聊斋》、毛孔骨节皆《聊斋》。

（沈维藩）

注　释

[1].绀：天青色，一种深青带红的颜色。

[2].菡萏：荷花。

[3].逭暑：避暑。

[4].复室：有套间的房屋。

[5].不爽累黍：不差一点。

[6].罗浮：山名，在广东。

[7].炼师：道士。

[8].咄嗟筵：短时间内办成的筵席。

[9].慧剑：智慧之剑，佛家语。

[10].桑中：指男女幽会。

[11].天蓬尺：擒妖用的戒尺。

[12].丰干饶舌：丰干，唐高僧名，曾被诗僧寒山、拾得笑为饶舌。






○宰相与王宰书

近闻游奕使更收得刘稹章表。窃以王太尉武俊有安国之大勋，藏於清庙，至於孙承宗阻命，在镇犹遣亲弟承恭自太原诣张相上表祈哀，宪宗不许，旋又遣男知感、知信入朝。属淄青殄灭，因制使杨仆射检得文案，方知危害武相，本在淄青，承宗无盗杀之罪，方获昭雪。今刘稹父子无功，皆负重衅，既不诣尚书面缚，又不遣家属祈哀，置章表於衢路之间，望朝廷降非常之泽，悖慢无礼，前古未闻。游奕将不便毁除，恐非是。况杨弁遣亲侄入潞州潜通情计，刘稹并不擒送，又石会关将杨珍却还石会关，兼投贼界，刘稹便敢受纳，已加兵固守。比令逆将贾群送表至太原，少傅李相公奏闻，旋属军中有变，竟未有进止处分。杨弁潜送，贾群却归，刘稹亦便受领，狡童逆状如此，不知进表何为？昔汉宣帝图霍禹，名臣张敞云：“不合明诏自亲其文，只合明诏此恩不听，群臣以义固争。”今将帅大臣容其章表，即是私惠归於臣下，不赦在於朝廷，事体之间，交恐不可。切虑尚书以疆场之事，皆须上闻，惟此事抑而不奏，未为至当。望向後更有章表，便令将校所在焚之，惟面缚而来，然後可受领。辄此披陈，幸垂鉴纳，不宣。某等上状。


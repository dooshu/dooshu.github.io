○論軍政廢弛疏

臣聞國之大事、在祀與戎、恭惟　陛下制作禮樂、鼎建　郊廟。加輝百王、垂憲千代、偉乎盛矣、但今之戎事、未為整肅、臣所目擊、不能無言、敢一為陳列、臣於七月奉　旨、給散在京七十七衛花布鈔錠、查得現在該賞軍士一十六萬九千八十四名、臣聞初設軍衛。京師所倚以居重馭輕者在于三大營兵今營兵尚且虛冐無用又安問衞軍哉每衛以五千六百名為率。則總七十七衛。葢幾四十萬。今給賞見在之数止此。何啻減其半哉。夫京師天下之會。軍士京師之翼。臣於斯實凜凜於心焉。頃者陛下奉慰　三后神主於陵。臣承　命點閘九門備閱軍士。老者不能披甲執干。少者不能彎弓發矢器械未盡精利。號令不能嚴肅。主將僅行乎鞭笞。而大臣巳形於論奏。將士玩忽罔知法度。臣於斯又凜凜於心焉。今十二月十五日、臣又奉　命巡視　皇城四門、啟閉之軍。僅備常數。巡邏之卒。蔑視成規。故越愬者突入午門。盜竊者濳登端門。雖經參劾。巳付法司。而君門九重。護衞疏闊。臣於斯又益凜凜於心焉。臣不敢遠引慱喻、敬以　先朝事變、隱於不測者、為　陛下陳之、臣觀楊士奇所記、　宣廟嘗幸玉泉寺、有盜藏弓矢、伏道旁林莽中、俟　駕過為變、時有捕盜校尉、變服如盜、入盜群中、盜不疑其校尉也、以謀通之、盜遂獲、臣謂　宣廟時。宿將強兵。布滿畿甸。而猶有玉泉之詐。何奸民無知。敢於倡亂如此也又李賢所記、　英廟復辟之五年、七月、昭武伯曹欽、鳩所恩之韃官為逆、欲俟東長安門啟犯闕、有吳琮者、二鼓告變、宮門戒嚴、賊計遂窮、然猶害恭順侯吳瑾、左都御史寇深、臣謂　英廟時、干城武夫、充盈內外。而猶有曹欽之變。何奸臣無知。敢于肆逆如此也。今　陛下盛德超今古、至仁敷宇宙、人心歆戴、天命滋休、但軍伍缺耗、禁禦單弱、雖萬萬無玉泉之盜、曹欽之變。然臣恭閱　高皇帝祖訓。有曰帝王居安。常懷警備。又曰日則觀人語動。夜則巡警嚴密。又曰凡夜當警省。常聽城中動靜。或出殿廷。仰觀風雲星象。何如。不出則候市聲何如。以此言之。　陛下自今車駕臨幸。可不慎哉。昨　陛下語庭臣邊有犬羊醜虜。而各鎮無貔貅戰士。遂令胡騎易為騷動。故赫然震怒。有巡邊之諭。而大小臣工。咸仰　陛下欲巡邊者。惡醜虜也。惜邊民也。又　列祖曾行之也。然不即於今而曰他日。豈非亦慮及萬全。計周防護。且恐各鎮文武之臣。未盡孫吳之法制。韓范之經畫。有難輕動也哉。誠　聖王卻顧之謀。宏遠之見也。然臣謂巡邊在　文皇　章皇之時則宜。何也。此時　國家肇造。忠勇雲列。兵既習戰。威又素加。今　陛下盛德大業。追古軼今。雖有光於　列聖。而承平日久。人心不無玩愒。軍制漸以因循。誠能選用忠良。廣求韜略。列諸鎮。御以恩威。自足敵愾而可強胡矣。況人臣之義、當受其勞、　南面之尊、當享其成、故臣耿耿之愚、竊獨有獻焉、夫軍伍之缺也。欲勾補則恐開解發之弊。欲召募則終非土著之士。臣聞之丘濬云。順天保?真定河間永平五郡。居　輦轂之下。所轄十七州八十九縣。若見丁盡以為兵。可得四五十萬。臣謂五郡切近　京師。百費從出。猝難盡點。莫若　敕下廷臣會議將順天一府州縣。寬其力征。緩其歲課每一里立總。十總立長。統以州邑之吏。操以府丞之官。監以風憲之職。無事則耕而習戰。有事則率以征行。即漢以京兆左馮翼右扶風。唐以華州同州鳳翔為三輔之遺意也。况有數利焉。國無歲月養兵之耗。兵有父子更戰之強。賣漿丐徒皆充京營兵言之可痛常操練則步武有方在　京輦則耳目易及。况聚此數十萬強壯於　京畿。隱然金湯。亦足以消奸雄于未萌也。乃若備邊之道在擇將。御將之道在賞罰、臣嘗聞　英廟遣都御史韓雍巡撫宣大。召　諭文華殿。恩寵異常。又遣兵部尚書王驥。成功雲南。親宴于　奉天門。文武臣僚。以次陪宴。他如明鎧雕弓緋袍寶鈔駢蕃之錫。不能勝紀。夫忠良之心。固非待賞而始勸。然上加恩。下益鼓舞。澤及一臣。感均萬眾。帝王磨勵之方。殆不越此。况有功者賞。則有罪者烏得不罰。賞罰明而人心勸。虜安足懼乎。是　陸下高拱九五、而威行沙漠、葢聖神之鼓動、猶　大駕之親臨、所存者神、感之斯應也、臣又聞正統成化間。邊陲多事。即高文襄之議兵部武選添一郎中使之妄邊查勘官軍功罪職方添一郎中使之巡邊以知阨塞夷險及將領之賢否軍情之利弊車駕添一郎中使之巡邊以理馬政誠使酌往準今。仰乞　陛下禮撫臣而委遣之。復郎中以巡緝之。則萬里之外。如在一堂。而諸邊之情。若視諸掌。　陛下雖不親巡。而威德自洽於無外。古之禦外患者。率用此道。臣狂瞽獻言、不勝戰惕、


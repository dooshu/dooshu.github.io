○为崔冀公请赴山陵表

臣某言：臣闻臣之事君，尽於追远；子之事父，礼在送终。忠至苟全，死且无悔。臣某中谢。臣本山东布衣，耕於淇澳，弓裘陵替，无以庇身。属天宝中，元宗圣明，河海清晏，臣始忝宿卫，入侍丹墀。合门欢荣，长幼同庆。洎禄山叛命，庆绪西侵，元宗以玉辂南巡，肃宗以金舆北幸。诸侯避狄，天子蒙尘。臣当此时，有死无贰。於是执殳荷戟，渐拜偏裨。逮肃宗克复两京，再安九庙，臣遂东征西伐，式遏蕃蛮。荷宠承荣，稍迁将帅。先皇以臣颇经统领，久镇方隅，天涣曲临，遐方授节。一辞云陛，十载守边。空悬魏阙之心，未展子牟之恋。徒惭保障，有愧茧丝。肇自一官，累登三事。兢惶罔措，悲骇失图，荷戴恩荣，不胜号绝。且诸侯五月同盟至，天子七月同轨至，今先皇厌代，已历四旬，臣妾攀号，哀缠六合。况臣一身授任，九族沾荣，华毂朱轮，貂蝉满路。永惟恩宠，答荷何阶！岂谓先皇升遐，臣不得执绋陵隧；陛下登极，臣不得称庆阙庭？吉凶二途，礼制皆阙。伏乞皇慈曲被，天泽俯临，许臣匍匐元堂，稽首黄壤。攀穹永诀，地长号。获申罔极之哀，用毕终天之愿。无任陨绝崩迷之至。


◎曾觌月词

淳熙九年八月十五日，驾过德寿宫起居。太上留坐，至乐堂进早膳毕，命小内侍进采竿垂钓。上皇曰："今日中秋，天气甚清，夜间必有好月色，可少留看月。"上恭领圣旨，索车儿同过射厅，观御马院使打球，进市食，看水傀儡。晚宴香远堂，堂东有尤岁桥，长六丈馀，并用吴进到玉石成。四畔雕镂栏槛，莹彻可爱。桥中心作四面亭，用白椤木盖造，极为雅洁。大池十馀亩，皆是千叶白莲。凡御榻、御屏、酒具、香奁器用，并用水精。南岸列女童五十人奏清乐，北岸芙蓉阁一带，并是教坊，近二百人。侍月初上，箫韶齐举，缥缈相应，如在霄汉。既入座，乐少止。太上召刘贵妃，令独吹白玉笙霓赏中序。上自起执玉杯奉两殿酒，并以垒金嵌宝注杯盘等物赐贵妃。侍宴官开府曾觌恭进壶中天慢一首云："素飚碧，看天衢稳送，一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。 当日谁幻银桥，阿瞒儿戏，一笑成痴绝。肯信群仙宴处，移下水精宫阙。云海尘清，山河影满，桂冷吹香雪。何劳玉斧，金瓯千古无缺。"上皇大喜曰："从来月词不曾用金瓯事，可谓新奇。"赐金束带紫番罗水昌注碗一副，上亦赐宝盏古香。至一更五点还内。是夜隔江西兴，亦闻天乐之声。［乾淳起居注］


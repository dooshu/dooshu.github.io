○增大理寺御史台俸钱敕

刑法之司，朝廷重委，是以前王应运，必繇狱讼所归，庶物无冤，然後阴阳式序。岂独系於彼相？实亦赖於有司。冀致和平，共期仁寿，宜示优崇之道，以明奖激之方。此後大理寺官员，宜同台省官吏外进，其法直官比礼直官任使，庶皆知劝，咸切奉公。如有能雪冤疑，则别议超擢。苟舞弄文法，必举宪章。明悬黜陟之科，贵益公忠之恳。御史台每月支钱三百贯，充曹司人力纸笔粮课。其大理寺先支钱二十贯文，与台中比类全少，刑部一司，则未曾支给。宜於两班罚钱及三京诸道赃罚钱内，每月支钱一百贯文赐两司。其刑部官吏人力不多，兼使纸笔较少，宜於所赐一贯内，三分支与一分。


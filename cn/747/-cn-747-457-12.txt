○竹如意赋（以“简素轻易，适手便人”为韵）

嗟夫！约物之制，智不可限；利用则深，论工太简。彼如意之在御，得幽赏之馀裕。雕饰非骇目之珍，雅丽乃捎之。丝柄玉质，瓜首冰素；启嘉论之要端，导指踪之宏度。原其性也灵而贞，度其体也坚而轻。倚鲜肤而烟润，掉皓腕而风生。升堂间乎琴瑟，入座偶乎簪缨。荷新仁之重顾，承在握之深情。群幽人之居，既挺乎高节。如君子之义，因锡以嘉名。工以尽智，明乎所为；乐贵声和，礼存体易。唯此物之闻素，通达人之深义。不击宝树而争豪，岂埋金陵而自累。众媚彩而求益，我全真以自适。点珠翠之华筵，宜幽栖之烟策。虽小曲而受用，终大正而不易。动息含舒散之情，拂拭灭风尘之迹。信而可久，直而不朽。每发四座之先，不起一人之後。亮无心以应物，宁效事而我有。擢本归造化之工，死节顺操持之手。嗟乎！在野之年，亭亭碧鲜；泫空中之坠露，扫石上之轻烟。纡巧思以就规，惬幽心而静便。永以锡君之肌骨，永以奉君之周旋。亦以居守之臣，感时之伦。分御服而恩甚，击唾壶而命。胡一否而一泰？因歌之於古人。

卢士开

士开，大历十年进士。


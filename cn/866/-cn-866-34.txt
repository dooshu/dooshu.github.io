吴郡志卷第三十四


郭外寺三

孤园寺，在洞庭山。梁散骑常侍吴猛宅也，舍而为寺。

＊

皮日休：

艇子小且兀，缘湖荡白芷。萦纡泊一畸，宛到孤园寺。

萝岛凝清阴，松门湛虚翠。寒泉飞碧螭，古木斗苍兕。

钟梵在水魄，楼台入云肆。岩边足呜（上钱下虫），树杪多飞鸓。

香莎满院落，风泛金露靡。静鹤啄柏蠹，闲猱弄愠倚。

小殿薰陆香，古经贝多纸。老僧方瞑坐，见客还强起。

指兹正险绝，何以来到此。先言洞壑数，次话真如理。

磬韵醒闲心，茶香凝皓齿。巾之劫贝布，馊以旃檀饵。

数刻得清净，终身欲依止。可怜陶侍读，身列丹台位。

雅号曰胜力，亦闻师佛氏。［陶隐居常梦见佛像谓己曰：尔当（作）三七地大王，号曰胜力也。］

今日到孤园，何妨称弟子。

＊

陆龟蒙：

浮屠从西来，事者极梁武。岩幽与水曲，结架无遗土。

穷山林干尽，竭海珠玑聚。况即侍从臣，敢爱烟波坞。

幡条玉龙扣，殿角金虬舞。释子厌楼台，生人露风雨。

今来四百载，像设藏雪浦。轻鸽乱驯鸥，鸣钟和朝橹。

庭蕉裂旗旆，野蔓差缨组。石上解空人，窗前听经虎。

林虚叶如织，水净沙堪数。遍问得中天，归修释迦谱。

包山禅院，在吴县西南一百二十里。院有旧钟，云梁大同二年置，为福愿寺。天监中再茸。唐上元九年，改为包山寺，高宗赐名显庆寺。本朝靖康问，慈受大师怀深居之，诏复赐旧名，院亦复兴。

＊

王锤《记》：

靖康元年夏五月，慈受大士普照禅师怀深，住大相国寺慧林惮院之六年。力祈还山，优诏不许。命大丞相喻旨，所以留师者，靡不尽也。师确不可夺，拂袖出都，遍走江浙。所至山川城邑，僧俗拥众欢迎。瞻顶焚香，夹道如佛行化。灵岩、蒋山，虚二惮席以待。而两山之人，遮道不得行。师姑慰其意，皆少留而去。最后得洞庭包山废院，欣然驻锡卷被，为终焉计。兹院自六朝之初为胜地，梁天监中，始再崇葺。唐高宗赐名显庆，为大丛林，庇千僧。陆龟蒙、皮日休所赋包山精舍是也。政和中，权豪用事，撤以修其坟寺，瓦木涤地俱尽。渊圣皇帝诏复其名。而旧寺僧法聪，为师以请。既至山，平江府令其弟了初主院事。然颓基断址，四顾荒寒。而富者献财，巧者献技，壮者献力。不数月，殿堂门室，钟经与楼皆具。师平日未尝求施，兵烬之后，尤不烦人。而施者自远而至，惟恐弗受。

于是禅居靓深，岿然出云烟之上矣。夫洞庭别名震泽，又曰松江，又曰笠泽，又曰具区。道家谓一水五名，上禀咸池五车之气，而包山即林屋洞天，下有洞穴，水潜行地中，无往不达，号为神仙。天后便阁，洞中产白芝紫泉，乃仙撰天醴。环以七十二峰，而明月之湾，缥缈之峰，毛公之坛，尤为尘外净境。传称黄帝访道所幸，而夏禹治水藏素书于此。至吴王阖闾，得之以问孔子。盖仙圣所宅，得名数千年远矣。

地分东西两山，院在西山之巅。巨浸回环，四绝无地。天水相际，一碧万顷。风涛豪汹。旁接沧溟。下则鱼龙之所窟宅，上则虎豹之所伏藏。藤萝胶葛，橘柚蔽亏。深林森木，横生倒植。纳天风海日于穷崖绝壑之间，所谓烟云生于步武，阴晴变于几席。猿乌悲啸，昼夜清寂。而水作限断，远与世隔。盖江海之外，无际之山，孤耸于不测之渊，无逾此者。东南号山之富，此又东西百水所钟之地也。

窃当曰论古昔学道之士，必游走四方，以极天下壮观。登高望远，广其耳目。使万境森然纳于胸中，然后见闻深博，道学明备。释氏之教亦然，自出家祝发，则一衲一食，水浮陆走，匽薄风霜，以求师问法。务见一切世间艰难险阻，情伪利害。然后心境廓然，知无一当留者，故于道为近。思斯院之成，人与地称。山川改色，来者瞻敬，殊不知师所见。岂在于此。视天宫化城，金色世界。释帝龙天之居。与夫光明藏海，毗庐法界，皆吾一性之内。非远非近，无去无来。今我行住坐卧，莫非西方净土。岂厌此乐彼，有所分别，而更佗境于一念之外哉。此师之达观，一视如法无彼此，不眷眷于一居也。然则仆今所言，皆师所不取也。其如院废兴岁月，与师居此本心，以待其徒传永远而无穷者，亦不可以不记者，于是乎书。

绍兴二年正月戊寅。

翠峰惮院，在吴县西南七十里洞庭东山。唐将军席温其所舍宅也。

弥勒禅院，在吴县西南一百里洞庭东山。乾符年问，吴越王建。

＊＊＊

观音院，在洞庭山。宋元嘉安弹师所建华山院也。隋大业间废，唐开成问再建，咸通间赐今名。

＊

僧怀深《圆通殿记》：

洞庭华山观音院者，本在胥湖之北。宋元嘉中，会稽内史张裕请于朝而立焉。初，裕尝事应真，谨甚。感池产千叶莲，因名院曰华山。隋大业间经毁废，暨唐开成四年，始迁于此。往时浚治，得会昌断石刻，其略云：罗浮常安惮师卜其地，即里人进士徐正甫所施也。逮咸通十五载，奏阳今名，再废于会昌，至是复兴。有屋数十楹，视洞庭西峰诸刹，最为胜绝处。主僧维照，笃志学佛，材器足以立事。尝语其徒曰：兹院虽号观音，盖未睹其像，名存而实亡矣。或问观音安在？吾将何辞以对。于是发广大心，欲令一切睹相闻名，悉蒙解脱。乃用紫旃檀八百两，造菩萨像。饰以黄金丹砂，珍珠琉璃，端严瑞相，工妙天下。并刻诸天十有六尊，庄严毕备，为大殿以居之。规模雄伟，动人心目。费钱凡三百万，毫累铢积，阅二十年，厥功乃就。来者作礼，叹未曾有。弟子维鉴实左右之。既而照公欲刻诸石，自太湖泛舟登灵岩，谒慈受叟怀深，求纪其事。怀深曰：《华严经》云：海上有山，多圣贤众宝所成，极清净勇猛。丈夫观自在，为利众生，住此山是。大宝殿跨起于曾波之中，真若鬼工神运。听谓补陀洛迦山者，岂异此耶？余闻菩萨，从闻思修，入三摩地。乃至心精遗闻，圆融无碍。悲湣群品，迷奉循声。是故不动道场，涉入诸国。广施无畏，饶益众生。请试宴坐，反听嘿观。则风涛澎湃，水石相薄。林木乌兽，粥鱼斋鼓。莫非三十二应身，八万四千手眼，遍周法界，又何止于一方耶？虽然不假乎像，无以示圆通之捷径。俾夫见闻者，各随根器。普皆证人，或由此也欤？独喜照公，能以如幻三昧，成就不思议事，故乐为之书。

像造于崇宁五年二月，工休于四月。

殿作于靖康二年之二月，落成于建炎改元之七月。

作记以是冬之十月初八日也。

＊

孙觐《题德云堂》：

千丈银山屹嵩华，浪涌云屯天一罅。

榜舟夜并龟鼍窟，杖藜晓入鸡豚社。

处处人家橘柚垂，竹檐茅屋青黄亚。

牛羊出没怪石走，蛟龙起伏苍藤挂。

楼殿青红隐半山，两腋清风策高驾。

饥鼠窥灯佛帐寒，华鲸吼粥僧趺下。

世味久谙真嚼蜡，老境得闲如啖蔗。

山灵知我欲归耕，一夜筑垣应绕舍。

＊

胡松年《诗序》云：

余罢白平江，谋居雪川。过洞庭西山，暂寓观音院德云堂。坐揖湖山胜概，亦足以少洗簿身役矣。数年兵火之祸，何所不至。独此地清凉安稳。岂非林屋洞天，金庭玉柱，为神仙窟宅，有物常护持邪？余愿挂冠终老此间世。

诗云：

小舟乘风飞乌过，万顷云涛纵掀簸。此行要是快平生，无数青山笑迎我。

山根隐约见人家，槿篱茅屋埋烟霞。宛似秦人种桃处，川原远近纷香葩。

杖藜径踏华山去，试问莲开今何许？路迷绝壑荫松筠，身到半山听鱼鼓。

道人为我开云堂，是中境界浑清凉。幽磬时和野乌语，飞泉暗泻岩花香。

文书照眼奉吾事，雁骛著行败人意。造物似怜厌世嚣，挈置湖山烦一洗。

何入夜呼隐去来，向来得丧真山崖。金庭玉柱永不改，人间劫火空飞灰。

＊

葛胜仲：

弱水无风到海山，慈容亲礼紫旃檀。

亭亭宝利凌云近，湛湛清池漱玉寒。

橘瘦暗飘红万颗，竹迷曾莳绿千竿。

藕花不是南朝梦，真有残香透书栏。

洞庭西山小湖观音教院，在吴县西南一百五十里，即旧小湖院也。相传唐乾符中，有沉香观音像泛太湖而来。小湖僧迎得之，有草绕像足。投之小湖，生千叶莲华，至今有之。

＊

孙觐《灵泉赞》：

艮哉大士，溢此灵泉。世有热恼，一酌而痊。

方池何产？三级红莲。无宾可味，有根弗传。

世纪大士，浮海而来。携此二物，置之山隈。

青青之枝，其洒此哉。躇躇之衣，其制此哉。

唯此小湖，实补陀山。我来稽首，瞻仰尊颜。

挹水啜之，清入肺肝。尘垢销落，身心荡然。

嗟嗟此土，奉事弗笃。百尺颓基，数椽败屋。

如泗僧伽，习玩成渎。对面却迷，贵耳贱目。

惟圣悯狂，存乎克念。归斯受之，匿瑕磨玷。

弗畀莫求，弗施已厌。信受之者，亦得是瞻。

汝心如泉，泓然弗迁。汝身如莲，离垢芳鲜。

大士可之，诅曰舍旃。一弹指顷，超证无逞。

护国天王惮院，在吴县西南一百二十里洞庭西山，即旧天王院也。宣和问改赐今名。绍兴初，更为十方。

＊

法海寺，在吴县西七十里洞庭东山，隋将军莫厘舍宅所建寺也。后梁乾化问改祗园。皇朝祥符五年，改今名。

半塘法华院，在长洲县西北七里彩云桥西。寺有雉儿塔，晋道生法师有诵法华经童子，死葬此。义熙十一年，商人谢奉夜泊此岸，闻诵经声，旦寻求见。坟上生青莲华，郡以闻。诏建是塔，号法华院。绍兴七年重修，鸠工之始，夜闻塔中诵经声，数夕不绝。

＊

魏宪《重修塔记》：

半塘寿圣浮屠，按《旧记》云，晋义熙十一年，名法华塔。诏赐国材以建。繇晋历唐距宋兴，凡一再改造，岁久寝坏。先君开府，览之慨然。若契夙愿，实始修焉。建炎庚戌之乱，塔复废。宪不孝，顾瞻余烬，夕惕于怀曰：此吾先君所植德者也，畴不敢勉。于是倾资度财，载加营缮。

绍兴七年七月二日，工告讫功。初，道生法师有童子能诵《法华经》，死葬半塘。其后过客，夜间诵经声，迹之莫见其人。旦视童子冢，有青莲花。塔之建盖权与于此。迨今几八百年矣。而鸠工之始，役夫夜方寝，复闻诵经声，琅然出塔，数夕不绝。呜呼，异哉！僧了勤以其事来告，因为之书。

显谟阎直学士、左大中大夫、提举江州太平观、吴郡开国侯、食邑一千二百产、食实封一百产魏宪记。

大觉院，在长洲县南四十里。

＊

齐升院，在盘门外高丽亭东一里。绍熙元年，提举常平张体仁创建，拨没官田，供院为常住。贫民死而家不能津送者，则与之棺，后焚瘗焉。








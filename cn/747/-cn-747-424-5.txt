○谢赐银器及匹帛等表

臣某言：今月日，中使奉宣进止：赐臣银器壶瓶合各一、银碗一并盖、锦帐一、锦九疋、白熟绫十疋、色罗五十疋、离采一百三十疋者，恩私荐及，跪捧增惭。虽雨露殊深，而心魂若厉。何则？臣之受遇，有异朝班，任重元戎，荣登上相。自当尽瘁，与国同忧，岂比常人，妄加厚赐？况戎夷初退，帑藏犹虚。每欲倾家，以供国用，区区之愿，神明所知。乞回此物，复归内府，下以备六军之宠赐，上以奉一人之宴私。臣之鄙怀，於斯万足。其器物等，臣已勒押衙试少监郭某诣右银台门别状奉进。


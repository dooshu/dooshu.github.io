列传第七十四 乌古孙良桢


乌古孙良桢，字干卿，世次见父泽传。资器绝人，好读书。至治二年，荫补江阴州判官，寻丁内艰，服除，调婺州武义县尹，有惠政。改漳州路推官，狱有疑者，悉平反之。上言：“律，徒者不杖，今杖而又徒，非恤刑意，宜加徒减杖。”遂定为令。移泉州，益以能称。转延平判官，拜陕西行台监察御史，劾辽阳行省左丞相达识帖睦迩卖国不忠，援汉高帝斩丁公故事，以明人臣大义。并劾御史中丞胡居祐奸邪，皆罢之，中外震慑。升都事，犹以言不尽行，解去。复起为监察御史，良桢以帝方览万几，不可不求贤自辅，于是连疏：“天历数年间纪纲大坏，元气伤夷。天祐圣明，入膺大统，而西宫秉政，奸臣弄权，畜憾十有余年。天威一怒，阴晦开明，以正大名，以章大孝，此诚兢兢业业祈天永命之秋，其术在乎敬身修德而已。今经筵多领以职事臣，数日一进讲，不渝数刻已罢，而暬御小臣，恒侍左右，何益于盛德哉。臣愿招延儒臣若许衡者数人，置于禁密，常以唐、虞、三代之道，启沃宸衷，日新其德，实万世无疆之福也。”又以国俗父死则妻其从母，兄弟死则收其妻，父母死无忧制，遂言：“纲常皆出于天而不可变，议法之吏，乃言国人不拘此例，诸国人各从本俗。是汉、南人当守纲常，国人、诸国人不必守纲常也。名曰优之，实则陷之，外若尊之，内实侮之。推其本心，所以待国人者，不若汉、南人之厚也。请下礼官有司及右科进士在朝者会议，自天子至于庶人，皆从礼制，以成列圣未遑之典，明万世不易之道。”又言：“隐士刘因，道学经术可比许文正公衡，从祀孔子庙庭。”皆不报。御史台作新风宪，复疏其所当行者，以举贤才为纲，而以厚风俗、均赋役、重审理、汰冗官、选守令、出奉使、均公田为目，指擿剀切，虽触忌讳，亦不顾也。宦者罕失嬖妾，杀其妻，糜其肉饲犬，上疏乞正重刑，并论宦寺结廷臣挠政为害，可汰黜之。险佞侧目。

至正四年，召为刑部员外郎，转御史台都事。五年，改中书左司都事，出为江东道肃政廉访司副使。上官一日，辞归。六年，授平江路总管，不拜。八年，复召为右司员外郎。九年，升郎中，寻迁广东道肃政廉访使，未行，还为郎中，迁福建道肃政廉访使，中道召还，参议中书省事，兼经筵官。十一年，拜治书侍御史，升中书参知政事、同知经筵事。十三年，升左丞，兼大司农卿，仍同知经筵事。时中书参用非人，事多异同，不得一一如志。会军饷不给，请与右丞悟良哈台主屯田，岁入二十万石。东宫久未建，恳恳为言，车驾幸上都，始册皇太子。立詹事院，驿召为副詹事，每直端本堂，则进正心诚意之说、亲君子远小人之道，皇太子嘉纳焉。当时盗贼蜂起，帝闻，恶之，下诏分讨，必尽诛而后已。良桢言：“平贼在收人心，以回天意，多杀非道也。”乃赦以安之。

十四年，迁淮南行省左丞。初，泰州贼张士诚既降复叛，杀淮南行省参知政事赵琏，进据高邮、六合，太师脱脱奉诏，总诸王军南征，而良桢洎参议龚伯璲、刑部主事庐山等从之。既平六合，垂克高邮，会诏罢脱脱兵柄，遂有上变告伯璲等劝脱脱勒兵北向者，下其事逮问，词连良桢，簿对无所验。即日还中书左丞，命分省彰德，主调军食。居半岁，还中书。十六年，进阶荣禄大夫，赐玉带一。十七年，除大司农。明年，升右丞，兼大司农，辞，不允。论罢陷贼延坐之令。有恶少年诬知宜兴州张复通贼之罪，中书将籍其孥，吏抱案请署。良桢曰：“手可断，案不可署。”同列变色，卒不署。

良桢自左曹登政府，多所建白。罢福建、山东食盐，浙东、西长生牛租，濒海被灾围田税，民皆德之。尝论《至正格》轻重不伦，吏得并缘为奸，举明律者数人，参酌古今，重定律书，书成而罢。家居辄训诸子曰：“吾无过人者，惟待人以诚，人亦以诚遇我，汝宜志之。”晚岁病瘠，数谒告，病益侵，遂卒。自号约斋。有诗文奏议凡若干卷，藏于家。






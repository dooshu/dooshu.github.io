○授裴宽河南尹裴先蒲州刺史制

门下：风雨所交，是称中土，山河之宝，斯为近服，有能俾，其在递迁。中大夫使持节蒲州诸军事蒲州刺史上柱国裴宽，高朗多才，怀必割之良器；银青光禄大夫使持节绛州诸军事绛州刺史上柱国翼城县开国伯裴先，贞廉守道，秉不凋之劲节。或累拜清秩，或频更剧务。三汾作郡，各著声谣；八使观风，咸推课最。类能而举，佥议攸归，宜受任於洛都，更移官於蒲坂。宽可守河南尹，先可使持节蒲州诸军事蒲州刺史，散官、勋各如故。


箜篌谣





《乐府诗集》：《箜篌谣》，不详所起，大略言结交当有终始，与《箜篌引》异。旧注以为即《箜篌引》，误矣。



攀天莫登龙，走山莫骑虎。贵贱结交心不移，惟有严陵及光武。[一]周公称大圣，管蔡宁相容，[二]汉谣一斗栗，不与淮南舂。[三]兄弟尚路人，吾心安所从。他人方寸间，[四]山海几千重。轻言托朋友，对面九疑峰。[五]多花必早落，桃李不如松。管、鲍久已死，[六]何人继其踪?

[一]严子陵事，见二卷注。



[二]《史记》：武王崩，成王少，周公旦专王室，管叔、蔡叔疑周公之为不利于成王，乃挟武庚以作乱。周公承成王命，伐诛武庚，杀管叔而放蔡叔。



[三]斗栗谣见本卷《上留田》注。



[四]方寸，心也。《列子》：“吾见子之心矣，方寸之地虚矣。



[五]《方舆胜览》：九疑山，在道州宁远县南六十里，亦名苍梧山。九峰相似，望而疑之，谓之九疑。一曰朱明峰，二曰石城峰，三曰石楼峰，四曰娥皇峰，五曰舜源峰，六曰女英峰，七曰箫韶峰，八曰桂林峰，九曰梓林峰。



[六]《说苑》：鲍叔死，管仲举上衽而哭之，泪下如雨。从者曰：“非君父子也，此亦有说乎?”管仲曰：“非夫子所知也。吾尝与鲍子负贩于南阳，吾三辱于市，鲍子不以我为怯，知我之欲有所明也。鲍子尝与我有所说君者，而三不见听，鲍子不以我为不肖，知我之不遇明君也。鲍子尝与我临财分货，吾自取多者三，鲍子不以我为贪，知我之不足于财也。生我者父母，知我者鲍子也。士为知己者死，而况为之哀乎!”






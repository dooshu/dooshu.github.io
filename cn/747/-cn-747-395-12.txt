○对卒史有文学判

〈有司选择，卒史以文学掌故备员，有比百石已上诵多者先求之，不得，讼如功令。〉

县官凝命，化天下以人文；有司慎举，阐大猷公儒行。虽司徒既有词客当国，岂无髦士掌故？带经传业，射策微庸。欧阳生之代业，自昔斯授；孔安国之家书，居常时习。刺六经以达士，就百石以代耕。曩者植杖而耘，未尝释卷；今兹存棘而讯，岂废传儒？由是策名廷尉，公门惟其自讼；备员文学，卒史实以次敦。以命求之，自贻不得，嫉词多而有讼，诬功令而不公。宁假爰书，宜从告诘。

李廷晖

廷晖，元宗朝擢书判拔萃科。


卷二百八十

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八十

明　杨士奇等　撰

律历

周世宗即位外伐僭叛内修法度端明殿学士王朴通於历数乃诏朴撰定岁余朴奏曰臣闻圣人之作也在乎知天之变者也人情之动则可以言知之天道之动则当以数知之数之为用也圣人以之观天道焉岁月日时由斯而成隂阳寒暑由斯而节四方之政由斯而行夫为国家者履端立极必体其元布政考绩必因其岁礼动乐举必正其朔三农百工必顺其时五刑九伐必顺其气庶务有为必从其日月是以圣人受命必治历数故五纪有常度庶徵有常应正朔行之於天下也自唐之季凡历数朝乱日失天垂将百载天之历数汩陈而已陛下顺考古道寅畏上天咨询庶官振举坠典臣虽非能者敢不奉诏乃包万象以为法齐七政以立元测圭箭以候气审朓朒以定朔明九道以步月校迟疾以推星考黄道之邪正辨天势之昇降而交蚀详焉夫立天之道曰隂与阳隂阳各有数合则化成矣阳之策三十六隂之策二十四奇偶相命两阳三隂同得七十二同则隂阳之数合七十二者化成之数也化成则谓之五行之数五行之得朞数过之者谓之气盈不及者谓之朔虚至於应变分用无所不通故以七十二为经法经者常用之法也百者数之节也随法进退不失旧位故谓之通法以通法进经法得七千二百谓之统法自元入经先用此法统历之诸法也以通法进统法得七十二万气朔之下数分必尽谓之全率以通法进全率得七千二百万谓之大率而元纪生焉元者岁月日时皆甲子日月五星合在子当盈缩先後之中所谓七政齐矣古者植圭於阳城以其近洛也盖尚慊其中乃在洛之东偏开元十二年遣使天下候影南距林邑北距横野中得浚仪之岳台应南北弦居地之中大周建国定都於汴树圭置箭测岳台晷漏以为中数晷漏正则日之所至气之所应得之矣日月皆有盈缩日盈月缩则後中而朔月盈日缩则先中而朔自古朓朒之法率皆平行之数入历既有前次而又衰稍不伦皇极旧术则迂回而难用降及诸历则疎远而多失今以月离朓朒随历校定日躔朓朒临用加减所得者入离定日也一日之中分为九限每限损益衰稍有伦朓朒之法所谓审矣赤道者天之紘带也其势圜而平纪宿度之常数焉黄道者日轨也其半在赤道内半在赤道外去极二十四度当与赤道近则其势斜当与赤道远则其势直当斜则日行宜迟当直则日行宜速故二分前後加其度二至前後减其度九道者月轨也其半在黄道内半在黄道外去极远六度出黄道谓之正交入黄道谓之中交若正交在秋分之宿中交在春分之宿则比黄道益斜若正交在春分之宿中交在秋分之宿则比黄道反直若正交中交在二至之宿则其势差斜故校去二至二分远近以考斜正乃得加减之数自古虽有九道之说盖亦知而未详徒有祖述之文而无推步之用今以黄道一周分为八节一节之中分为九道尽七十二道而使日月无所隐其斜正之势焉九道之法可谓明矣星之行也近日而疾远日而迟去日极远势尽而留自古诸历分段失实隆降无凖今日行分尚多次日便留自留而退惟用平行仍以入段行度为入历之数皆非本理遂至乖戾今校逐日行分积以为变段然後自疾而渐迟势尽而留自留而行亦积微而後多别立诸段变历以推变差俾诸段变差际会相合星之迟疾可得而知之矣自古相传皆谓去交十五度以下则日月有蚀殊不知日月之相掩与闇虚之所射其理有异今以日月径度之大小校去交之远近以黄道之斜正天势之昇降度仰视旁视之分数则交亏得其实矣臣考前世无食神首尾之文近自司天卜祝小术不能举其大体遂为等接之法盖从假用以求径捷於是乎交有逆行之数後学者不能详知因言历有九曜以为注历之常式今并削而去之谨以步日步月步星步发敛为四篇合为历经一卷历十一卷草三卷显德三年七政细行历一卷以为钦天历昔在帝尧钦若昊天陛下考历象日月星辰唐尧之道也天道玄远非微臣之所尽知世宗嘉之诏司天监用之

宋太祖乾德中以雅乐声高诏有司重加考正时判太常寺和岘上言曰古圣设法先立尺寸作为律吕三分损益上下相生取合真者谓之形器但以尺寸长短非书可传故累秬黍求为凖的後代试之或不符会西京铜望臬可校古法即今司天台影表铜臬下石尺是也及以王朴所定比校短於石尺四分则声乐之高盖由於此况影表测於天地则管律可以凖绳上乃令依古法以造新尺并黄锺九寸之管命工人校其声果下於朴所定管一律又内出上党羊头山秬黍累尺校律亦相符合遂下尚书省集官详定衆议佥同由是重造十二律管自此雅音和畅

太宗雍熙元年四月布衣赵垂庆上书言本朝当越五代而上承唐统为金德若梁继唐传後唐至本朝亦合为金德矧自国初符瑞色白者不可胜纪皆金德之应也望改正朔易车旗服色以承天统事下尚书省集议常侍徐铉与百官奏议曰五运相承国家大事着於前载具有明文顷以唐末丧乱朱梁簒弑庄宗早编属籍亲雪国雠中兴唐祚重新土运以梁室比羿浞王莽不为正统自後数姓相传晋以金汉以水周以木天造有宋运膺火德况国初祀赤帝为感生帝于今二十五年岂可轻议改易又云梁至周不合迭居五运欲国继唐统为金德且五运迭迁亲承历数质文相次间不容髪岂可越数姓之上继百年之运此不可之甚也按唐书天宝九载崔昌献议自魏晋至周隋皆不得为正欲唐远继汉统立周汉子孙为王者後备三恪之礼是时朝议是非相半集贤院学士卫包上言符同李林甫遂行其事至十二载林甫卒复以魏周隋之後为三恪崔昌卫包由是远贬此又前载之甚明也伏请祗守旧章以承天佑从之

端拱二年四月己未翰林祗候张玭夜直禁中太宗手诏曰览乾元历细行此夕荧惑当退轸宿乃顺行今止到角宿即顺行得非历差否奏曰今夕一鼓占荧惑在轸末角初顺行也据历法今月甲寅至轸十六度乙卯顺行验天差二度臣占荧惑明润轨道兼前岁逆出太微垣按历法差疾者八日此皆上天佑德之应非历法之可测也

至道二年屯田员外郎吕奉天上言按经史年历自汉魏以降虽有编聨周秦以前多无甲子太史公司马迁虽言岁次详求朔闰则与经传都不符合乃言周武王元年岁在乙酉唐兵部尚书王起撰五位图言周桓王十年岁在甲子四月八日佛生常星不见又言孔子生於周灵王庚戌之岁卒於周悼王四十一年壬戌之岁皆非是也马迁乃古之良史王起又近世名儒後人因循莫敢改易臣窃以史氏凡编一年则有一十二月月有晦朔气闰则须与岁次合同苟不合同何名岁次本朝文教聿兴礼乐咸备惟此一事久未刋详臣探索百家用心十载乃知唐尧即位之年岁在丙子迄太平兴国元年亦在丙子凡三千三百一年矣虞夏之间未有甲子可证成汤既没太甲元年始有二月乙丑朔旦冬至伊尹祀于先王至武王伐商之年正月辛卯朔二十有八日戊午二月五日甲子昧爽又康王十二年六月戊辰朔三日庚午朏王命作册毕自尧即位年距春秋鲁隐公元年凡一千六百七年从隐公元年距今至道二年凡一千七百一十五年从太甲元年距今至道二年凡二千七百三十二年从鲁庄公七年四月辛卯夜常星不见距今至道二年凡一千六百八十一年从周灵王二十年孔子生其年九月庚戌十月庚辰两朔频食距今至道二年凡一千五百四十五年从鲁哀公十六年四月乙丑孔子卒距今至道二年凡一千四百七十二年以上并据经传正文用古历推校无不符合乃知史记及五位图所编之年殊为濶略诸如此事触类甚多若尽披陈恐烦圣览臣耽研既久引证尤明起商王小甲七年二月甲申朔旦冬至自此之後每七十六年一得朔旦冬至此乃古历一蔀每蔀积月九百四十积日二万七千七百五十九率以为常直至春秋鲁僖公五年正月辛亥朔旦冬至了无差爽用此为法以推经传纵有小增减抑又经传之误皆可以发明也古历到齐梁以来或差一日更用近历校课亦得符合伏望圣慈许臣撰集不出百日其书必成傥有可观愿藏秘府诏许之书终不就又司天冬官正杨文监上言新历甲子请以百二十年事下有司以其无所依据议寝不行太宗曰支干相承虽止於六十傥再甲子成上夀之数使期颐之人得见所生之年不亦善乎遂诏新历甲子所纪百二十岁

真宗大中祥符三年开封府功曹参军张君房上言自唐室下衰土德隤圮朱梁氏强称金统而庄宗旋复旧邦则朱梁氏不入正统明矣晋氏又复称金盖谓乘于唐氏殊不知李昪建国于江南耳汉家二主共止三年绍晋而兴是为水德洎广顺革命二主九年终于显德以上三朝七主共止二十四年行运之间隂隐而难赜伏自太祖承周木德而王当於火行上系于商开国在宋自是三朝迄今以为然矣愚臣详而辨之若可疑者太祖禅周之岁岁在庚申夫庚者金也申亦金位纳音是木盖周氏称木为二金所胜之象也太宗登极之後诏开金明池於金方之上此谁啓之乃天之灵符也陛下履极当强圉之岁握符在作噩之春适宋道之隆兴金天之正气臣试以瑞应言之则当年丹徒贡白鹿姑苏进白龟条支之雀来頴川之雉至臣又闻当封禅之时鲁郊贡白兔郓上得金龟皆金符之至验也愿以臣章下三事大臣参定其事疏奏不报

天禧四年光禄寺丞谢绦上书曰臣按古志凡帝王之兴必推五行之盛德所以配天地而符隂阳也故神农氏以火德圣祖以土德夏以木德商以金德周以火德自汉之兴王火德者以谓承尧之後且汉尧之裔也五帝之大莫大於尧汉能因之是不坠其绪而善继其盛德也国家膺开光之庆执敦厚之德宜以土瑞而王天下然其推终始传承周之木德而大当其次且朱梁不预正统者谓庄宗复兴于後自石晋汉氏以及于周则李昪建国于江左而唐祚未絶是三代者亦不得正其统矣昔者秦祚促而德暴不入正统考诸五代之际亦是类矣国家诚能下黜五代绍唐之土德以继圣祖亦犹汉之黜秦兴周之火德以继尧者也夫五行定位土德居中国家飞运於宋作京于汴诚万国之中区矣传曰土为羣物主故曰后土洪范曰土爰稼穑稼穑作甘方今四海给足嘉生蕃衍迩年京师甘露下泰山醴泉涌作甘之兆斯亦见矣矧灵木异卉资生於土千品万类不可胜道非土德之验乎臣又闻之太祖生于洛邑而胞络惟黄鸿图既建五纬聚於奎躔而镇星是主及陛下升中之次日抱黄珥朝祀于太清宫有星曰含誉其色黄而润泽斯皆凝命有表盛德攸属天意人事响效之大者则土德之符在矣是故天心之在兹陛下拒而罔受民意之若是陛下谦而弗答气壅未宣河决遂溃岂不神哉然则天渊之勃流水德之浸患考六府之厌镇验五行之胜尅亦宜兴土之运御时之灾伏望顺考符应详习法度惟陛下时而行之幸甚

大理寺丞董行父又上言曰在昔泰昊以万物生於东至仁体乎木故德始於木木以生火神农受之为火德火以生土黄帝受之为土德土以生金少昊受之为金德金以生水颛顼受之为水德水以生木高辛受之为木德木以生火唐尧受之为火德火以生土虞舜传之为土德土以生金夏为金德金以生水商为水德水以生木周为木德木以生火汉应图谶为火德火以生土唐受历运为土德陛下绍天之统受天之命固当上继唐祚以金为德显黄帝之嫡绪彰圣祖之丕烈臣又按圣祖先降於癸酉太祖受禅於庚申陛下即位於丁酉天书下降於戊申庚金也申酉皆金也天之体也陛下绍唐汉之运继黄帝之後三世变道应天之统正金之德斯又顺也诏两制详议既而献议曰窃详谢绦所述以圣祖得瑞宜承土德且引汉承尧绪为火德之比虽班彪叙汉祖之兴有五其一曰帝尧之苗裔及序承正统乃越秦而继周非用尧之行今国家或用土德即当越唐上承於隋弥以非顺失其五德传袭之序又据董行父请越五代绍唐为金德若其度越累世上承百代之统则晋汉洎周咸帝中夏太祖实受终於周室而陟于元后岂可弗遵传继之序续於遐邈之统三圣临御六十余载登封告成昭姓纪号率循火行之运以辉炎灵之曜兹事体大非容轻议矧雍熙中徐铉等议之详矣其谢绦董行父等所请难以施行诏可

仁宗初冯元等上新修景佑广乐记时邓保信阮逸胡瑗等奏造锺律诏翰林学士丁度知制诰胥偃右司谏高若讷韩琦取保信逸瑗等锺律详考得失度等上议曰保信所制尺用上党秬黍圆者一黍之长累而成尺律管一据尺裁九十黍之长空径三分空围九分容秬黍千二百遂用黍长为分再累成尺校保信尺律不同其龠合升斗深濶推以算法类皆差舛不合周汉量法逸瑗所制亦上党秬黍中者累广求尺制黄锺之律今用再累成尺比逸瑗所制又复不同至於律管龠合升斗斛豆区鬴亦率类是盖黍有圆长大小而保信所用者圆黍又首尾相衔逸等止用大者故再考之即不同尺既有差故难以定锺磬谨详古今之制自晋至隋累黍之法但求尺裁管不以权量絫黍参校故历代黄锺之管容黍之数不同惟後周掘地得古玉斗据斗造律兼制权量亦不同周汉制度故汉志有备数和声审度量权衡之说悉起於黄锺今欲数器之制参互无失则班志积分之法为近逸等以大黍累尺小黍实龠自戾本法保信黍尺以长为分虽合後魏公孙崇所说然当时已不施用况保信今尺以圆黍累之及首尾相衔有与实龠之黍再累成尺不同其量器分寸既不合古即权衡之法不可独用诏悉罢之又诏丁度等详定太府寺并保信逸瑗所制尺度度等言尺度之兴尚矣周官璧羡以起度【广径八寸袤一尺】礼记布手为尺淮南子十二粟为一寸孙子十氂为分十分为寸虽存异说莫可适从汉志元始中召天下通知锺律者百余人使刘歆典领之是时周灭二百余年古之律度当有考者以歆之博贯艺文晓达历算有所制作宜不凡近其审度之法云一黍之广为分十分为寸十寸为尺先儒训解经籍多引以为义历世相袭着之定法然而岁有丰俭地有硗肥就令一岁之中一境之内取以校验亦复不齐是盖天物之生理难均一古之立法存其大槩尔故前代制尺非特累黍必求古雅之器以杂校焉晋泰始十年荀勖等校定尺度以调锺律是为晋之前尺朂等以古物七品勘之一曰姑洗玉律二曰小吕玉律三曰西京铜望臬四曰金错望臬五曰铜斛六曰古钱七曰建武铜尺当时以朂尺揆校古器与本铭尺寸无差前史称其用意精密隋志所载诸代尺度十有五等然以晋之前尺为本以其与姬周之尺刘歆铜斛尺建武铜尺相合窃惟周汉二代享年永久圣贤制作可取则焉而隋氏销毁金石典正之物罕复存者夫古物之有分寸明着史籍可以酬验者惟有法钱而已周之圜法历载旷远莫得而详秦之半两实重八铢汉初四铢其文亦曰半两孝武之世始行五铢下暨隋朝多以五铢为号既历代尺度屡改故大小轻重鲜有同者惟刘歆置铜斛世之所铸错刀并大泉五十王莽天凤元年改铸货布货泉之类不闻後世复有两者臣等检详汉志通典唐六典云大泉五十重十二铢径一寸二分错刀环如大泉身形如刀长二寸货布重二十五铢长二寸五分广一寸首长八分有奇广八分足股长八分间广二分围好径二分半货泉重五铢径一寸今以大泉错刀货布货泉四物相参校分寸正同或有大小轻重与本志微差者盖当时盗铸既多不必皆中法度但当校其首足肉好长广分寸皆合正史者用之则铜斛之尺从可知矣况经籍制度皆起周世以刘歆术业之博祖冲之算数之妙荀朂揆校之详密校之既合周尺则最为可法兼详隋牛弘等议称後周太祖敕苏绰造铁尺与宋尺同以调中律以均田度地唐祖孝孙云隋平陈之後废周玉尺用此铁尺律然比晋前尺长六分四氂今司天监影表尺和岘所谓西京铜望臬者盖以其洛都旧物也今以货布错刀货泉大泉等校之则景表尺长六分有奇略合宋周隋之尺由此论之铜斛与货布等尺寸昭然可验有唐享国三百年其间制作法度虽未逮周汉然亦可谓治安之世矣今朝廷必求尺之中当依汉钱分寸若以为太祖膺图受禅创制垂法尝诏和岘等用影表尺与典修金石七十年间荐之郊庙稽合唐制以示贻谋则可且依影表旧尺俟有妙达锺律之学者俾考正之以从周汉之制王朴律凖尺比汉钱尺寸长二分有奇比影表尺短四分既前代未尝施用复经太祖朝更易其逸瑗保信及照所用太府寺等尺其制弥长出古远甚又逸进周礼度量法议欲且铸嘉量然後取尺度权衡其说踈舛不可依用谨考旧文再造影表尺一校汉钱尺二并大泉错刀货布货泉总十七枚上进诏度等以钱尺影表尺各造律管比验逸瑗并太常新旧锺磬考定音之高下以闻度等言前承诏考太常等四尺定可用者止按典故及以汉志古钱分寸参校影表尺略合宋周隋之尺谓宜准影表尺施用今被旨造律管验音高下非所素习乞别诏晓音者总领较定诏乃罢之而若讷卒用汉货泉度尺寸依隋书定尺十五种上之藏于太常寺

时朝臣宋祁田况荐益州进士房庶晓音祁上其乐书补亡三卷召诣阙庶自言曰尝得古本汉志云度起於黄锺之长以子谷秬黍中一黍之起积一千二百黍之广度之九十分黄锺之长一为一分今文脱之起积一千二百黍八字故自前世以来累黍为尺以制律是律生於尺尺非起於黄锺也且汉志一为一分者盖九十分之一後儒误以一黍为分其法非是当以秬黍中者一千二百实管中黍尽得九十分为黄锺之长九寸加一以为尺则律定矣直秘阁范镇是之乃为言曰照以纵黍累尺管空径三分容黍千七百三十瑗以横黍累尺管容黍一千二百而空径三分四厘六毫是皆以尺生律不合古法今庶所言实千二百黍於管以为黄锺之长就取三分以为空径则无容受不合之差校前二说为是盖累黍为尺始失之於隋书当时议者以其容受不合弃而不用及隋平陈得古乐器高祖闻而叹曰华夏旧声也遂传用之至唐祖孝孙张文收号称知音亦不能更造尺律止治隋之古乐制定声器朝廷久以锺律未正屡下诏书博访羣议冀有所获今庶所言以律生尺诚衆论所不及请如其法试造尺律更以古器参考当得其真乃诏王洙与镇同於修制所如庶说造律尺龠律径三分围九分长九十分龠径九分深一寸尺起黄锺之长加十分而律容千二百黍初庶言太常乐高古乐五律比律成才下三律以为今所用黍非古所谓一稃二米黍也尺比横黍所累者长一寸四分庶又言古有五音而今无正徵音国家以火德王徵属火不宜阙今以五音旋相生法得徵音又言尚书同律度量衡所以齐一风俗今太常教坊钧容及天下州县各自为律非书同律之义且古者帝王廵狩方岳必考礼乐同异以行诛赏谓宜颁格律自京师及州县毋容辄异有擅高下者论之帝召辅臣观庶所进律尺龠又令庶自陈其法因问律吕旋相为宫事令撰图以进其说以五正二变配五音迭相为主衍之成八十四调旧以宫徵商羽角五音次第配七声然後加变宫变徵二声以足其数推以旋相生之法谓五行相戾非是当改变徵为变羽易变为闰随音加之则十二月各以其律为宫而五行相生终始无穷诏以其图送详定所庶又论吹律以听军声者谓以五行逆顺可以知吉凶先儒之说略矣是时瑗逸制乐有定议乃补庶试秘书省校书郎遣之

庆历四年范镇上书曰陛下制乐以事天地宗庙以扬祖宗之休兹盛德之事也然自下诏以来及今三年有司之论纷然未决盖由不议其本而争其末也窃惟乐者和气也发和气者声音也声音之生生於无形故古人以有形之物传其法俾後人参考之然後无形之声音得而和气可道也有形者秬黍也律也尺也龠也鬴也斛也算数也权衡也锺也磬也是十者必相合而不相戾然後为得今皆相戾而不相合则为非是矣有形之物非是而欲求无形之声音和安可得哉谨条十者非是之验惟裁择焉按诗诞降嘉种维秬维秠诞降者天降之也许慎云秬一稃二米又云一秬二米後汉任城县产秬黍三斛八斗实皆二米史官载之以为嘉瑞又古人以秬黍为酒者谓之秬鬯宗庙降神惟用一尊诸侯有功惟赐一卣以明天降之物世不常有而可贵也今秬黍取之民间者动至数百斛秠皆一米河东之人谓之黑米设有真黍以为取数至多不敢送官此秬黍为非是一也又按先儒皆言律空径三分围九分长九十分容千二百黍积实八百一十分今律空律径三分四氂六毫围十分三氂八毫是围九分外大其一分三氂八毫而后容千二百黍除其围广则其长止七十六分二氂矣说者谓四氂六毫为方分古者以竹围为律竹形本圆而今以方分置算此律之为非是二也又按汉书分寸尺丈引本起黄锺之长又云九十分黄锺之长者据千二百黍而言也千二百黍之施於量则曰黄锺之龠施於权衡则曰黄锺之重施於尺则曰黄锺之长今遗千二百之数而以百黍为尺又不起於黄锺此尺之为非是三也又按汉书言龠其状似爵谓爵琖其体正圆故龠当圆径九分深十分容千二百黍积实八百一十分与律分正同今龠乃方一寸深八分一氂容千二百黍是亦以方分置算者此龠之非是四也又按周礼鬴法方尺圆其外深尺容六斗四升方尺者八寸之尺也深尺者十寸之尺也何以知尺有八寸十寸之别按周礼璧羡度尺好三寸以为尺璧羡之制长十寸广八寸同谓之度尺以为尺则八寸十寸俱为尺矣又王制云古者以周尺八尺为步今以六尺四寸为步八尺者八寸之尺也六尺四寸者十寸之尺也同谓之周尺者是周用八寸十寸尺明矣故知八寸尺为鬴之方十寸尺为鬴之深而容六斗二升千二百八十龠也积实一百三万六千八百分今鬴方尺积十寸此鬴之非是五也又按汉书斛法方尺圆其外容十斗旁有庣焉当隋时汉斛尚在故隋书载其铭曰审律嘉量斛方尺圆其外庣旁九氂五毫羃百六十二寸深尺容一斛今斛方尺深一尺六寸二分此斛之非是六也又按算法圆分谓之径围方分谓之方斜所谓径三围九方五斜七是也今圆分而以方法算之此算数非是七也又按权衡者起千二百黍而立法也周之鬴其重一钧声中黄锺汉之斛其重二钧声中黄锺鬴斛之制有容受有尺寸又取其轻重者欲见薄厚之法以考其声也今黍之轻重未真此权衡为非是八也又按鳬氏为锺大锺十分其鼔间之以其一为之厚小锺十分其钲间之以其一为之厚今无大小薄厚而一以黄锺为率此锺之非是九也又按磬氏为磬倨句一矩有半其博为一股为二鼔为三盖各以其律之长短为法也今亦以黄锺为变而无长短厚薄之别此磬之非是十也前此者皆有形之物也可见者也使其一不合则未可以为法况十者之皆相戾乎臣固知其无形之声音不可得而和也请以臣章下有司问黍之二米与一米孰是律之空径三分与三分四氂六毫孰是律之起尺与尺之起律孰是龠之圆制与方制孰是鬴之方尺圆其外深尺与方尺孰是斛之方尺圆其外庣旁九氂五毫与方尺六寸二分孰是筭数之圆分与方分孰是权衡之重以二米秬黍与一米孰是钟磬依古法有大小轻重长短薄厚而中律孰是是不是定然後制龠合升斗鬴斛以校其容受容受合然後下诏以求真黍真黍至然後可以为量为钟磬量与钟磬合於律然後可以为乐也今尺律本末未定而详定修制二局工作之费无虑千万计矣此议者所以云云也然议者不言有司论议依违不决而顾谓作乐为过举又言当今宜先政令而礼乐非所急此臣之所大惑也傥使有司合礼乐之论是其所是非其所非陛下亲临决之顾於政令不已大乎昔汉儒议盐铁後世传盐铁论方今定雅乐以求废坠之法而有司论议不着盛德之事後世将何考焉愿令有司人人各以经史论议条上合为一书则孰敢不自竭尽以副陛下之意如以臣议为然伏请权罢详定修制二局竢真黍至然後为乐则必至当而无事於浮费也诏送详定所

庆历中翰林学士宋祁论以尺定律奏曰臣闻乐主於音音生於律律定於尺尺成於黍得黍不真尺固不定定尺无准律亦自差而望声调是南舟泝燕北辕走越愈亟远也故尺短则律从而短尺长则律从而长短者声清益上长者声浊益下清浊不得其中而至乐遁矣古者神瞽考中声而量之以为之律所以立均出度也黄帝命伶伦断竹长三寸九分吹之以为黄锺之宫然後制十二律以上下求而听凤鸣司马迁黄锺之律长八寸七分之一太簇七寸七分之二林锺五寸七分之三应锺四寸三分之二班固司马彪说黄锺长九寸声最浊太簇长八寸林锺长六寸应锺长四寸七分四氂强声最清蔡邕郑玄杜夔荀朂等所论尺有增损而黄锺之宫要以九寸为定始朂当武帝泰始中校太乐八音不和知後汉至魏尺长於古四分有余朂乃部着作郎刘恭依周礼制尺所谓古尺也以古尺更铸铜律调叶声韵後汲郡盗发六国时魏襄王冢得古周时玉律及钟磬与新律声韵闇同于时郡国或得汉时故锺吹朂律以合之其声皆应时人称为精密惟散骑侍郎陈留阮咸讥其声高声高则悲非兴国之音必古今尺有长短所致也武帝以朂律与周汉器合遂施用之後始平掘地得古铜尺岁久欲腐不知所出何代果长朂尺四分时人咸服其妙而莫能措意焉朂立千载之下推百代之法度数既合声韵又谐亦可谓密切而有证也而时人掘地之一尺破周汉之二器亦近夫贵耳贱目也隋时始用木尺律而定律吕铸坏前代金石以息物议大业中更诏用梁表律调八音之器比之前代最为合古惜其制度文议设於江都无闻焉耳是时有十五等一周尺二晋田父玉尺三梁表尺四汉官尺五魏尺六晋後尺七後魏前尺八中尺九後尺十东後魏尺十一蔡邕铜龠尺十二宋氏尺十三万宝常水尺十四杂尺十五梁朝俗间尺後周时达奚震等议独以铁尺为允即十二宋氏尺也其说曰今以上党羊头山黍依汉书律历志度之若以大者稠累依数满尺实於黄锺之律须撼乃容若以中者累尺虽复小稀实於黄锺不动而满计此二事之殊良由消息未善其於铁尺终有一会且上党之黍有异他郷其色略乌其形圆重用之为量定不徒然正以时有水旱之殊地有肥瘠之异取黍大小未必得中案许慎解字黍体大本异於常疑今之大者正是其中累百满尺非是会古实龠之外裁剩余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛古者黄金方寸重一斤今铸金校验铁尺为近未及详定会高祖受命而止唐贞观中又诏张文收铸铜斛秤尺咸得其数诏以其副藏於乐署至武延秀为太常卿用为奇玩以律与古玉尺玉斗舛合献焉开元中将考宗庙乐有司奏请出之勅惟以铜管付太常亡其九管国朝金石传自周代世宗常诏王朴累黍定尺以为律管管既不便作准之尺寸于今具在而当时实录不论秬黍未知何用即加详定且五代离乱古器荡然虽欲制作靡所缘旁时无神瞽孰敢取中独非莫知独是莫晓工乎音者不能言义工乎书者不能察声信乎音乐之难不可以言晓者也故曰知之者欲教而无从心达者体之而无师方今去圣既远知音又寡但取朴准调叶八音属者太常臣燕肃以律准尺之三分欲为十二律管而黄锺九寸遂不得声更广空道乃与律应虽管内均厚未悉如法然深疑今尺比古差短太常钟石遂及於清流至法部转用高急臣以为宜求索上党秬黍如达奚震之言选其精圆累定分寸尺定求管得管求声以所管之声合周时之准苟高下符会清浊无差即可遂为定法颁布方国足以示陛下同律度量权衡之制脱有与准未合即乞募知音别用新管参考中声检摄羣音制定雅乐庶乎正历代之谬秕亦何惮焉

元世祖至元十三年命郭守敬与王恂率南北日官分掌测验推於下命张文谦与枢密张易为之主领裁奏於上左丞许衡参预其事郭守敬首言历之本在於测验而测验之器莫先仪表今司天浑仪宋皇佑中汴京所造不与此处天度相符比量南北二极约差四度表石年深亦复攲侧守敬乃尽考其失而移置之又奏唐一行开元间令南宫说天下测景书中见者凡十三处今疆宇比唐尤大若不远方测验日月交食分数时刻不同昼夜长短不同日月星辰去天高下不同即曰测验人少可先南北立表取直测景帝可其奏

十七年新历告成郭守敬与诸臣同上奏曰臣等窃闻帝王之事莫重於历自黄帝迎日推策帝尧以闰月定四时成岁舜在璇玑玉衡以齐七政爰及三代历无定法周秦之间闰余乖次西汉造三统历百二十年而後是非始定东汉造四分历七十余年而仪式方备又百二十一年刘洪造乾象历始悟月行有迟速又百八十年姜岌造三纪甲子历始悟以月食冲捡日宿度所在又五十七年何承天造元嘉历始悟以朔望及弦皆定大小余又六十五年祖冲之造大明历始悟太阳有岁差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极历始悟日行有盈缩又三十五年傅仁均造戊寅元历颇采旧仪始用定制又四十六年李淳风造麟德历以古历章蔀元首分度不齐始为总法用进朔以避晦晨月见又六十三年一行造大衍历始以朔有四大三小定九服交食之异又九十四年徐昂造宣明历始悟日食有气刻时三差又百三十六年姚舜辅造纪元历始悟食甚泛余差数以上计千一百八十二年历经七十改其创法者十有三家自是又百七十四年圣朝专命臣等改治新历臣等用创造简仪高表凭其测实数所考正者凡七事一曰冬至自丙子年立冬後依每日测到晷景逐日取对冬至前後日差同者为准得丁丑年冬至在戊戌日夜半後八刻半又定丁丑夏至在庚子日夜半後七十刻又定戊寅冬至在癸卯日夜半後三十三刻己卯冬至在戊申日夜半後五十七刻庚辰冬至在癸丑日夜半後八十一刻各减大明历十八刻远近相符前後应凖二曰岁余自大明历以来凡测景验气得冬至时刻真数者有六用以相距各得其时合用岁余今考验四年相符不差仍自宋大明壬寅年距至今日八百一十年每岁合得三百六十五日二十四刻二十五分其二十五分为今历岁余合用之数三曰日躔用至元丁丑四月癸酉望月食既推求日躔得冬至日躔赤道箕宿十度黄道箕九度有奇仍凭每日测到太阳躔度或凭星测月或凭月测日或径凭星度测日立术推算起自丁丑正月至己卯十二月凡三年共得一百三十四事皆躔於箕与日食相符四曰月离自丁丑以来至今凭每日测到逐时太隂行度推算变从黄道求入转极迟疾并平行处前後凡十三转计五十一事内除去不真的外有三十事得大明历入转後天又因考验交食加大明历三十刻与天道合五曰入交自丁丑五月以来凭每日测到太隂去极度数比拟黄道去极度得月道交於黄道共得八事仍依日食法度推求皆有食分得入交时刻与大明历所差不多六曰二十八宿距度自汉太初历以来距度不同互有损益大明历则於度下余分附以太半少皆私意牵就未尝实测其数今新仪皆细刻周天度分每度为三十六分以距线代管窥宿度余分并依实测不以私意牵就七曰日出入昼夜刻大明历日出入昼夜刻皆据汴京为凖其刻数与大都不同今更以本方北极出地高下黄道出入内外度立术推求每日日出入昼夜刻得夏至极长日出寅正二刻日入戌初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法凡五事一曰太阳盈缩用四正定气立为升降限依立招差求得每日行分初末极差积度比古为密二曰月行迟疾古历皆用二十八限今以万分日之八百二十分为一限凡析为三百三十六限依垜叠招差求得转分进退其迟疾度数逐时不同盖前所未有三曰黄赤道差旧法以一百一度相减相乘今依筭术句股?矢方圜斜直所容求到度率积差率与天道实脗合四曰黄赤道内外度据累年实测内外极度二十三度九十分以圜容方直矢接句股为法求每日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月每交二十八宿度分於理为尽

处士杨恭懿进奏曰臣等徧考自汉以来历书四十余家精思推筭旧仪难用而新者未备故日行盈缩月行迟疾五行周天其详皆未精察今权以新仪木表与旧仪所测相较得今岁冬至晷景及日躔所在与列舍分度之差大都北极之高下昼夜刻长短参以古制创立新法推筭成辛巳历虽或未精然比之前改历者附会元历更日立法全踵故习顾亦无愧然必每岁测验修改积三十年庶尽其法可使如三代日官世专其职测验良久无改岁之事矣又合朔议曰日行历四时一周谓之一岁月踰一周复与日合谓之一月言一月之始日月相合故谓合朔自秦废历纪汉太初止用平朔法大小相间或有二大者故日食多在晦日或二日测验时刻亦鲜中宋何承天测验四十余年进元嘉历始以月行迟速定小余以正朔望使食必在朔名定朔法有三大二小时以异旧法罢之梁虞造大同历隋刘焯造皇极历皆用定朔为时所阻唐傅仁均造戊寅历定朔始得行贞观十九年四月频大人皆异之竟改从平朔李淳风造麟德历虽不用平朔遇四大则避人言以平朔间之又希合当世为进朔法使无元日之食至一行造大衍历谓天事诚密四大二小何伤诚为确论然亦循常不改臣等更造新历一依前贤定论推筭皆改从实今十九年历自八月後四月并大实日月合朔之数也

世祖时东平布衣赵天麟上策论同制度疏曰臣闻四海若一堂之上圣王无二上之尊颁法制以为先俾和同之咸若昔有虞之廵狩觐国君於四方先之以协时月正日次之以同律度量衡延及苍周之时立司市以平物价至於炎汉之世命张苍以定章程究而言之由来尚矣粤自曹刘鼎峙南北瓜分前乎此则七雄之疆域参差後乎此则五季之风尘扰攘欲其同也不亦难乎古制犹存前书备载今国家尧天荡荡禹迹茫茫一民莫非其臣也尺地莫非其有也然其曹奢魏褊楚急齐舒皆风土之渐摩习俗之常然欲移易亦非他得乎中而止矣若夫方方异政县县殊俗不为一新何成盛化且天为绳而贵直地为准而贵平东方之神其名勾芒执规司春南方之神其名祝融执衡司夏西方之神其名蓐收执矩司秋北方之神其名玄冥执权司冬由此观之准绳?矩权衡所以为六合之司职也臣闻虞夏商周之法不可得而详矣惟刘歆之义载在班书最为详悉臣试条之一曰备数二曰和声三曰审度四曰嘉量五曰权衡参伍以变错综其数稽之於古今效之於气物和之於心耳着之於经传咸得其实靡不协同所谓备数者制器?圆矩方权重衡平准绳嘉量而不失故纪於一协於十长於百大於千衍於万也所谓和声者律吕以成之支干以该之故中於宫触於角祉於徵章於商宇於羽也所谓审度者以子谷秬黍之中者一黍之广度之九十分黄锺之长一为一分自分而上十为差率故别於分忖於寸矱於尺张於丈信於引也所谓嘉量者本起於黄锺之龠以子谷秬黍之中者千有二百粒可实其龠自龠而上十为差率故跃於龠合於合登於升聚於斗角於斛也所谓权衡者亦起於黄锺之龠每龠二十铢二十四铢成两十六两成斤三十斤成钧四钧成石故始於铢两於两明於斤均於钧终於石也臣又以刘歆之法三十余斤为一斗今则不可从也然其理有可从方今数已宣於天下历已职於太史乐已总於太常声已协於协律其所以虽有未定虽定而未齐一者度量衡而已矣臣居山东但见山东数郡或隔一镇或间一河其度之长短量之多寡衡之轻重已皆不相同矣则何以示四海一家之平制哉伏望陛下诏令都省昭立制度采刘歆之说监其可否定其高低既约黍粒之多寡匀长为一尺复约黍粒之多寡平重为一斤外但约今法以十有二斤为斗五斗为斛两斛为石石重百二十斤水平为槩用铜则焉三者既定颁付行省散於随路以为各路之的可也截自令行之後违者有司治其罪庶乎自南自北知制度之昭彰于外于中等资财之出纳圣人尝谓谨权量四方之政行焉此之谓也

历代名臣奏议卷二百八十








试草泽策一道【景德二年三月二日】

问四民并设盖务穑之尤先九序惟歌实丰财而为急国家富有区夏勤恤黎元训兵以备不虞建官以熙庶绩乃至宗庙宾客之费名田奉邑之资岁计所丛国用尤广虽复颁行恩诏敦劝农功奉顺天时聿修稼政罢不急之务去冗食之兵裁减赐予之规斥弃奇巧之玩敦本节用斯为至矣而九年之蓄物力未完一谷不登流亡乃出将何以致汚莱尽辟游惰悉归足衣食而知礼文值凶荒而无菜色又何以致太仓之粟陈陈相因上林之钱往往而是然後家给人足颂声浃於连甍国富兵强天威震乎殊俗子大夫博通载籍练达政经必有嘉谋悉以条对


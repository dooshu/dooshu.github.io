金沴木


武德元年八月戊戌，突厥始毕可汗衙帐无故自坏。

中宗即位，金鸡竿折。树鸡竿所以肆赦，始发大号而鸡竿折，不祥。

神龙中，有群狐入御史大夫李承嘉第，其堂无故坏；又秉笔而管直裂，易之又裂。

开元五年正月癸卯，太庙四室坏。

天宝十四载十二月，哥舒翰帅师守潼关，前军启行，牙门旗至坊门，触落枪刃，众以为不祥。

永泰二年三月辛酉，中书敕库坏。

贞元四年正月庚戌朔，德宗御含元殿受朝贺，质明，殿阶及栏槛三十余间自坏，卫士死者十余人。含元路寝，大朝会之所御也；正月朔，一岁之元。王者之事，天所以儆者重矣。

大和九年，郑注为凤翔节度使，将之镇，出开远门，旗竿折。

光启初，扬州府署门屋自坏，故隋之行台门也，制度甚宏丽云。

《五行传》曰：“弃法律，逐功臣，杀太子，以妾为妻，则火不炎上。”谓火失其性而为灾也。京房《易传》曰：“上不俭，下不节，盛火数起，燔宫室。”盖火主礼云。又曰：“视之不明，是谓不哲。厥咎舒，厥罚常燠，厥极疾。时则有草妖，时则有羽虫之孽，时则有羊祸，时则有目痾，时则有赤眚赤祥，惟水沴火。”






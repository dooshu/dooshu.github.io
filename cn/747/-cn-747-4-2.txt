○感旧赋（并序）

余将问罪东夷，言过洛邑，聊因暇景，散虑郊畿。流盼城阙之闲，睹弱龄游观之所。风云如故，卉木维新，少壮不留，忽焉白首。追思曩日，缅成异世，感时怀旧，抚辔忘归。握管叙情，赋之云尔。

惟端扆之馀隙，属凝阴於暮年。时观兵於九伐，聊息驾於三川。登临原隰。怅望郊壥，览绮纨之游践，观畴昔而依然。地不改其城阙，时无异其风烟；想飞盖於河曲，思解佩於芝田；挟弹铜驼之右，连镳金谷之前。薪指倏其代谢，舟壑俄而贸迁。属隋季之分崩，遇中原之丧乱。濯龙变为汙池，平乐化为京观。天地兮厌黩，人神兮愤惋。遂收袂而电举，乃奋衣而云翔。据三秦兮凤跱，出九谷兮龙骧；挥宝剑之虹彩，回雕戈於日光；扫欃枪兮定六合，廓氛沴兮静八荒。昔总戎於藩屏，今拱已於岩廊。营馀故柳，垒有残墙。怀壮龄之慷慨，抚虚躬而自伤。观世俗之飘忽，鉴存亡於宇宙。林何春而不花，花非故年之秀；水何日而不波，波非昔年之溜。岂独人之易新，故在物而难旧。岁月运兮寒复暑，日月流兮夜还昼。信造化之常经，孰圣贤之可救。於是停舆郊郭，极眺山川，信兹都之壮丽，乃卜宅於姬年。兴亡兮代袭，隆替兮相沿。惟在德而为故。实弃道而难全。仰烟霞兮思子晋，俯浩汗兮想张骞。叹高踪之靡觌，嘉令誉之空传。聊凭轼而静虑，怀古人而怅焉。况复气结隆冬，岁穷馀律；对洛景之苍茫。听寒风之萧瑟；云散叶而无蒂，雪凝花而不实；雾岭断兮疑连，烟林疏兮似密。节物同於前载，欢忧殊於曩日。扣沈思而多端，寄翰墨而何述。


○赐功臣葬地诏

周室姬公，陪於毕陌，汉庭萧相，附彼高园。宠锡坟茔，闻诸上代；从窆陵邑，信有旧章。盖以懿戚宗亲，类同本之枝干；元功上宰，犹在身之股肱。哀荣之义实隆，始终之契斯允。今宜聿遵故实，取譬拱宸，庶在鸟耘之地，无亏鱼水之道。宜令所司，於昭陵南左右厢封境取地，仍即标志疆域，拟为葬所，以赐功臣。其有父祖陪陵子孙欲来从葬者，亦宜听允。


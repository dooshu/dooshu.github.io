邵雍　演绎吟

万事入沉吟，其来味更深。

虽然曾过眼，须是更经心。

过眼未尽见，经心肯尽寻。

尽寻能得见，方始是真金。

邵雍

邵雍　演绎吟

何者是真金，真金入骨沉。

饱曾经煅炼，足得不沉吟。

到手何须眼，行身敢放心。

放心然后乐，天下有知音。

邵雍

邵雍　演绎吟

何者谓知者，知音只在心。

肝脾无效验，锺鼓漫搜寻。

既若能开物，何须更鼓琴。

来仪非为凤，只是感人深。

邵雍

邵雍　演绎吟

何者谓来仪，来仪意不低。

有身皆衎衎，无物不熙熙。

一国若一物，四方犹四支。

巍巍乎尧舜，何得而名之。

邵雍


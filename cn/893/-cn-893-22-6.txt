太原早秋





太原郡，即并州也，唐时隶河东道。

岁落众芳歇，时当大火流。[一]

霜威出塞早，云色渡河秋。

梦绕边城月，心飞故国楼。

思归若汾水，[二]无日不悠悠。

[一]张衡《定情歌》：“大火流兮草虫鸣。”《图书编》：“大火，心星也。以六月之昏，加于地之南，至七月之昏，则下而西流矣。”



[二]《唐六典注》：汾水出忻州，历太原、汾、晋、绛、蒲五州，入河。《太平寰宇记》：汾水，出静乐县北管涔山，东流入太原郡界。






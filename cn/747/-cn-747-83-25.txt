○授高璩剑南东川节度使制

门下：南荆旧俗，政美刘公；西陕芳阴，勋传召伯。我用时杰，思齐昔人。况梓潼奥区，贤彦徊翔之地也，稽玉堂之显效，授黄钺之殊荣，辍诸禁林，允叶令典。翰林学士承旨朝议大夫守尚书金部侍郎知制诰上柱国赐紫金鱼袋高璩，潘陆重价，曾颜上流，机神粹和，道业坚白。呈瑞质而凤离丹穴，耸孤标而鹗翥青天。合珪璧之寒辉，咸资逸韵；聚云霞之秀色，并在高文。光映古今，羽仪中外。顷者名场颉颃，早振词科，桐阁从容，长专奏记。乃升华贯，爰近赤墀。青琐闼中，封章不屈；紫微天上，诏令无双。王褒真侍从之才，徐邈擅文儒之誉，亲提史笔，首列谏垣。俄参起部之荣，遂陟夏官之贵，郁有公望，称於朕心。虽密赞大猷，诚资敏识，而将图善政，亦藉长材。眷彼左绵，实为雄镇，旁控巴峡，高抗蜀门。前以幢盖剧权，委任岩廊旧德，岁久而功懋，军严而吏安。改命廷臣，俾嗣仁化，按节而去，自春徂秋，既以疾闻，则宜代用。尔之俞往，得於佥言，勉竭公忠，用酬倚注。予欲成尔美志，故授以仪曹八座之尊；予欲壮尔威声，故帖以宪闼亚相之秩。红旌启路，紫绶登坛，当年得之，别是殊宠。勉务勋业，副予意焉。可检校礼部尚书兼梓州刺史御史大夫充剑南东川节度副使知节度事管内观察处置等使，散官勋如故。








建平王让右将军荆州刺史表

茂宠廼临，炫夺彝典，廵恩镜饰，搅情震虑。【中谢。】臣闻该秩诏序，匪贤莫能孚其职，端维裂陕，非功无或滥其选，所以轮鞅国典，缔结民纽，五威咸平，四精或训者也。臣践行迷方，试业敝绪，徒以缀采宗莩，承渥帝席，执珪戴笔，亟荷出内，至乃曳组河县，蔑驯羽之化，鸣环京毂，谢择鳞之政，声绩两无，风化双缺，而龟纽未剔，玺书频降，复改册湘区，分瑞衡服，竟无贾琮交部之廉，终乏郭汲幷壤之信，固以杂沓民明，湫隘身讽，不悟皇灵再煇，河海重渥，遂踰恒采，妄贲异等，荆门务要，方城任积，水交沅澧，山通岷峨，襟带百县，萦抱七州，上德懋勳，尠居斯地，宁臣胶固，所宜膺荷，是以燋薄魂色，惊廹心影，谨刷睿情，置露弱志，伏愿陛下停旒弛琪，暂炤琐曲，则铸才式弘，练物惟远，王度旣淸，蒙识以泰，不胜慙懅屏营之情。


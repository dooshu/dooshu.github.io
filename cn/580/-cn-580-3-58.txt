志第五十八 乐志一


元之乐制，雅乐施于郊庙，宴乐施于朝廷之燕享。雅乐之制有三，曰乐器，曰乐章，曰乐舞。宴乐之制有二，曰乐器，曰乐仪。然所谓雅乐，本宋之大晟乐，乃方士魏汉津所造者。善乎吴渊颖之言也：“太常所用乐，本大晟之遗法也。自东都不守，大乐氏奉其乐器北入燕都，燕都丧乱，又徙汴、蔡。汴、蔡陷没，而东平严侯独得其故乐部人。国初征乐于东平，太常徐公典乐奏于日月山，乞增宫县、登歌、文武二舞，令旧工教习，以备大礼。故乐户子孙，犹世籍河南，仅能肄其钟鼓铿锵，不复究其义矣。吾因考求前代之乐，自和岘以下，更六、七人，而议论莫之有定。前日之宿县者，未几则倏已改铸。或云乐失之清，或云乐过于浊，乐工冶卒且深厌其炉鞴鼓铸之劳，则或和铜齐以济之，当轩临视，虽以老师宿儒终不能必悟其铜齐之轻重，而徒论其铜律之清浊也。迨夫崇宁之世，魏汉津乃以蜀一黥卒，造大晟乐府，遂颁行于天下。盖谓‘古之制乐者，惟黄帝、禹得乐之正。何则？圣人之禀赋，上与天地阴阳为一体，声为律，身为度，故黄帝、禹之制乐，实自其身得之。臣请以圣主中指三节三寸定黄钟之律，中指之径围又据而定为度量权衡，乐以是制，则臣将见其合天地之正，备阴阳之和，而得夫金石清浊之宜矣。’当是时，惟丞相蔡京神其说，先铸帝鼐成，复造金石钟虡，雕镂刻画，盖极后世之选已。然以帝之指尺长，而乐律遂高，虽汉津亦自知之，尝私谓其弟子任宗尧曰：律高则声过哀，而国乱是不久矣。呜呼，汉津所制，岂复有加于和岘诸人所论之乐哉。然且至今沿袭相承，未闻有所改作。乐固不可以草创苟且而遽定也，虽然，崇宁之乐亦可变矣。盖古之论乐者，一曰古雅乐，二曰俗部乐，三曰胡部乐。古雅乐更秦乱而废，汉世惟采荆楚燕代之讴，稍协律吕，以合八音之调，不复古矣。晋、宋六朝以降，南朝之乐多用吴音，北国之乐仅袭北俗。及隋平江左，魏三祖清商等乐，存者什四。世谓为华夏正声，盖俗乐也。至是沛国公郑译复因龟兹人白苏祇婆善胡琵琶，而翻七调，遂以制乐，故今乐家犹有大石、小石、大食、般涉等调。大食等国本在西域，而般涉即是般瞻，华言羽声，隋人且以是为太簇羽矣。由是观之，汉世徒以俗乐定雅乐，隋氏以来则以胡乐定雅乐。唐至元宗，胡部坐，俗部立，乐工肄乐，坐技不通，然后为立技，立技不精，然后使教雅乐，天下后世不复知古雅乐之正声矣。自唐历宋，大抵皆然。当大晟乐书之行，教坊色长张俣曾制《大乐元机赋论》七音六十律八十四调，本不脱乎龟兹白苏祇婆之旧。正行四十大曲，常行小令四部弦管，此非胡与俗之杂行者乎。宜雅乐之未易遽复也。古来律、历二事，更相为用。太史郭公一尝定历，诚旷世所未有。予谓宜依古法，缇室葭灰，随月候气天地之中。气既应，则钟律之中声当无有不应者，要在久而后验，乐固不可以草创苟且而遽定也。呜呼，崇宁之乐亦可变矣，吾又安得夫伶伦、荣猿之徒而与之论乐哉。”






地震


唐同光二年十一月，镇州地震。三年十一月二十五日夜，魏、博、徐、宿地大震。

天成三年七月，郑州地震。

长兴二年六月，太原地震，自二十五日子时至二十七日申时，二十余度。左补阙李详上疏曰：

臣闻天地之道，以简易示人；鬼神之情，以祸福为务。王者祥瑞至而不喜，灾异见而辄惊，罔不寅畏上穹，思答天谴。臣闻北京地震，日数稍多。臣曾览国书，伏见高宗时，晋州地震，上谓群臣曰：“岂朕政教之不明，使晋州地震耶？”侍中张行成奏曰：“天阳也，地阴也，天阳君象，地阴臣象，君宜转动，臣宜安静。今晋州地震，弥旬不休，将恐女谒使事，臣下阴谋。且晋州是陛下本封，今地震焉，尤彰其应。伏愿深思远虑，以杜未萌。”又，开元中，秦州地震，寻差官宣慰，兼降使致祭山川，所损之家，委量事安置奏闻。

伏惟陛下中兴唐祚，起自晋阳，地数震于帝乡，理合思于天戒。况圣明御宇，于今六年，岁稔时康，人安俗阜。臣虑天意恐陛下忘创业艰难之时，有功成矜满之意。伏望特委亲信，兼选勋贤，且往北京慰安，密令巡问黎民之疾苦，严山川之祭祀，然后鉴前朝得丧之本，采历代圣哲之规，崇不讳之风，罢不急之务。

明宗深嘉之，锡以三品章服。十一月，雄武军士上言，洛阳地震。三年八月，秦州地震。

汉乾祐二年四月丁丑，幽、定、沧、营、深、贝等州地震，幽、定尤甚。

周广顺三年十月，魏、邢、洺等州地震数日，凡十余度，魏州尤甚。






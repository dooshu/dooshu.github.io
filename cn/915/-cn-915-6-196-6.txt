◇《後汉书》江革毛义论

孔子称「孝莫大于严父，严父莫大于配天，则周公其人也」。子路曰：「伤哉贫也！生无以养，死无以葬。」子曰：「啜菽饮水，孝也。」钟鼓非乐云之本，而器不可去；三牲非孝养之主，而养不可废。夫务器而忘本，乐之过也；崇养以伤行，养之累也。故定以道养，则周公之祀致四海之祭；定以义养，则仲由之粥无骄慢之性。夫患啜菽粥之粗，干禄以求养，是以禄亲也；孜孜以致孝，孝成而禄厚者，此能以义养也。孔子称「孝哉，闵子骞！人不间于其父母兄弟之言。」言其孝皆合于道，莫可复间也。先代石氏父子称孝，子庆相齐，人慕其孝而治，此殆所谓孝乎！惟孝友于兄弟，施于有政，是亦为政也。若二子者，推至诚以为行，行信于心而感于人，以成名受禄，可谓能孝养也。（袁宏《後汉纪》十一）


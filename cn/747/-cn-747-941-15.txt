○皇帝醮仙居山词

伏以圣主明王，必臻符瑞，膺图受，爰著讴歌，既居亿兆之尊，遂忝帝王之命。洎临大宝，将及六年，教化未浃於生灵，华裔尚乖於正朔。兢兢业业，罔敢遑宁。虑刑法之不均，虑赏罚之非当。屯兵络野，念富庶之未臻；暴骨盈川，固杀伤之不一。每思首谢，用赎愆尤，敢言图谶之文，并属庸虚之士。今年七月八日，汉州什邡县百姓郭回芝於仙居观采药，掘地得铜牌，长七寸，广四寸，上六十字。云“老子通天记云：丁卯年甲戍乙亥王生，享二百年天子。王从建、王元膺、王万感、王岳、王则、王道宜。”五字篆文未详。後云“洛州北邙化章宏道天宝年留此，明後圣代。”顾惟薄德，遽捧殊祥，云历数之延长，纪子孙之次第，佩服元贶，益用兢惭。敢罄深衷，专深醮谢。伏冀毕朝福地，总召名山，各驾仙车，共歆丹恳，示安社稷，咸泰人民，致风雨之不愆，俾干戈之载戢。翳赖灵贶，深置於怀。不任。


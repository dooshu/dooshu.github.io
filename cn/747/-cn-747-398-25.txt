○对城邑判

〈甲将仞邑，乙不从命，比周狗以属之，损乙。〉

自上栋下宇，疆里井田，度土居人，量地制邑。故墉垣是葺，版筑聿修。华元巡功，见讴於城者；子囊临逝，贡策於荆王。甲何人斯？职兹仞邑。乙不从命，同之凿坯，趣舍路殊，便为隙末。虽叔孙受絷，每效勤劳；而子骞发言，何必改作？遽营为堞，未崇射隼之规；不惮严科，辄嗾夫獒之噬。弃人用犬，何其不臧？既紊风猷，请书霜简。

单有邻

有邻，开元时擢书判拔萃科。


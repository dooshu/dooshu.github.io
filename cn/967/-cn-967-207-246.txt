李石　再用九日韵答何邵卿二首

老蝶凌风作晚狂，小春争得媚寒乡。

池边团碧擎残雨，林末轻红拒薄霜。

笑我何时书竹帛，似君依旧踏槐黄。

相寻一醉能来否，枉费公家压酒囊。

李石

李石　再用九日韵答何邵卿二首

习气仍余酒后狂，十年坐斥醉中乡。

读书窗外千堆雪，利剑床头一匣霜。

收拾微吟追李杜，研摩小楷逼苏黄。

他文逍遣随儿辈，颇笑翁痴作一囊。

李石


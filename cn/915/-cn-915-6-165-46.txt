◇斗鸡赋

玄羽黝而含曜兮，素毛颖而扬精。红缥厕于微黄兮，翠彩蔚而流清。五色错而成文兮，质光丽而丰盈。前看如倒，傍视如倾。目象规作，觜以削成。高膺峭峙，双翅齐平。擢身竦体，怒势横生。爪似炼钢，目如奔星，扬翅因风，抚翮长鸣。猛志横逸势氵天廷。或踯躅踟蹰，或蹀蹑容与。或爬地俯仰，或抚翼未举。或狼顾鸱视，或鸾翔凤舞。或佯背而引敌，或毕命于强御。于是纷纭翕赫，雷合电击。争奋身而相戟兮，竟隼鸷而雕睨。得势者氵九天，失据者沦九地。徒观其战也，则距不虚挂，翮不徒拊，意如饥鹰，势如逸虎。（《艺文类聚》九十一，《初学记》三十）




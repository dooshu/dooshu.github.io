程布衣玄辅八首

【雪后次吴江】

北风吹短日，孤棹倚松陵。

城郭留残雪，江流走白冰。

新诗歌自慰，好梦笑无凭。

故旧吴山下，山阴兴欲乘。

【舟次京口逢故人】

相逢一曲酒如渑，京口留欢去未能。

波影满船烟雨散，瓜洲晚见隔江灯。

【登越王城怀古】

霸业今何在，行成计亦深。

秋风吹海水，寒日下山阴。

野燎余荒草，孤城带远林。

吴仇终克复，不负卧薪心。

【盂城晚眺】

高堞邗沟上，清秋夕眺中。

远烟千树碧，落日半湖红。

岁月空歌凤，音书久断鸿。

干戈正多事，何日到江东。

【怀杨仪部君谦】

故人久无书，山川隔淮楚。

相思不可携，独卧江东雨。

【过淀湖泊石浦】

沙蒲偃秋风，湖云藏夕雨。

何处远行人，飞帆下石浦。

【石浦偶占】

石浦潮自回，缃帘风欲举。

一洗草堂清，过云洒疏雨。

【馆邸纪事】

柴门一月南京雨，斗帐半床西晋书。

藜杖日晴初出户，园林落木已萧疏。


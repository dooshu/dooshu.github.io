◇诏报扶南国王（永明二年）



具摩醯降灵，流施彼士，虽殊俗异化，遥深欣赞。知鸠酬罗於彼背叛，窃据林邑，聚凶肆掠，殊宜翦讨。彼虽介遐陬，旧修蕃贡，自宋季多难，海译致壅，皇化惟新，习迷未革。朕方以文德来远人，未欲便兴干戈。王既款列忠到，远请军威，今诏交部随宜应接。伐叛柔服，实惟国典，勉立殊效，以副所期。那伽仙屡衔边译，颇悉中土阔狭，令其具宣，上报以绛紫地黄碧绿纹绫各五匹。（《南齐书·扶南国传》）




兰廷瑞二首

【夏日】

终日凭阑对水鸥，园林长夏似深秋。

槐龙细洒鹅黄雪，凉意萋萋风满楼。

【题姮娥奔月图】

窃药私奔计已穷，藁砧应恨洞房空。

当时射日亏犹在，何事无能近月中。

（杨用修云：滇中诗人兰廷瑞，杨林人也。余过其家访遗稿，仅得数十首。）

◎补人

☆程御史启充（一首）

【塞下曲】

黑龙江上水云腥，女真连兵下大宁。

五国城头秋月白，至今哀怨海东青。


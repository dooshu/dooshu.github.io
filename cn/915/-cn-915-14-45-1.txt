◇奏驳皇后属车乘数

谨案《周礼》，后备六服，并设五辂，采章之数，并与王同，属车之制，不应独异。又宋孝建时，议定舆辇，天子属车，十有二乘。至大明元年九月，有司奏皇后副车，未有定式，诏下礼官，议正其数。博士王燮之议：「郑玄云：后象王立六宫，亦正寝一而燕寝五。推其所立，每与王同，谓十二乘通关为允。」宋帝从之，遂为後式。今请依乘舆，不须差降。（《隋书·礼仪志》五，皇后属车三十六乘。初宇文恺、阎毗奏定，请减乘舆之半。礼部侍郎许善心奏驳云云，制曰可。）


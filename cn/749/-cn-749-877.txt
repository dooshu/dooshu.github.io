储泳


泳字文卿，号华谷（见自号录），云间（今江苏松江）人。著华谷祛疑说。

齐天乐

东风一夜吹寒食，枝头片红犹恋。宿酒初醒，新吟未稳，凭久栏杆留暖。将春买断。恨苔径榆阶，翠钱难贯。陌上秋千，相逢谁认旧时伴。

轻衫粉痕褪了，丝缘馀梦在，良宵偏短。柳线经烟，莺梭织雾，一片旧愁新怨。慵拈象管。待寄与深情，难凭双燕。不似杨花，解随人去远。

西江月

题邯郸吕仙翁祠堂

壁断何人旧字，炉寒隔岁残香。洞天人去海茫茫。玩世仙翁已往。

西日长安道远，春风赵国台荒。行人谁不悟黄粮。依旧红尘陌上。








徐伸


伸字干臣，一衢（今浙江衢县）人。政和初，以知音律，为太常典乐，出知常州。有青山乐府，今不传。

转调二郎神

闷来弹雀，又搅破、一帘花影。谩试著春衫，还思纤手，薰彻金炉烬冷。动是愁多如何向，但怪得、新来多病。想旧日沉腰，而今潘鬓，不堪临镜。

重省。别来泪滴，罗衣犹凝。料为我厌厌，日高慵起，长托春酲未醒。雁翼不来，马蹄轻驻，门闭一庭芳景。空伫立，尽日阑干倚遍，昼长人静。








24　劉秩以官職自責　元稹旱災自咎詩


劉秩爲祭酒，上疏曰：「士不知方，時無賢才，臣之罪也。」元稹守同州，旱災自咎詩曰：「上羞朝廷寄，下愧閭里民。」秩、稹可謂知所職矣。其言不可以人廢。

【閻按】韋應物詩云：「身多疾病思田里，邑有流亡愧俸錢。」何讀之惻惻動人。

【元圻案】劉秩，字祚卿，知幾子也。新唐書附見知幾傳，不載是疏，亦不言其爲祭酒。通鑑唐紀肅宗乾元元年：「六月，貶前祭酒劉秩爲閬州刺史，房琯黨也。」〇權德輿答柳冕書云：「嘗讀祭酒劉秩疏云：『大學設官，職在造士。士不知方，時無賢才，臣之罪也。』每讀至此，心嘗慕之。」〇唐書元稹傳：「稹，字微之，河南河内人〔一〕。元和元年舉制科，對策第一，歷同中書門下平章事，出爲同州刺史，拜武昌節度使卒。稹始言事峭直，欲以立名，中見斥廢十年，信道不堅，乃喪所守。附宦貴得宰相，居位纔三月罷。晚節彌沮喪，加廉節不飾云。」

〔一〕「河内」，原作「河南」，據中華本新唐書卷一七四元稹傳改。






○善歌如贯珠赋（以“声气圆直，有如贯珠”为韵，依次用）

珠以编次，歌有继声。美绵绵而不绝，状累累以相成。偏佳朗畅，屡比圆明。度雕梁而暗绕，误缀网之频惊。响象而然，非谓结之以绳约；气至则尔，故可贯之以精诚。原夫以节为珠，以声为纬。渐杳杳而无极，以多多而益贵。悠扬绿水，讶合浦之同归；缭绕青霄，环五星之一气。望明月而宛转，感潜鲛之欷。若非象照乘之珍，安能忘在齐之味。其始也，长言逦迤，度曲缠绵。吟断章而离离若间，引妙啭而一一皆圆。小大虽伦，离朱视之而不见；唱和相续，师乙美之而谓连。当其拂树弥长，凌风乍直，意出弹者与高音而臻极；及夫属思渐繁，因声屡有，想无胫者随促节而奔走。以洞彻为精英，比瑕疵於能否。次第其韵，且殷勤於士衡之文；上下其音，谓低昂於游女之手。窈窕远矣，徘徊绎如。仿佛成象，玲珑构虚。频寄词於章句之末，愿连光於咳唾之馀。清而且圆，直而不散。方同累丸之重叠，岂比沉泉之撩乱。惧无知者，初悯默於暗投；善则返之，乃因循於旧贯。美清泠而发越，忆辉光之璀璨。始终虽异，细大靡殊。中规矩於圆折，成条贯以萦纡。似是而非，赋《湛露》则方惊缀冕；有声无实，歌《芳树》而空想垂珠。美恶难掩，前後不逾。亦比抡材而至者，岂独善歌之谓乎。


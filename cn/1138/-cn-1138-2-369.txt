和既庭诗六首

其一


太乙词坛开玉辂，九霄天籁舞云门。
葭灰乍转风还劲，爟火初明气自温。
午夜星辰环紫极，南郊松柏静黄昏。
谁怜请室孤臣在，愿借长杨达至尊。

其二

王家珠树郁青葱，小谢翩翩羽翮同。
器是青云千里外，赋成白雪万人中。
搴芳欲倚淮南桂，比翼应惭碣石鸿。
此夕怀君浑不寐，燕台霜月况朦胧。


其三


绣虎才华旧有名，萧萧鸿鹄羡于征。
每因芳草怀南浦，忽御长风到北平。
老去尚为投杼客，少年元是弃繻生。
悲歌何日衔杯酒，伫看秋秾到紫荆。
录者按：稿本此题六首，此为其一、二、六。


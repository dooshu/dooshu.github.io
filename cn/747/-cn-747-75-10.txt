○册裴度司空文

维年月日甲子，皇帝若曰：三台罗列，以承斗极；皇王取象，以建三公。将以调阴阳，乂万国，论道兴化，与天地参。故职官物采，不足以昭彰物数，於是有明庭册拜，清庙谒见之礼，以尊异之。咨尔金紫光禄大夫守中书侍郎同中书门下平章事兼淮南节度副大使知节度事晋国公裴度，有文理，有武功，有直声，有忠节。宏深如大浸，峭拔如乔岳，爱人如慈母，宰物如权衡。师儒术於素王，授兵符於黄石，百行九德，叠於其躬。先王以上圣之资，启中兴之运，咸有一德，时惟汝谐。召云命吕，翕受交感，翌助神算，厎绥四方。大旆东摇，淮夷荡定，长策独运，全齐以平。解纷消慝，无小无大，去权树善，或显或晦，非可以造次详，非可以一二计。肆予小子，昔当守器，休功令问，充溢听闻。逮此缵承，委重藩镇，达经国之大体，有事君之小心。知无不为，功多不伐，可谓社稷之元老，经济之宏材者也。予嘉乃勋，懿乃德，庸建尔于上公。尔惟省厥初，念厥终，任天下之安危，为夷夏之表式，俾先帝之鸿业休德，不坠於地，俾予一人，实受其福。於戏敬哉。


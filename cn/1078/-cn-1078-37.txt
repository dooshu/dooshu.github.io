续集卷九

钦定四库全书

东里续集卷九　　　　　明　杨士奇　撰序

送郭子泸赴广西佥宪序

皇帝正大统之明年改元永乐将挈天下之民咸内之久安长治之域深惟措施之术乃诏都御史移檄诸道按察司察所部守令能子民与不能者而升黜之又诏吏部檄百司举抱道伏匿之士与负才具沈淹下位者将显用之繇是吾友郭君子泸以知万县考治最又用荐者陞广西按察佥事将行知子泸者皆为忻喜荣艳谓可以行所志也而余窃有祝愿焉昔子泸起乡校上太学擢进士第既仕於朝为行人又出膺百里民社之寄博於学达於理周於务矣而又好善恶恶之志加切也以此往司大藩耳目之寄造父御骐骥驰康庄恶足以喻其易哉人安得不忻喜荣艳者乎夫人处一邑之上其视听询察易周也处一郡之上而欲其视听询察之周也已难矣况进而处於数郡之上哉位愈尊势愈絶民愈远则其下虽有困苦愁恨寒饿疾痛与郡守县令廉贞仁厚贪懦残暴恶能一一及於吾之耳目也此非能忘其尊剗其势乐易而慈祥安有所得乎夫郡守县令得一人而善焉奬励诱掖之不失夫孰不劝於善遇一人而不善焉驱斥屏遏之不遗孰不惩於不善若是民固不沦於病也此又在致公於已之视听苟不出乎公则必移是非之正反激扬之用而民不胜乎病矣此余所为祝愿子泸者也且广西为西南大藩踰五岭而濒乎夷獠之区民劳且病久矣朝廷方夙夜在念前既命重臣往镇抚之今又选择如吾子泸者往职风纪之司则广西之民其安且治可待矣子泸宜有以称国家选择之意也

送彭先生序

世所谓君子者身在是即道在是而人之是非毁誉君子不计也君子之道凡君臣父子夫妇长幼朋友之伦天地万物精粗巨细之故日用作止语默之则仁义中正恭俭廉耻之用诗书礼乐修身齐家治国平天下之务无不力探博考研核深体求充於其身利於其行时而处也茹清饮洁休休焉不屈於富贵不汚於卑贱时而达也不问位之大小崇卑其才所施无往不适功建於当时誉流於後世者由其道之足乎已也然其处也道閟而弗衒行独而弗偶世之人盖有不之知者岂惟不知有从而病之焉及其达也得行道之时有及人之泽而後人知之岂惟知之固从而乐之焉然人知之与否病之乐之君子奚与哉吾邑彭叔介先生承累世诗书之业尽心於仲尼以来至周程朱张之书凡性命道德之微治已及人之术敬身而洁行屹然自持也方其闲居杜门刮去一切还往请谒之事独时与二三同志相讲说唱咏为乐而世之病先生者盖有之矣先生持之益坚既而出教万安县庠又擢丞香山县政教之施化行而惠流上下咸宜於是人知而乐之者多也峄山之桐挺乎深谷之间未登於用孰名其嘉植哉迨夫斵琴瑟奏清庙而然後人重之理之固然者也余素知先生今以事来京师将还香山靖江府长史萧用道属余赠之言先生过故乡有达於君子之道而知先生又深者必有同余言者哉

送王琼州诗後序

西昌王氏以诗书德义为乡邑之望者四百年於今矣宋户部侍郎贽显融仁宗朝其子亿为吉州通判今邑中有具庆坊犹当时以为乡荣者户部之後文学簪缨绳绳不絶而与余家世交且有连也余童丱时犹及侍教竹亭先生与其弟崇庆太守两先生既没世则挟所业请益竹亭先生之子伯贞先生伯贞先生博雅精粹俯接後进如春阳及物皆使之融鬯敷达遂其生长之意时以工部主事丁外艰居家余或旦而往日中而返或晡而往夜而返无不得所意欲盖非独余为然邑人俊秀之务於学问日挟所业请益如余者衆也其得所意欲加深也伯贞先生今为琼州太守一时从游者皆已出而跻华陟要虽余之不肖亦叨禄于朝每引望南海而思邑人学者於今无所资赖然念先生统治三州十三县环数千里之地专於宣上德究民隐位足以行道惠足以被下使海邦沾文明之化岛夷乐衣冠之治则先生之功在彼犹在此也先生在琼六年今考绩来京师又别而归乡人後进有不能释然者作为文若诗送之故书余说於卷尾以解之

送夏驿丞诗序

泝文江而上不百里有山曰石屋前临大江江之外奇峯秀?骈立上下余尝扁舟往来其处徘徊顾瞻甚乐之意者必有幽闲静贞之士居於其间乎前数年见乡先生吴孟勤罗德崇言有所与游者夏彦琛及其弟惟琛居石屋之西皆简静乐善谨谨自持无所事於闻达好与儒生学士游闲居多畜经籍以自娱此岂吾所谓幽闲静贞之士哉今年在京师识惟琛於胡侍读光大所是时已用为桂林苏桥驿丞满一考而来且将复还苏桥光大属朝之大夫士为诗送之又属余序其首君子之於仕也无论卑高小大惟已有以称其任而不辱彼其慕高而耻卑乐大而厌小者要皆不足与有为也驿丞之职卑且小又在遐方絶徼炎风瘴雨之地惟琛终三年之淹观其容色无不得之意而自其府至于藩臬之司至於天官皆考其绩曰能夫善处卑幼於尊可知善处难者於易可见使惟琛之仕不止乎此将见无往而不称矣余安得不乐为一言

送陈司业诗序

宣德二年秋七月吏部言南京国子监官阙上命翰林侍讲陈敬宗往任司业於是京师士大夫皆为太学得人喜敬宗字光世初举进士为庶吉士时太宗皇帝临御之三年命礼部翰林简新进士端厚博达者廿八人俾进学禁中光世与焉尽出中秘书以增益之养之厚而望之重且以风厉四方学者而与於斯者皆能奋力自致後起而职论思掌帝制内佐六卿之政外赞方岳之治皆焯焯有树立不负任使而四方学者感发淬砺踊跃以起日益衆矣盖文运至盛之际也今上临御之三年简用光世於首善之地此其所望之尤重也光世往焉尽心其所当为将使四方服辟雍之化人材致誉髦之兴文运之复盛其又始於此哉此士大夫之所为喜欤光世廉正简静在翰林二十年同僚皆乐与之亲今之去也多欲乞留之有正色言曰圣天子用志兴学育贤为臣乃昵乎其私不能有所助耶有为光世私计者从傍叹曰使光世道行於太学於吾徒何敢有爱然近之为司成亦难矣同则好异则恶有如其寮或所存之不同而龃龉於下虽光世贤且才其能有所自遂以称塞德意乎余曰不然古大司乐有道德者使教今之教者岂非明夫道德者欤以善人恶善人必无之理也又奚虑之之过乎於是舘阁诸贤於光世厚者分题赋诗赠其行而谓余为之序

送陈嗣初诗序

仁宗皇帝初御天下顾问少保臣士奇曰东南文献邦尚有老於文学而潜未用者乎士奇顿首言臣愚不足以知盖闻苏有陈继焉即日遣使者驰驿徵之初至授国子博士以为四方学者之资既而上欲自资改翰林五经博士时初建弘文阁召寘阁中得恒侍燕闲效裨益加亲密焉今上嗣大宝诏修两朝实录简为史官嗣初操存正识见明所叙述直而约婉而严得书春秋之法信良史也书成进官检讨踰年以目眚求致其事归诏从之士奇与嗣初同在馆阁同史事嗣初博古知要尤长於礼予资之多矣於别也不能已於情故赋诗送之且致讯张宗海尤文度云诗曰在山有云在泽有鱼睠言偕处优哉于于云升于霄鱼游于川今子逝我我心悁悁石以璞辉渊涵珠丽君子归止于邦之贲翽翽五彩羣飞攸从邦有君子多士其宗煜煜德星睇彼东南我怀伊人宁不嗣音

送张员外序

太祖皇帝御天下用贤致治其取士非一途而必本诸其材与行也有裕於赀而达乎政理者皆得举用盖裕於家必能守身达於理足以济务圣明惓惓致治之意也於是阶此而陞华要列中外着誉名者往往有焉方是时华亭张宾阳被擢为鸿胪属宾阳温恭有仪闓疏能慎持之以廉行之以勤盖士大夫多爱重之皇上临御之初陞为户部主事越数岁又陞员外郎官益进而务益通矣夫官进者或骄务通者或怠宾阳在户部几二十年未尝有滞牍有废事而所守益笃非其有恒心而能然乎士惟有恒心而庶几乎保终吉也今以考绩复还南京特一言张之缙绅大夫士相继为诗赠之云

送罗敬序

士习轻实履而重苟得非一日矣而吾乡其俗敦诗书其父兄躬率子弟以德义其学者务乎内不役志乎外盖今尚有可称焉吾去乡而仕于朝二十余年後余而学者多不及识近数闻罗敬笃践履贵重其言行不同乎流俗今年会试天下贡士余为考官正副榜五百人而吾邑与选者十六人不与者敬及刘鼎四人焉耳既出院敬鼎偕十六人来谒敬雍容端雅鼎爽朗疏达恭然在群辈之中怡然无得失之意余时未暇为十六人者之喜而喜敬之四人者其所存有过人焉盖非独余之喜缙绅君子见四人所存如此亦皆喜吾邑之士有过於人也礼部既援例遣鼎三人者归敬入太学太学生日益衆学舍无以容又奏遣敬等归罗故庐陵清湖宦族世有科第分居泰和之梅溪数世矣怀忠信修礼义相袭不絶至敬之父宗智甫以学行为学者师敬涵濡家教而一志乎内盖所谓吾乡之俗之有可称者也勉哉敬也士贵务本而将以行之古之君子明善诚身之学益进而有成焉推而施於家又推而事君治民以为国家之华岂徒自足其身哉勉哉敬也吾所为望於子者远矣子归拜家君过庭之训有不同於余言者哉

送段参政诗序

毗陵段民时举以明经登永乐二年进士第为翰林庶吉士与今侍读学士曾公二十八人者同受诏进学文渊阁遂预纂修永乐大典既授刑部主事陞郎中又受诏同翰林诸臣纂修五经四书大全及性理大全之书今年冬上以山东饥命吏部慎简牧守之臣往抚其民首擢时举为布政司左参政自古圣人之御天下旱涝饥馑未尝无之惟圣人以民之心为心而施之尽其方其为之臣者亦以君之心为心而为之尽其力是以其民皆得所欲而无所恶故虽有凶灾而不至乎甚病也今皇上仁民之心拳拳夙夜惟恐有一人不得其所同於古圣人之心矣而为臣者尚有漠然上不知敬君命下不知恤民穷者亦独何心哉时举行端气和忠厚坦亮於为政有恭慎匪懈之节有哀矜恻怛之意诗所谓岂弟君子民之父母时举无忝焉是行也其必有以宣上德而慰民望哉於是士大夫相与有交游之好者赋诗赠之而余为引其卷端云

送郭兴文序

松栢柟桧之材恒出而柱明堂栋清庙者其本既良又生於深林大谷无牛羊斧斤之侵而风日雨露氷雪之所养者历百数十寒暑愈久而愈厚故其成之钜而用之重也盖士亦然生乎诗书礼义之门少而亲乎父兄师友之良不染於浮薄下俚之习而有问学讲论以博其智端其行又或加之饥寒困穷以砺其志操其素所养如此故出而见诸用其所就必宏也使素无所养徒以一朝之誉而用之其本已浅其效诸用可见也兴文其世所出良也少所亲又良也其智其行其操之所养皆无不至也而举於乡贡於朝将命四方且十年将必跻显用也夫用在命士所重在道君子惟修道以俟命也予与兴文最故且婣今其南行也书以赠别

送吴参政诗序

国家置布政司品秩亚六卿以分治外服统制广而体势重其委任不轻也而古君子之从政也其要曰事君曰爱民达乎事君之体者必能爱民书曰民非后罔克胥匡以生后非民罔以辟四方故苛责以悦君非所以事君怠命以悦民非所以爱民盖爱民所以事君也而後世从政者有不为苛责怠命鲜矣夫郡者邑之表也郡能惇斯道邑从而化之布政司又郡之表也布政司惇斯道郡从而化之故布政司之任非才德兼有而达於大体者不足以称二十年来为布政司余之所识者如四明吴好德盖不多见好德端厚简静举进士为给事中十年恭慎如一日陞江西按察佥事独持风裁不严而肃再入为仪曹郎履正而行不卑不亢而所至尽力国事存心民隐不以中外有间也陞陕西布政司参政位益进道益行未尝有所苛责怠命而事君爱民之务皆称其才德之所施好德其可谓达於大体者欤今之布政司陕西所治最广使其为郡为邑者皆惟好德之表是率陕西之治其何可及哉余尝与好德隣居八年知之有素今以参政满三载考最而归其姻家中书舍人刘孟功属缙绅君子为诗送之又属余为序故以是书诸卷首

送刘参议归云南序

江陵刘子伟自给事中拜云南布政司参议历三载考最将复之官云南虽去京师万里濒夷獠之域而归职方四十余年建官府明吏治与内服等民皆乐其业安其分循习既久学校之贡士科举之荐材岁未尝乏人固本於国家德泽之涵濡教化之孚洽亦其长民者承流宣化克殚厥职欤盖得贤令足以治一邑得贤守足以治一郡而布政司又郡之表也为布政司及其佐诚皆贤焉则一方数千里之民无不治者矣子伟固旬宣贤佐也其伯仲余皆尝与之同朝伯氏尚书公识精材敏典邦政二十余年恭慎小心伟然名卿也子伟闓通和易既薰渐於家又官侍近者将十年其练达政体可谓竞爽则於今名贤佐於外服书最绩於天官固子伟所宜有矣然君子之道诚焉耳诚则表里始终无或间也诗不云乎靡不有初鲜克有终故古人有宦成之戒子伟之贤其必免於此乎矧圣天子惓惓爱民之仁同武王之不忘远则求以尽臣职而副君命者岂可一日而忽也缙绅君子有分题赋诗赠子伟之行者翰林编修裵纶来求余序余故述其所自而以君子之道终焉

送邓嘉懋序

邓氏自磁溪主簿始家吾西昌至宋神童有兴又至于今其诗书簪绂?煜振动闾里间不乏也吾犹能诵子方子静两先生文章浑然商卣周彛古意独存及彦高先生诗歌渢渢魏晋之盛犹尝侧闻崇雅先生论诗极唐人之趣也犹及知彦高先生经历四川盐运司清白皦然为当时所重及大椿先生知日照彭水皆有惠政民为立祠至于今思之不忘也犹见冀州知州子寛山西按察佥事文质平阳仓大使崇雅米脂县丞仲简泰和医学训科性善清才博学继继而起于後也而又交训科君之子嘉懋非一日也邓氏可谓盛矣嘉懋自少学于邑庠其後登成均已而告归养其亲又八年部符援例起嘉懋於家庶几将举之於用也既至有废疾不任奏罢遣归且行余往送之视其意欿然如有所不足如欲一展其素蓄见诸当时上以报国家十数年教育之德以继其先累世芳华之盛而不获者则解之曰士之希有益於时者固尚於得位然而名一德擅一艺虽不得位而处於家则善其一家处於乡则善其一乡亦未尝无益於时也方今国家致隆孝理君归尽事亲之道将使一家或一乡之间皆由之而善焉若是而有补於风化可以为报也矧古之人固有志立事违以待诸其後之人者矣今君有子森森而君且善教也是归也义方益严勉之於明体适用之学将不有益於时国家者乎亦可以为报也夫上有以报国家斯可以继前人声华不坠矣其何以欿然为哉於是嘉懋跃跃喜曰予虽不敏其敢不戮力以庶几自勉遂书以赠别

送乡贡进士萧镗诗序

余姑夫陈白石先生与其兄金华主簿皆博学能文持论议衮衮余幼时常嬉戏其家其子壻数人皆俊爽英特萧子琛独谨谨敦本崇实无务外之志余虽幼知敬重之於今三十余年矣回视一时俊爽英特忧患变故存者无几子琛独岿然无恙固敦本务实者其道可远哉其子镗温然谦恭而恂恂殆亦本之於父乎试于乡闱年裁十七今来京师挟所试文字过余读之词义粲然余於是有感矣余初去家上京师镗方入小学习句读今所进駸駸至此余岂有铢寸之加乎前也岂惟无加而退亦甚矣徒然滥玷时荣不尚有愧於镗乎使镗亦进进不止其谁可及也苟惟若是而止焉将不有愧於後来之人如余者乎勉旃镗也其愈力进而无自足可也今镗以例归待再贡其内兄翰林庶吉士陈孟洁求朝士作诗送之又求余为序故书此使勉焉

送侄子之夔赴吴江训导诗序

之夔家兄思贻先生之子谨静和厚今年会试礼部中教官选得苏之吴江县学训导辞行为告之曰吾杨氏居吉今四百年世服逢掖为邦硕宗处者力诗书崇行义仕者持大节履正道见诸国史郡志家乘者焜焜相望夫有兴於前必有承於後此吾兄弟所为夙夜不遑宁居者也继今而勉者不在於汝乎吾兄今年八十有五吾今年六十有九何幸见汝以经术发身居师范之任用慰其衰老然师道至重也非端其所存谨其所发道圣贤之道以道之其克有济乎况苏承泰伯仲雍子游及近代范希文诸贤之化未泯也而山川清淑之气锺於人皆明秀端厚皆将出为君子为济世之材而所以表率成就之系於我我欲其言听而令从心悦而诚服也而不勉诸己可乎孔子曰温故而知新可以为师此言必有诸已而後能及诸人扬子云曰百川学海而至于海丘陵学山而不至于山为其画也汝往无画庶几以称朝廷之任使以不遏佚我前人之光也翰林编修朱孔阳尝为余写竹於是赋近体诗一章其上赠之以寓临别之意

送汪推官诗序

吉安府推官蕲春汪君彦良以永乐壬寅到官郡即檄君董是岁秋赋输北京汪君敬事而爱民是时郡尚有积岁逋赋未输者汪君所董数月皆具舟首尾相属数百艘道江湖踰险阻凡七千里又数月毕达既悉内地官其运输之民无有劳苦愁叹之意盖得汪君为之长也於是吉之士君子仕於朝者数十人相与嗟咨爱重汪君之独贤劳於其乡也皆赋诗赠其归而余当序首简夫吉江右邹鲁之邦也谭诗书者不间乎贫富贱贵服逢掖者传习数十世不变负气节於乐善急义赴功而趍事固习俗素然矣况又有长之者之贤如汪君者哉然其比岁之赋不得若壬寅者岂必皆细民之罪细民於供县官虽单力未尝不勉也使祗命者皆如汪君率民者皆如汪君吉之赋焉有积岁之逋哉此非吾徒之所当言也然自国家统御以来吉之赋未尝有一岁之不足吉之守未尝有一人之不贤不必以远举前二十年金华朱侯山西蔺侯至于今郡之人思慕如父母数年之前三山林君为推官其威爱之施民畏而悦之以为恃也吉之人曷尝不有公论哉林君去再代得汪君志不挠而才有为虽在郡未久而毅然摧恶植善间一二惩其甚者则罔不慑伏歛避盖卓然宜於其职者也虽赋运非其所领职而能尽心於为国与民如此岂非足以继林君者哉此吾徒所以乐夫为乡郡者之屡得贤也嗟乎使汪君归而历政之久及民之深将不有咏歌之於闾阎畎亩之间而岂止诸君子今之所赋也请书以俟焉

送周时立诗序

吉之文江泥田里周氏世袭诗礼联簪缨凡仕者必以明经发身盖嶷然为乡硕宗余家居时庐陵邑大夫尝聘佐教事时周氏仲方先生佐教郡学其从子公明佐教邑学余与公明隣屋而处者浃旬公明冢子时立年弱冠列诸生之次粹乎其资之良也温乎其仪之恭也颛颛乎其谨於言行也勉勉乎其勤於问学也余私心悦之及余官翰林仲方先生被召治水浙江数往还京师其时仲容先生及公明皆召纂修禁中而岐凤方分教国学仲方仲容泥田之望也公明岐凤泥田之英也余时得聚处相乐及余来北京岐凤仲子功叙公明仲子时简相继官翰林今皆为修譔泥田之俊也於余聚处益密相乐益久近数年公明季子时勉孙源皆擢教县学时勉得襄阳源得德清其初至及去以祖父故皆一再过予恂恂端厚称其家世何周氏诗书世泽愈远而愈有继也源近年预考南京乡试士论惬服时立之子也余不见时立三十余年未尝忘之盖时立静贞恬澹处乡里恒自进其学不厌後生晩进率皆师之而无所务乎外也此其志非有大过人者乎譬之於玉为瑚琏为圭为璧用之宗庙朝廷人皆知贵之若夫璞而韫焉山川因之光采草木以之明润非有识者不能知也焉得重彼而忽此哉时立今年夏思其弟来北京间过余其温润缜栗盖视昔之时益深矣不几日将往德清见其子即归终不一语及他事士大夫有为诗赠之者以余素知时立故属为之序云

南园宴游诗序

鸿胪卿杨思敬有别墅在都城之南备山水园林之胜公暇约客往游宾主相与觞咏之乐可为至矣夫人之生上寿甚少中寿亦不多见下寿而或有寒馁疾病劳困忧欝惊畏之婴於中则其可乐之日亦无几也况或利欲之胶於中营营扰扰须臾食饮之不暇虽有可乐其能乐乎今吾数人者幸耆艾康和亦皆达夫理欲之几无所累乎外而际治平无事春和景明之时二难契合又有文字之娱岂非至乐然吾闻之古之君子其乐也岂徒然哉卫武公既老饮酒作诗惓惓於自警宾之初筵是已盖乐而不忘敬德也德者乐所自古者今所法此君子之为而吾徒所不可忘也思敬辑诸公倡和之作属余引於首敬用书此

东里续集卷九








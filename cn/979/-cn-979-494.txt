释文珦　深居

深居谢交游，积叶任埋径。

澹然忘所营，为是疏懒性。

已达身本虚，宁忧室垂罄。

时於泉石间，信意成短咏。

于以写吾情，渔樵或相命。

一皆用其真，鲁鱼事参订。

犹不拘四声，岂复疑八病。

难入时人耳，独许山鬼听。

生来妄想绝，禅心本清净。

断不重出山，此志寔先定。

释文珦

释文珦　深居

湖海同流尽，深居独系匏。

已全忘疏钞，变不事推敲。

水石为清供，烟霞作澹交。

随行一枝锡，高挂在松梢。

释文珦

释文珦　深居

千岩万壑幽深地，一钵三衣自在身。

断定不行朝市路，无因犹识利名人。

释文珦

释文珦　深居

深居在空闲，颇适静者性。

门外远游尘，落叶满荒径。

阳光下西垂，东岭有余映。

焚香读楞伽，唯许山鬼听。

释文珦

释文珦　深居

荣华不入梦，於焉谢忧责。

深居三十年，禽猿尽相识。

白日久知心，孤云本无迹。

丈室常寂然，焚香自终夕。

释文珦


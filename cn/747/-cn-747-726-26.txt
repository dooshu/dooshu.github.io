○授李童韦澳裴达殿中侍御史等制

敕。右拾遗李童等。御史府有三院，凡所选用，其器得以专达，必取其刚廉劲健，才行兼至者，则可奏而授之。今童朴重有文，直而不讦，司我谏纳，宏益仍多。以澳洎达，咸用词学器识，累参宾画，研朱益丹，莹玉无玷。皆可以修明宪职，振凛霜标。屈轶有灵，獬豸不惧，惟此二物，尔其师之。可依前件。


○贬第五琦忠州长史制

台庭之位，陶甄是属，在和羹而或爽，当折足而贻忧。由是舜举二臣，叶心者俾乂；汉闳三相，无能者同免。苟亏公议，抑有彝章。正议大夫行尚书户部侍郎同中书门下平章事权知门下省事上柱国扶风县男赐紫金鱼袋第五琦，夙表材干，累昇要近，久专司於国赋，常有利於公家。往自艰难，备经任使，以奖其勤效，拔在钧衡。比事以来，迹每涉私，政非近体。率情变法，且违行古之方；封己怙权，稍阙在公之义。薄国靡费，聚敛尤繁，既罔上而取容，亦害下而恣怨。凡所进拔，悉收瑕衅。又兴贺兰进明并居权要，潜结往来，尝夜会於私第，归必淹於永漏。殊乖宪典，足表异端，颇招党比之嫌，甚失弼谐之望。稽诸故事，合议刑章。但以任在股肱，理无按问，遂抑情於含匿，斯以礼而始终。岂可更践台阶，尚尘枢禁，宜申远谪之命，俾肃惩违之典。可忠州长史员外置同正员，外官勋封如故。


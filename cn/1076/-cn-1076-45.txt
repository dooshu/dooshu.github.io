卷四十五

<史部,诏令奏议类,奏议之属,历代名臣奏议>

钦定四库全书

历代名臣奏议卷四十五

明　杨士奇等　撰

治道

宋钦宗即位初李纲上疏曰右臣伏覩皇帝陛下诞膺天命抚临万邦天地神只永有依归华夏蛮貊永有承事神人交庆海?腾欢道君皇帝体道法古因天顺人不贰不疑传付大器授受之际灿然明白虽尧之禅舜何以加此下视汉唐无足比数此诚宗社之休而生灵之福也然臣窃谓陛下主鬯春宫兹踰十年孝友之美实形四方英伟之姿久动群听道君皇帝眷佑一德方兹艰难付以宗社生灵之寄天之所归岂曰人力然而方今勍敌凭陵边隅孔亟奸邪充斥君子道消法度纪纲荡然无统陛下履位适当斯时得不上应天心下顺人欲外攘勍敌使边隅之患宁内诛奸邪使君子之道长以副道君皇帝所以付托陛下之意哉迩者道君皇帝下罪己诏罢不急之务蠲烦苛之令除掊克之法招徕忠谠之言讨论扞御之策唱於前陛下不可不和於後造於始陛下不可不续於终正犹尧之禅舜论共鲧兜苗之罪皆在尧时而四罪之诛使天下咸服必居舜日然後元凯可进法度可修四目可明四聪可达庶政惟和万邦咸寜以成垂拱无为之治仰惟道君皇帝既已为宗社生灵之故亲御翰墨悔前日之非播告四方不匿厥旨矣则夫左右恩宠之臣造作边事养成祸胎屡覆王师贻患宗社有如童贯者招权怙势首为兵谋以佞幸之资据师保之任有如王黼蔡攸者以穿窬之质挟奸雄之谋作奇技淫巧以荡上心运花石竹木以敛民怨有如朱勔者豪夺民田掊敛财贿剥下奉上依势作威有如李彦者恃宠眷之私擅威福之柄招兵自卫失禁旅之心有如高俅者罪实比於四凶诛宜行於两观陛下以其久在道君皇帝左右之故未欲诛殛亦宜流窜远方以正典刑而自即位以来今已累日寂然未闻决断之诏群心忧疑其何以仰副道君皇帝畀付之意上应天心下顺民欲而使边鄙怀我德威逡廵而不敢进哉臣愚伏望陛下运以乾纲照以离明为宗社生灵大计断而行之天意昭荅人心悦服则边鄙不难御矣昔孔子为鲁司寇七日而诛少正卯今陛下即位累日而未行虞舜之政臣窃惑之至於宰相台谏之臣亦宜罢黜慎择其人以协惟新之政何则天下之事惟宰相可行而台谏可言坐於庙堂之上与天子相可否者宰相也立乎殿陛之间与天子争是非者台谏也宰相得行其道台谏得行其言一失其职则为宰相者何以揆百官而抚四夷为台谏者何以纠官邪而谏王恶冒宠尸禄无补国家噤默不言致危宗社其罪岂浅鲜哉臣窃观道君皇帝深悼前失欲收天下之心而降哀痛之诏罪己之言所不忍闻仰读之人为之掩泣此诚禹汤之用心也抑畏之极至於感疾逊位退居旧宫人主如此而宰相台谏之臣偃然如故恬不为怪此何理也譬犹庸医之疗病已致人於危困犹且顾视财贿自为身谋不忍舍去而虑他人之轧已也求病之瘳岂可得哉为今之计正宜深访博采求人於闲废踈贱之间所谓擢卒为将拔士为相者正今日急务也惟陛下留神幸察臣愚戆无取惟好读书深考古人论议天人之际窃有所见往年任起居郎日因都城暴水变异至大尝具状奏乞因侍立直前奏事区区之诚以谓隂气太盛恐有盗贼夷狄兵革之事有其兆而未见难於显言故欲面奏寻蒙谪降惓惓之忠无以自达去国七年而盗贼夷狄之患相仍如此乃知天人之际若合符节不可诬也请以比年以来天人之际及今日之事为陛下详言之崇寜之间蚩尤之旗见其长半天宣和之初赤气夜起自西北至於东南此皆兵象祸大而应迟今年冬日之至荧惑入南斗端诚殿称贺枭鸣於廷此皆不祥之兆惟正心修德大有变革乃能消弭祸故导迎福祥昔宋景有善言三而荧惑为之退三舍此必至之理不可忽也陛下传位之初前两日昏翳四塞日光不明隂惨之气无风而栗至暮日入赤光散溢此君道衰弱议论未决之兆也陛下即位之日日晕五色带黄赤珥两日相摩正同艺祖受命之应此天人协赞之符也然而御垂拱殿见群臣之後蒙气四起暴风从西北来越翼日天气清润日华腾辉明而未融方中蒙气复作至暮乃散臣窃以法推之日者君象君以刚明为道君道明则日光盛而群隂伏今如此者殆陛下即位之初退托谦损未总权纲之所致也平时犹可如此今事势廹急敌国寇边日有变故乃宗社安危之秋岂可平时比哉上天垂象所以警戒陛下者甚厚愿陛下察臣前之所言密诏亲信大臣条具过恶之甚者明正典刑过恶之轻者量加贬谪然後下寛大之诏一切不问其余以安反侧则主势强而天意得人心服矣推此以往虽致极治之太平可也臣素愚直为衆所知方陛下听政之初昩死上狂言惟陛下赦其罪而取其忠天下不胜幸甚

靖康元年三月校书郎陈公辅条画十二事上奏曰臣近者两蒙圣恩召对亲奉玉音事平之後当急於图治此实天下幸甚臣不胜踊跃拚蹈之至臣闻之圣人不先时而起不後时而缩凡兴事造业扶危救衰要当勇於力行敏则有功乌可以後时哉伏自陛下临御以来天下延颈举首伺望新政迟迟未闻民固惑矣况今宗庙垂休神只降福陛下圣德所感强兵宿将皆愿尽力军声大振敌气已夺欲和与和欲战必克事之可平在旦暮矣然则陛下图治之计宜早定睿谟以慰天下之望不可缓也臣自念平昔有致君泽民之志有犯顔逆耳之言无路而不得进今幸遭遇陛下慨然愿治容受直辞乃臣自效之秋臣不避万死条画十二事皆今日治所宜先者预以奏闻伏乞圣慈贷臣狂愚少赐睿鉴谨具列其目一曰审因革臣闻圣主立法不矜於同而矜於治故可则因否则革未尝拘於一而不知变也国家祖宗之法善矣至治平而稍弊故神宗皇帝革而新之凡以随时之宜适民之欲耳比来专以不变熙丰之法为绍述之孝不问时之所宜民之所欲者曰以不变为孝则是神宗自不当变祖宗法盖法无必因亦无必革惟其当而已况今吏员猥多赋役烦重政令数易纪纲隳坏以至养兵取士驭吏牧民皆不如古法至於此而已弊矣尚何绍述为哉臣愿考祖宗之法与今日所行善者因之否者革之详求博取精思熟虑择其至当者着一代良法不必拘拘以绍述为名而失其实也二曰论大臣臣闻天子所与共天下者七八大臣得人则朝廷正百官治海内和平四夷效顺苟非其人天下不安岂可不论哉传曰人主之职论一相相之难其人久矣古之论相必曰才足以有为识足以有明量足以有容三者固难全矣有一於此亦可任焉乃若以道事君以公灭私则难其人矣惟以道事君则自任以天下之重毁誉得丧不以动心声色富贵不以累志可则行之不可则止唯以公灭私则孤忠自许不立朋党所以钧陶天下进退人才一付以至公未尝着意於其间也本朝惟李沆韩琦为真相焉近时此风无复存者陛下承变乱之後将大有为必得贤相共图治功臣望陛下详择而审考之则必有名世之才为时而出者至於枢密之地政事之本纲辖之任亦必择其真贤实能人望所归者傥无其人自可兼之不必备也三曰辨邪正臣闻正臣进者治之表正臣陷者乱之机自古治乱必主乎邪正自古之人君所以任贤勿贰去邪勿疑唐太宗知士及之佞德彛之奸而不用至房杜王魏则任之不疑所以成贞观之治明皇之初委任姚宋以致太平至於末年罢张九龄相李林甫则治乱自此分甚哉邪正不可不辨也然邪人乘间窥伺揣合主意阿权事贵持禄固宠故人主易以信正人责难於君不务苟且直道而行无所附丽故人主易以疑此唐德宗所以於裴延龄辈则委任不移於陆贽则怫然以谗幸逐也臣愿陛下於易信者不可以轻信於易疑者断之以不疑庶几可得其实也四曰明赏罚臣闻赏当贤则臣下劝罚当罪则臣下畏赏罚者人主之威柄安可以不当哉国家承平既久万事姑息故爵赏太滥典刑太轻贵游子弟虽乳臭小儿联班侍从应奉官吏虽苍头奴隶躐取显仕两府大学而身不任责直阁待制而服不识字伶伦嬖幸医卜伎艺身被朱紫家盈金玉岂非爵赏太滥耶汉法大臣有罪皆弃市夷族本朝祖宗恩德之厚未尝杀戮大臣然窜逐岭表固有之矣近时大臣怀奸误国天下疾之乃令闲居都城坐享厚禄其他朋邪谄佞之徒奸赃狼籍罪恶昭着方且结交权贵与之营救或货而不问或朝窜夕召岂非典刑太轻耶夫爵赏滥则人多侥幸典刑轻则下不畏法此所以至於危乱也臣愿陛下深鉴此弊爱惜名爵不轻以与人明正典刑不失其罪赏以春夏刑以秋冬如天地之无私则天下之治举矣五曰广言路臣观自古人君苟不至有大恶如桀纣者未尝不欲纳谏然卒至於言路壅塞天下溃乱者皆权臣蔽之元帝之初听萧望之刘向所言及恭显用事则不能容成帝之初数下明诏求言公卿奏议可述及外家擅权则不复闻矣国家祖宗之时大臣皆公心直道故朝廷诏令有未便者臣下得以直言虽天子震怒大臣方极力救之至熙丰以来用事者欲新法必行恐人异已故排斥群议有出一言则谓之沮坏良法必逐之而後已谏官御史以其党为之观望成风无复公议方太上皇帝诏求直言言之不中亦不加罪及蔡卞乃尽治言者如陈瓘等皆当世端人摈死不用士论痛惜臣观今日其弊极矣大臣乐软熟而憎骾切台谏之官与夫缙绅之士相习一律闲居议论无敢及国家安危生民休戚况望於人主前争是非利害耶所以上下欺罔诞谩无所不至而召天下之乱也臣愿陛下以前日为鉴择台谏官责其言事不称职者凡政事法度有可议者诏臣下集议各献其说无令权臣壅蔽圣聦则人人皆愿明目张胆效区区之忠下情不患不通矣六曰励风俗臣闻士大夫者风俗之所系朝廷用贤士大夫以职业成政事以行义率风俗则民德日归於厚矣近时士人以剽切记问为读书不能行其所言以纎艳浮巧为能文不能先以器识以倾险变诈为有材不能持以义节士之所尚如此而在位大臣亦以此为用人之先故奔竞成风巧伪相扇礼义亷耻浸以凋丧而天下日流於薄也臣愿陛下稍革此弊令庙堂之上选公忠廉退纯实笃厚之人用於朝廷其浮躁衒露倾邪险薄者黜之示以好恶则天下之士皆相率为善可以革浮薄之风成忠厚之俗也夫忠质文之政三代所以相救臣观今日礼法度数失於太繁声名文物皆非实用习俗淫靡人情浇伪可不救之以质欤七曰收权纲臣闻太阿之柄不可授於人人主之权不可移於下汉自昭帝之时大臣秉权宣帝承之信赏必罚综核名实所以收威权於上而成中兴之功及至元帝牵制文义优柔不断故汉业衰焉臣观太上皇帝本以寛厚旷达之性在位日久不防奸邪浸以欺惑故群小狃狎权移於下而威令有至於不行臣愿陛下深鉴此弊排斥群邪奋然独断使威权皆出於人主则颓纲废纪可以复振而天下之治无患不成矣八曰抑宦侍臣闻柔曼倾意佞谀盗朝汉唐祸乱皆原於此不可不知也然此曹蛊惑人主皆以其嗜好入之今陛下勤俭之德出於天性声色狗马观游宴乐皆屏不近彼固无所肆其巧矣然尚有可戒者不宜崇其爵位任以事权盖崇其爵位则志得意骄任以事权则作威作福唐太宗时内侍不立三品不任以事惟合门守御廷内扫除可谓深鉴此弊矣至於进退人才尤不宜与之谋孔子不主痈疽瘠环孟子不畏臧仓圣贤君子寜没身不见任用岂肯附丽幸臣耶其所以寅缘干进者必朋邪憸薄之小人也怀奸之臣皆倚之以为重卒乱天下可不鉴之哉九曰治财赋臣闻古者制国用皆量入以为出是以祖宗盛时敛取有经用度有节无虚费无妄予故常赋之外未尝一取於民间而聚敛兴利之臣亦不得容其奸矣比年费耗百出征求无艺聚敛兴利之臣专以上供为名侵渔百姓无所不至州县率掠民不聊生陛下今日虽已尽罢御前供奉所须之物奈何军兴之时财用窘急於取民者尚或未巳臣愿事平之後诏有司以一岁经费立为定额常赋之外如茶盐法刻民尤深者一切讲究取其中制轻徭薄赋与民休息使海内富庶如祖宗时国用亦无患其不饶所谓百姓足君孰与不足也十曰崇俭约臣闻俭为德之共侈为患之大帝王所以训天下未有不以俭德也比年承平既久海内富庶骄侈不期而至故尊卑上下内外远近皆以淫靡相胜衣服饮食极其珍异车舆屋宅饰以金翠声乐玩好观游燕乐其费不赀而物价腾踊细民穷苦盖不可不节之也上之所行下之所效陛下在东宫俭德着闻今日临御专以敦朴为天下先夫杨绾人臣也以清德在位能使人减驺彻御罢去声乐况以一人而躬行者乎然羔羊在位节俭虽以化文王而有刑威之政存焉臣愿陛下明诏四方痛革前日侈靡之弊有不惩者重寘以法自京师贵近始则此风可消而天下富足矣十一曰重外官臣闻监司天子外台守令民之师帅监司得人则一路受赐守令得人则郡县被泽此不可不择也近时除擢监司或出贵幸之门或繇宰执亲党不观才能不问资格至於郡县尤不择人侍从之官得罪朝廷乃付以民社贪饕之吏干求权要乃得除郡士人以县令为俗吏不肯注受吏部以县令非要官不加铨择故为监司者人微望轻不能举善惩恶为守令者旷官慢法不能承流宣化上下蒙蔽肆为奸欺穷困之人无所告诉臣愿陛下谨重外任之官凡监司有阙选卿监省郎藩府有阙选侍从官所以均其内外更其劳逸其余郡守之阙尽归吏部如祖宗时以分数资望依格授之任久其任无令数更易至於县令虽有吏部选格更令侍从官举充其有治状优异委监司御史考察以闻特加陞擢使人知郡县为重不敢不勉而四方万里皆蒙朝廷德泽矣十二曰修武备臣闻有文事者必有武备治天下国家未有能废此也祖宗盛时边备尤谨比来委任非人故守御中国御戎安边之策一切坏尽是以夷狄一旦长驱而前良可骇叹臣愿陛下深鉴前日之弊以武事为急内自京师外至都邑讲求兵备尽如祖宗之时况今金人虽已出境秋冬决须复来河东河北两路尤当备御亦宜早为之计粮不可不积兵不可不募将不可不择城池不可不固车马不可不修器械不可不备臣料此等庙堂讲究熟矣不复具陈姑举其略而已缘臣所论十二事其次第虽有先後然皆今日之急至於武备议者必曰当在所先而臣独後之者盖文武以天保以上治内采薇以下治外至於宣王亦曰内修政事外攘夷狄今日虽夷虏深入御之为先以臣观之朝廷若法度修举大臣得人赏罚无私风俗归厚以至下情得通权纲不失大略如臣前项所陈则天下国家无有不治矣彼夷虏自当怀德畏威望风远遯岂足忧哉孔子曰远人不服则修文德以来之孟子曰王如施仁政可使制挺以挞秦楚坚甲利兵臣所闻如此惟陛下不以为迂阔不胜幸甚

侍御史曹辅上言曰臣闻万几萃於一日可谓至烦数十年蛊坏之业救於一时可谓至难以至烦至难之任付於吾君而欲责効於朞月之间有拨乱兴衰之志奋而行之则善矣若支倾补漏循袭故常臣不知其可也今天下危疑之事骇心动目卒然而至者时有之矣堂陛之间相视失色无借箸之略而有失匕之惊甲可乙否纷如聚讼俯仰踟蹰而机会已失不可追救往往转易而为难垂成而遂坏痛心切骨贻恨无穷者每每有之曩者敌去渡河纵而弗击是一失也非不断之过乎至今天下调兵馈粮疲弊生民以贻宵旰之忧殆为是也不断为患顾不大哉侥幸之门正如市道平旦啓关侧肩而入以其货贿之所聚也纷纷势利之塲又甚於此前日滥恩冒赏稍行禁止而一时横窃名器之人亦皆敛迹侥幸之门似将少塞今又大啓苟贱不廉之徒弹冠复出富商巨猾挟赀献巧伺候权门小夫下伍蹑足俟进是必有以姑息之恩干动圣慈有以造谤生怨之语妄揺圣虑既以姑息为恩以造谤生怨为可虑则自时厥後小人成群决不敢去而刑罚大柄得无委坠而不举乎是又不断之过也侥幸既多奔竞益起悠悠风尘谁复抑之不断为患顾不大哉言路初开谏官台臣摩肩而进其间亦有挺节狥公捐躯报国之士欲効涓埃以助明时陛下温顔下诏若水投石陛下之於言者可谓真有意矣然奏章十上六七不行纵或行之聊复应耳初信之抑又疑之初许之抑又拒之得无有以私见曲说进陈是非者乎得无欲隔絶言路故为沮折使不得一伸其喙乎陛下亦为之不信言官辄寝其奏是又不断之过也夫台谏所采惟公论耳公论所许从而与之其所不许从而击之苟言官屡发弗售则公论遂废不行古今未有无公论而能善风俗者治道陵迟诚有以也不断为患顾不大哉书曰任贤勿贰去邪勿疑夫知其贤而任之又以人之言而贰焉则贤者退藏於深渺知其邪而去之又以人之言而疑焉则邪者朋比而求援今者奸谀在位能尽去乎内官领职干与兵柄能尽罢乎陛下明知其人矣言者屡上而依违不遣是又不断之过也卒之为奸佞者朋比欺蒙上下暌隔鬻恩弄权妨功害能预兵柄者纵暴逞威呼吸变故蜂虿在怀去则必复不断为患顾不大哉人主之於大臣待之至优责之甚重不优则不足以示君之施不重则不足以効臣之报古者公卿大臣天地有大变赐之牛酒则以不起闻矣职不胜任策书一至则布衣出府矣若有他失则栈车牡马归以思过矣其所责顾不重哉今圣主所以礼貌大臣可谓至矣其敢不竭所以报乎前者河东之役种师中战殁七统制师皆溃正缘粮乏兵饥庙堂因循失於措画而敢坐视其败略不引咎近日彗星出东北十夕不灭而论道燮理之臣击钟鼎食曾莫惩嗟主忧臣辱此语端为何哉而天度包荒终不忍诘是又不断之过也臣恐自是利则同享患则相弃有全躯保妻子之念无安国卫社稷之心堂堂再造之基谁与共图不断之患顾不大哉古语不云乎日中必熭操刀必割负扆而立垂裳而治必取诸斧良有以也易於乾曰刚健中正於夬曰刚决柔也臣望陛下体乾之健乘夬之刚雷厉而风飞阳开而隂阖君子怙焉小人惧焉中兴之业何虑其不成也

晁说之上奏曰臣闻王制司徒之职曰一道德以同风俗传曰刚柔缓急声音不同系水土之风气谓之风好恶取舍动静无常随君上之情欲谓之俗是俗可同也风莫之能同也五十年来学士大夫不约而同称焉曰一道德以同风俗同其所不可同者遂至设重赏以禁民之口逞虐刑以夺士之职人无强弱必责之以随顺便辟士无大小皆待以诸侯之享与不享专利不遗纎介黩兵无有寜岁小人得志君子失措炽为尚同恶异之政贻天下後世之害实自乎颠倒六经饰六艺以文奸言之故也臣愚望陛下深留神加察

校书郎余应求条画利害疏曰臣昨尝面奏有治道之得失时政之因革及条画当今利害文字伏蒙圣慈令臣缴进臣已进入讫然臣区区之意所谓治道得失时政因革者如尽复祖宗法度兼用元丰元佑之政伏覩陛下已降诏旨矣条画利害如追赠司马光等内侍依祖宗法罢廉访使者废苑囿以赐贫民等事陛下已施行矣至於前日所条画有未尽者又不敢隐默陛下虚怀听纳笃於求言如此若畏避嫌疑有所怀而不尽臣之罪也谨具条画如後

一近者太上皇帝东游远涉江淮冒犯风露非所以保安圣躬欲乞遣使奉迎归京深居宸严陛下日奉四海之养优游逸乐永保盛福

一近年以来凡有中旨皆降御笔施行稍似稽迟寘以不恭之罪百司执事奉行不暇虽或违戾法宪不敢执奏又人臣啓拟有法所不可者取御笔行之尤为非便欲乞自今陛下意所欲行者临朝与大臣议之母降宸翰非唯有司可以审覆违戾庶几权归於上杜多门之政絶近习私谒侥幸之原

一古者文敝捄之以质近来文敝剧矣欲乞纯法太祖之道尚质厚从简易捐侈靡去烦苛以厉风俗

一古者国有建立更革必集群议以异衆者为高自王安石行新法诋异已者为流俗士大夫议论雷同无所可否六十年近岁尤甚凡有所为独建议者谋之不复以利害可否询於衆庶欲乞自今军国之事博延群臣谋之广庭以尽下情取衆所谓可者而行之庶无败事

一近来宰执并不见宾客所得进者门下亲狎故人阿谀苟媚以事干请是以人材之能否生民之休戚国家之安危边鄙之利害政事之得失恬不闻知欲乞令宰执许於私第见客庶可广询世务

一君臣之间欲上下交而情通人臣献言尤所难者陛下既以虚心屈已以来天下之言欲乞每遇退朝後开延贤士赐坐从容使陈治乱安危之本古今兴亡成败之要及令百司无问大小各以本职言事亲加省览以进忠谠

一春秋书灾异而不书祥瑞所以示後世人君知警惧也然以臣观之天下和平民物安乐年谷屡丰乃为上瑞彼云物鬼神之祥禽兽草木之异吉凶未定也近年四方水旱盗贼不以闻而表贺祥瑞曾无虚月欲乞自今应有水旱盗贼灾异毋得隐讳其祥瑞之事一切禁止

一祖宗官制简而易行流品有叙自改官制以来紊乱重复今日尤甚欲乞内外文武内侍伎术等官并依祖宗旧制或谓行之既久未易轻改则乞减省中都职事厘务及州县冗员以省邦用

一近岁名器轻紊以恩幸除大学士者六七人开府使相者十余人节度使以上无虑数员若承宣观察防御团练遥刺之类奴隶皆得为之欲乞例行追降

一而清官及三等职名所以赏劳用贤近来公卿戚里子弟及朋附权幸与夫以财利办职者起躐华要乞尽行降黜今後凡有功於国有劳於民其人之贤允衆议者间除一二以为劝沮

一诸路监司员数尚多无益於事只增烦扰乞宪漕之外有可减者并之如茶盐常平自合漕司兼领

一燕云之役道途之人皆知其不可而边臣喜功不恤国事唱为此谋以误朝廷罪不可贷欲乞凡建议燕云及後来以燕云推赏者并行追夺以慰人望

一伏覩祖宗肇造区夏佐命功臣封以王爵可也近世褒宠大臣假以王号尤紊宪章欲乞降为国公

一戚里後宫之家公卿贵游子弟以恩幸进及士大夫交结中贵列职朝着者尚多欲乞澄汰以清班列

一近岁御前应奉有劳上书文理可采及特赴殿试之人皆一时权幸干请欲乞追夺或勒令致仕不理官品

一天下钱粮祖宗时尽緫之三司使自改官制以来钱谷散漫不尽属户部久矣近世中人緫领名色尤不一欲乞令天下钱粮尽归户部

一军政久坏边鄙不修将帅不遴选兵卒不训练欲乞以老臣知军务者为枢使以祖宗之法修军政复边备训练士卒遴选将帅置之京师以待一旦之用

一自陛下临御以来虽降霈恩然民间未受实惠而召兵四方不无烦扰伏乞应民间夏秋二税只纳本色其余无名科率尽皆放免和预买并乞先次支钱今年以前倚阁赋税不许监司再行催纳诸州上供亦乞参酌近年中数特加减损

一茶盐法虽罢立额减钞钱然民间犹未便也欲乞讲画取利民便国者行之

一常平法行之既久散多纳少其法浸坏今若收之则诡名挟户有籍无人不过监保正长地分人均纳民间重困欲乞自今年以前应未纳常平钱谷并可放免今後只以见在钱谷愿请者给之不须比校年例更行赏罚

一免役法虽为便民然所募皆游手奸猾既给雇直又复受赇而保正长等又复有等第者为之则是既出雇钱又不免差役矣兼衙校之类多是借产业抵当率不过数百缗而差押官物或多至万缗失陷侵盗家业不足以偿欲乞参酌祖宗法制重行修立

一市易抵当与民争利所得不偿所费失体尤甚欲乞减罢

一近年以来赐第之家相望於京师欲乞非国戚主第者并行拘收虽系国戚主第而奢侈过制者改赐小第仍彻去之

一臣寮之家所得御笔诏札例皆建阁侥觊恩泽欲乞并令缴纳朝廷其阁毁拆今後不得辄有陈请

一近岁公卿大夫下至庶寮翫於安逸专事游燕家置声乐沈湎无度内则荒乱心术外则隳废职事尤坏名义陛下既以圣德化之羣臣自当革心欲乞更加训谕其或不悛重行窜弃

一士大夫名节不立行义不修专务奔驰投献自媒欲乞选择端靖有守之士置之列位及招山林遗逸以为台谏

一儒生问学不根本原专尚浮华互相蹈袭欲乞复祖宗制科取士及兼用先儒传注义理之学当以人心所自得者形之於文不可断以一说以误後进王安石今之臣子岂宜列位於先圣之次乞降从诸儒之列

一缁黄之徒不耕不蚕耗蠧衣食员数浸广常住田产富於农民饮食服用侈埓王侯甚者招奸利无行业欲乞省并寺观十存二三并作十方不得甲乙住持无敕额者并行拆去常住田产存留一半其余纳官召人租佃留为养兵之费逐年课试及恩泽拨放出卖度牒并行停罢戚里後宫及大臣之家并不得置坟寺只以人户守冢复其家如古之制减僧道等员其强壮者任便归民庶几生齿寖繁户口日衆以副务农重本之意

右件如前臣区区之意欲言者久矣厥路无由伏遇陛下英断聦明虚怀听纳故敢忘其固陋辄自罄竭欲望采择其中者诚以守之断以行之庶几朞月之间可见太平冒犯天威罪当万死

侍御史胡舜陟论反正六事上奏曰臣观春秋传曰兵犹火也弗戢将自焚老氏亦曰以道佐人主者不以兵强天下其事好还国家自熙寜间王韶建开边之说王安石主其议遣将用兵无岁无之泸南广南勤师远伐至崇寜以来尤甚西开青唐以及夏国南筑溪洞以及丹州西南则建祺祥等州皆不毛之地非人之境而驱赤子陷锋镝死者不计其数生者竭其膏血凡五十余年而又王黼童贯合谋以弃契丹百年之好约大金以墟其国是以上帝震怒祸我国家金人猖獗莫之能御屠戮士庶攻陷城邑长驱於中原问罪於都城亲王宰执为质金廷犹磨牙揺毒搏噬不已我师之出无不败衂蹙国丧气失威损重此岂非所谓弗戢自焚其事好还乎陛下践阼适于斯时宵旰焦劳未见于效盖天怒未解人力岂能胜哉然天之与人相去虽远其应甚迩今欲上解天怒当修人事以应之书曰惟先格王正厥事此先王修省以应天解上帝震怒之道也臣观今日祖宗寛大之政泯灭而未举王安石刻急之法为害而未除法度未得其正也士大夫之欺罔诞谩尚循旧习骄奢贪鄙曾不少悛风俗未得其正也事未见功赏已骤至及其败事罚不加焉赏罚未得其正也阉宦近习犹执事权颉颃恣睢无所忌惮任用未得其正也昔之叨冒恩宠者未加镌削怀才抱器者陆沈州县爵禄未得其正也昔之侥幸富贵者一毫不取火耕水耨者困於重敛赋敛未得其正也数者不正岂所谓正厥事乎伏望明诏三省凡是数者悉反之正庶几人事修而天意得震怒一解妖气自消坐致太平增光祖烈

钦宗时起居郎胡安国上奏曰臣闻为天下国家者必有一定不可易之计谋议既定君臣固守虽浮言异说沮毁揺动而初计不移故有志必成治功可致陛下即位於艰难多事之中有恭俭之德有孝友之行有克勤愿治之诚有好谋纳谏之善以兹四美拨乱兴衰宜若反手然南向而朝天下今越半年矣而纪纲尚紊风俗益衰施置乖方举动烦扰大臣争竞而朋党之患萌百执窥观而交间之奸作用人失当而名器愈轻出令数更而士民不信若不扫除旧迹乘势更张窃恐奸雄无所忌惮因兹恣行侵侮大势一倾不复可正矣陛下所任为股肱心膂者两府大臣也所信为耳目聦明者谏官御史也上世帝王之治询事考言以图成绩伏望陛下远稽周世宗开国之谋近法仁祖庆历间求治之意特诏两府大臣询以救方今之弊修政事攘寇敌之方各令展尽底藴具为画一进呈先次宣示台谏臣寮如有不合者使得逐件疏駮若大臣议诎则参用台谏之言疏駮不当则专守大臣之策衆议既定仍集百官议於朝堂以合古者询谋佥同之意然後断自宸衷按为国论颁诸中外以次施行敢有动揺必罚无赦庶几新政有经民听不惑可冀中兴之効

历代名臣奏议卷四十五








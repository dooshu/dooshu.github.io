王安石　解使事泊棠阴时三弟皆在京师二首

始吾泊棠阴，三子不在舟。

今当舍之去，三子还远游。

茫然千里水，今见荻花洲。

俛仰换春冬，纷纷空百忧。

怀哉山川异，往矣霰雪稠。

登高一涕泗，寄此寒江流。

王安石

王安石　解使事泊棠阴时三弟皆在京师二首

泊船棠阴下，汉水清且浅。

回首望孤城，浮云一何缅。

久留非吾意，欲去犹缱绻。

驰心故人侧，一望三四反。

萧萧东堂竹，异日留息偃。

无恩被南国，疑此行当翦。

王安石


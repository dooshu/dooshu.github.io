◇大田议

国因民以为本，民资食以为天，修其业则教兴，崇其本则末理，实为治之要道，致化之所阶也。不敦其本，则末业滋章；饥寒交凑，则廉耻不立。当今接篡伪之末，值凶荒之余，争源既开，凋薄弥启。荣利荡其正性，赋敛罄其所资，良畴无侧趾之耦，比屋有困饣委之患，中间多故，日不暇给。自卷甲却马，甫一二年，积敝之黎，难用克振，实仁怀之所矜恤，明教之所爰发也。

然斯业不修，有自来矣。司牧之官，莫或为务，俗吏庸近，犹秉常科，依劝督之故典，迷民情之屡变。譬犹修堤以防川，忘渊丘之改易，胶柱于昔弦，忽宫商之乖调，徒有考课之条，而无豪分之益。不悟清流在于澄源，止轮由乎高阈，患生于本，治之于末故也。夫设位以崇贤，疏爵以命士，上量能以审官，不取人于浮誉，则比周道息，游者言归，游子既归，则南亩辟矣。分职以任务，置吏以周役，职不以无任立，吏必以非用省，冗散者废，则莱荒垦矣。器以应用，商以通财，剿靡丽之巧，弃难得之货，则雕伪者贱，谷稼重矣。耕耨勤悴，力殷收寡，工商逸豫，用浅利深，增贾贩之税，薄畴亩之赋，则末技抑而田喜矣。居位无义从之徒，在野磨并兼之党，给赐非可恩致，力役不入私门，则游食者反本，肆勤自劝，游食省而肆勤众，则东作繁矣。密勿者甄异，怠慢者显罚，明劝课之令，峻纠违之官，则懒惰无所容，力田有所望，力者欣而惰者惧，则穑人劝矣。凡此数事，亦务田之端趣也。莅之以清心，镇之以无欲，勖之以弗倦，翼之以廉谨，舍日计之小成，期远致于莫岁，则浇薄自淳，心化有渐矣。（《宋书·袁湛传》）


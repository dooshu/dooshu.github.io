苏沈良方卷一


炼丹砂法(1)


王倪丹砂，无所不主，尤补生(2)、益精血、愈痰疾、壮筋骨，久服不死。王倪者，丞相遵十二代孙，文明九年为沧州无棣令。有桑门善相人，知其死期，无不验。见倪，曰：“公死明年正月乙卯。”倪以为妄，囚之。复令验邑人，其言死者数辈皆信。倪乃出桑门，礼谢之，日为死计。忽有人，不言姓名，谓倪曰：“知公忧死，我有药可以不死。公能从我授乎？”倪再拜称幸。乃出“炼丹砂法”授之，倪饵之。过明年正月，乃复召桑门视之。桑门骇曰：“公必遇神药，面有异色，且不死。”开元元年，倪妻之弟亦遇异人，授以“杏丹法”曰：“吾闻王倪能炼丹砂，愿以此易之。”倪以杏丹赐其子弁。而倪与授杏丹者后皆仙去。刺史李休光表闻，赐其第为道观。开元十二年，上东封太山，拜弁左散骑常侍，隐遁不知所终。此旧传也。

光明辰砂二十八两。　甘草　远志去心秤。　槟榔　诃藜　勒皮各二大两。《圣济总录》云一两。　紫肉桂八大两。桂一半，留蒸丹砂时拍碎，再复捣(3)。

右甘草等四味，剉(4)，以水二大斗【原案】此下疑有脱字。后用细布囊盛丹砂(5)，悬于釜中，著水和药，炭火煮之。第一日，兼夜，用阴火，水纹动。第二日，兼夜，用阳火，鱼眼沸。第三日，兼夜，用木火，动花沫沸。第四日，兼夜，用火火，汩汩沸。第五日，兼夜，用土火，微微沸。第六日，兼夜，用金火，乍缓乍急沸。第七日，兼夜，用水火，缓调调沸。先期泥二釜，常暖水周(6)，添水煮药，釜水涸即添。暖水常令不减二斗。七日满，即出丹砂于银盒中蒸。其盒中布肉桂一两，拍碎，即匀布丹砂，又以余桂一两覆之。即下盒，置甑中。先布糯米，厚三寸，乃置盒。又以糯米拥覆上，亦令上米厚三寸许。桑薪火蒸之，每五日换米换桂。其甑蔽可用莞竹子为之，不尔，蒸久甑堕下釜中也。甑下侧开一小孔，常暖水用小竹子注添釜中，勿令水减。第一五日，兼夜，用春火，如常炊饭。第二五日，兼夜，用夏火，猛于炊饭。第三五日，兼夜，用秋火，似炊饭乍缓乍急。第四五日，兼夜，用冬火，缓于炊饭，依五行相生，用文武火助之。药成，即出丹砂，以玉捶力士钵中，研之，当下碜如面，即可服之。以谷子煎丸如桐子大，每日食上服一丸，每日三食，服三丸，非顿服三丸。炼成丹砂二十两为一月剂(7)，二年服尽。尽后每十年即炼服三两，仍取正月一日起，服一月使尽(8)，既须每十年三两，不可旋合，当宜预炼，取一剂藏贮，随时服之。其硃砂须是上等丹砂(9)。【原案】文云：二十两为一月剂，二年服尽，则各自正月一日起，服至三十日止。当日服三钱三分有零，计十年应炼服一百两，乃合前二年之数。文又云：尽后每十年即炼服三两，仍取正月一日起，服一月使尽。则又是每日止服一分矣，多少太相悬绝。盖两“每十年”，“十”字疑是“一”字之误。余文恐有错脱。又案前方云：辰砂二十八两，此云二十两，文亦互异，岂多经煮炼，重体变轻然耶？





谷子煎法


取赤谷子，熟时绞汁，煎如稠饧，可用和丹砂。如无谷子，谷皮亦得。凡服丹砂，忌一切鱼肉、陈宿生冷、蒜，尤忌生血物及见血秽。江阴葛侍郎中年病足几废，久治不瘥，得此服，遂愈。而轻健过于少时，年八十岁饮啖视听不衰。宝此方，未尝传人。予治平中感足病，万端求得之，然游宦竟今，未曾得为之。有太医孙用和亦尝得此方，仁宗时表献之，其大概虽相似，然甚粗略，非真方也。





服茯苓说


茯苓自是仙家上药，但其中有赤筋脉，若不能去，服久不利人眼，或使人眼小。当削去皮，切为方寸块，银石器中清水煮，以酥软解散为度。入细布袋中，以冷水揉摆(10)，如作葛粉状，澄取粉，而筋脉留布袋中，弃去不用。其粉，以蜜和，如湿香状，蒸过，食之尤佳。胡麻但取纯黑，脂麻九蒸九暴，入水烂研，滤取白汁，银石器中熬，如作杏酪汤。更入，去皮核，研烂枣肉与茯苓粉一处搜和，食之尤有奇效。





阳丹诀


冬至后斋居，尝吸鼻液漱炼，令甘，乃咽下丹田。以三十磁器，皆有盖，溺其中，已，随手盖之，书识其上。自一至三十，置净室，选谨朴者守之。满三十日开视，其上当结细砂如浮蚁状，或黄或赤。密绢帕滤，取新汲水净淘，澄无数，以秽气尽为度，净瓷瓶合贮之。夏至后，取细研枣肉，丸如桐子大，空心酒吞下，不限丸数，三五日后取尽。夏至后仍依前法采取，却候冬至后服。此名“阳丹阴炼”，须清净绝欲，若不绝欲，真砂不结。





阴丹诀


取首生男子之乳，父母皆无疾恙者，并养其子，善饮食之。日取其乳一升，只半升亦可，以硃砂银作鼎与匙。如无硃砂银，山泽银亦得。慢火熬炼，不住手搅，令如淡金色。可丸即丸，如桐子大，空心酒吞下，亦不限丸数。此名“阴丹阳炼”，世人亦知服秋石，然皆非清净所结。又此阳物也，须复经火。经火之余，皆其糟粕，与烧盐无异色。世人亦知服乳。乳，阴物，不经火炼，则冷滑而漏精气也。此“阳丹阴炼”“阴丹阳炼”，盖道士灵智妙用，沉机捷法，非其人不可轻泄，慎之慎之！





秋石方


凡世之炼秋石者，但得火炼一法而已。此药须兼用阴阳二石，方为至药。今具二法于后：

凡火炼秋石者，阳中之阴，故得火而凝，入水则释然消散，归于无体。盖质去，但有味在，此离中之虚也。水炼秋石，阴中之阳，故得水而凝，遇暴润千载不变，味去而质留，此坎中之实。二物皆出于心、肾二脏而流于小肠。水火二脏，腾蛇玄武正气，外假天地之水火，凝而为体，服之还补太阳、相火二脏。上为养命之本，具方于后：





阴炼法


小便三五石，夏月虽腐败亦堪用，分置大盆中，以新水一半以上相和，旋转扰数百(11)。放令澄清，撇去清者，留浊脚。又以新水同扰，水多为妙。又澄去清者，直候无臭气，澄下秋石如粉即止。暴干刮下，如腻粉，光白，粲然可爱，都无臭气为度。再研，取用产男之乳和如膏，烈日中暴干。如此九度，须拣好日色乃和，盖假太阳真气也。第九度即丸如桐子大，暴干，每服三十丸，温酒下。





阳炼法


小便不计多少，大约两桶为一担，先以清水挼好皂角浓汁，以布绞去滓。每小便一担，入皂角汁一盏，用竹篦急搅，令转百千遭乃止。直候小便澄清，白浊者皆定底，乃徐徐撇去清者不用，只取浊脚，并作一满桶。又用竹篦子搅百余，更候澄清，又撇去清者不用，十数担不过取得浓脚一二斗。其小便须先以布滤过，勿令有滓，取得浓汁，入净锅中熬干，刮下捣碎，再入锅，以清汤煮令化。乃于筲箕内布纸筋纸两重，倾入筲箕纸内，滴淋下清汁，再入锅熬干，又用汤煮化，再依前法滴淋。如熬干，色未洁白，更准前滴淋，直候色如霜雪即止。乃入固济沙盒内，歇口火煅成汁，倾出。如药未成窝，更煅一两遍，候莹白玉色即止。细研入沙盒内，固济顶火四两，养七昼夜。久养火尤善。再研，每服二钱，空心温酒下。或用枣肉为丸，如桐子大，每服三十丸亦得。空心服阳炼，日午服阴炼，各一服。广南有一道人，惟与人炼秋石为业，谓之还元丹。先大夫曾得瘦疾且嗽，凡九年，万方不效，服此而愈。郎侍郎简帅南海，其室病，夜梦神人告之曰：“有沈殿中携一道人，能合丹，可愈汝疾，宜求服之。”空中掷下数十粒，曰：“此道人丹也。”及旦，卧席上得药十余粒，正如梦中所见。及先大夫到番禺，郎首问此丹，先大夫乃出丹示之，与梦中所得不殊。其妻服之，遂愈。又予族子常病颠眩腹鼓，久之渐加喘满，凡三年，垂困，亦服此而愈。皆只自火炼者。时予守宣城，亦大病逾年，族子急以书劝服此丹，云实再生人也。予方合炼，适有一道士又传阴炼法，云须得二法相兼，其药能洞人骨髓，无所不至。极秘其术。久之，道士方许传，依法服之，又验。此药不但治疾，可以常服，有功无毒。予始得之甚艰难，意在救济人，理不当秘。火炼秋石，世人皆能之。煎炼时，须大作炉鼎，煎炼数日，臭达四邻。此法极省力，只一小锅便可炼。体如金石，永不暴润，与常法功力不侔，久疾人只数服便效。





记松丹砂


祥符东封，有扈驾军士，昼卧东岳真君观古松下，见松根去地尺余，有补塞处。偶以所执兵攻刺之，塞者动。有物如流火自塞下出，径走入地中。军士以语观中人，有老道士拊膺曰：“吾藏丹砂于是三十年矣。”方卜日取之，因掘地数丈不复见。道士怅恨成疾，竟死。其法用硃砂精良者，凿大松腹，以松气炼之，自然成丹。吾老矣，不暇为此。当以山泽银为鼎，有盖。择砂之良者二斤，以松明根节悬胎煮之，傍置沙瓶，煎水以补耗。满百日，取砂玉捶研，七日投入蜜中。通油瓷瓶盛，日以银匕取少许，淳酒搅汤饮之，当有益也。



* * *



(1)　炼丹砂法：《知》本作“神仙补益”。

(2)　补生：《知》本作“补心”。

(3)　再复捣：《知》本作“用覆籍”。

(4)　剉：《知》本作“剉碎”。

(5)　“以水二大斗”至“丹砂”：《知》本作“以水二大斗釜用细布囊盛丹砂”。

(6)　周：《知》本作“用”。

(7)　月：《知》本作“大”。

(8)　一月：《知》本作“三月”。

(9)　硃砂：《知》本作“辰砂”。

(10)　摆：《苏轼文集》卷七三作“搜”。

(11)　扰：《知》本作“搅”。下“同扰”，《知》本也作“同搅”。






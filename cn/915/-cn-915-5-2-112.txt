◇既发玺书又下令

当奉还玺绶为让章。吾岂奉此诏承此贶邪？昔尧让天下于许由、子州支甫，舜亦让于善卷、石户之农、北人无择，或退而耕颖之阳，或辞以幽忧之疾，或远入山林，莫知其处；或携子入海，终身不反；或以为辱，自投深渊。且颜烛惧太仆之不完，守知足之明分；王子搜乐丹穴之潜处，被熏口而不出。柳下惠不以三公之贵易其介，曾参不以晋、楚之富易其仁。斯九士者，咸高节而尚义，轻富而贱贵，故书名千载，于今称焉。求仁得仁，仁岂在远？孤独何为不如哉？义有蹈东海而逝，不奉汉朝之诏也。亟为上章还玺绶，宣之天下，使咸闻焉。（《魏志·文帝纪》注引《献帝传》）


神医


乔镇，字孟安，上海庠生，以医名。偶步郭外，见殡者，有血自棺缝中流出。询知为贫民妇，产三日不下而毙者。问：“殓几时矣？”曰：“未终日。”曰：“可活也。”就树下剖其棺，团艾灸其脐。儿骤产，呱呱而啼，验之，男也；灌妇以药，旋苏。时人神之。乔以医药世其家，居邑城绣鞋桥西，制药济人，无不治者。人号所居为“药局弄”。药局弄，今犹存也。事载乔重禧《柿泽堂文集》甚详，兹仅撮其略耳。






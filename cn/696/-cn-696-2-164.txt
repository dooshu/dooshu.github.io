寄问陈彦升太史时尊公大中丞以边事下狱


其一


西宫玉树隐葱茏，珥笔从容待晚钟。
谁使蓟门缠大角，遂令梁狱滞双龙。
狗屠市上多相识，渔父芦中未易逢。
幸有旧恩通讼疏，应怜短褐倍蒙茸。

其二


渔阳节镇复南冠，塞月边云万里寒。
异日功名谁魏尚，此时宾客愧任安。
贵臣意重终难失，圣主恩深强自宽。
公子不须频叩阙，会当飞檄取三韩。





真德秀　泉州贡院举梁八咏

明年丹诏下枫宸，定有英材起海濒。

勉取梁公旧衣钵，从今人说两庚辰。

真德秀

真德秀　泉州贡院举梁八咏

棘闱曾辟大江东，唤起秦淮两蛰龙。

况是此邦饶俊彦，何愁盛事不重重。

真德秀

真德秀　泉州贡院举梁八咏

万间贡宇旧巍巍，更辟新楹广旧规。

岂为儒生决科计，要培宗社太平基。

真德秀

真德秀　泉州贡院举梁八咏

云斤初运日逢甲，虹影乍横星值奎。

天相斯文光光见，不须佳谶指金鸡。

真德秀

真德秀　泉州贡院举梁八咏

梁脊伊谁姓氏题，梅溪去后有苕溪。

自惭拙守何为者，强策驽骀继鴂騠。

真德秀

真德秀　泉州贡院举梁八咏

忆昔文闱创造初，挥毫纪实有鸿枢。

乃今盛观重辉赫，试问他邦有此无。

真德秀

真德秀　泉州贡院举梁八咏

簪橐联辉三大老，节旄相映四贤侯。

和成后进须先进，引领时流作胜流。

真德秀

真德秀　泉州贡院举梁八咏

策足巍科亦漫然，当知致远识为先。

丁宁莫负梅溪祝，名节岧巃共勉旃。

真德秀


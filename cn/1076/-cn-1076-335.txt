卷三百三十五

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三十五

明　杨士奇等　撰

御边

宋高宗绍兴十二年广西漕臣胡庭直上言邕州之左江永年太平等砦在祖宗时以其与交址邻壤实南边藩篱重地故置州县籍其丁壮以备一旦之用规模宏远矣比年边民率通交址以其地所产盐杂官盐货之及减易马盐以易银忽而不防恐生边衅所宜禁戢高宗时冯当可上劄子曰臣窃闻敌使往来讲修和好即其往事何足信凭此必缘废伪齐人心未固深恐陛下乘其机会则殄灭有期知奉迎梓宫在陛下之心至切至痛以是为辞延引岁月待其抚循既定狡计既立然後率其卒徒送死远来陛下可不逆照其情深为之备臣窃见江前备御尚或阔踈自建康以属海臣非亲见不敢妄陈自西蜀以至江东臣请论之吴玠一军在梁洋之间凡五千余里至鄂州始有岳飞又三千余里至建康始有张浚陛下虽以玠为屏幛然东南形胜实有长江今岳飞屯鄂渚实欲兼备江池襄阳有警比岳飞得闻往返三千里束装办严非一月不至襄阳而敌兵近在京师轻军疾驰不数日遂涉江汉万一举偏师向江池连缀岳飞而以大军向襄阳中断吴蜀当是时吴玠不能离梁洋而下岳飞不能舍江池而上敌兵?泊荆南可以指顾上流震惊吴会或?趋潭鼎横涉饶信可以直乘空虚扰我心腹备御如此似亦踈矣臣愚愿陛下先事制胜选知兵大臣分重兵以镇荆襄使仓卒有警荆襄并力足当一面岳飞得专於江池间若兵有统属不可遽分亦宜严戒岳飞及兹无事预思方略审度事宜重益荆襄之戍

直龙图阁李光乞措置防江劄子曰臣伏覩建康古号帝都非独取其形势之胜而已盖大江天险可以限隔敌骑战不足而守有余也自六朝以来历年数百虽元魏北齐之强窃据中原横行天下而不能加兵窥境者岂其力不足哉魏文帝至广陵临江观兵见波涛汹涌叹曰嗟乎固天所以限南北也纪陟使魏晋文王问吴之戍备道里甚远难为坚固陟曰疆界虽远而其险要不过数四犹人虽有八尺之体靡不受患其护风寒不过数处耳易曰王公设险以守其国孟子亦以天时不如地利今浊河长淮已入敌境所恃者独大江耳若又不守专主避敌之谋可谓无策矣陛下驻跸会稽江浙今为根本之地进足以战退可以守者莫如建康臣不敢远及上流姑以耳目所经江南所当守者言之自建康至姑熟凡一百八十里其隘可守者有六曰江宁镇曰?砂夹曰采石曰大信口其下则有芜湖繁昌皆与淮南对境其余皆芦筱之场或碕岸斗絶水势湍悍难施舟楫为今之计莫若预於诸隘屯兵积粟分命将吏使各緫地分调发傍近乡夫使州县各自部辖并力守御多埋鹿角广置炮架遇有警急强弓劲弩矢石俱发出奇以挠其议坚守以老其衆劳逸之势我得胜筭矣如此事势尚有可图者臣愚伏望圣慈更下臣章付三省密院大臣参稽衆议或以为可行乞精选大使那移将兵就建康屯驻据险守要卫护王室经略淮楚庶几缓急之际不至仰贻君父之忧人心固而士气振矣实天下幸甚

李弥逊乞募土人守御劄子曰臣契勘自淮以南与伪境相接地分守之即多事弃之即资敌当缓为计以图之访问诸将下各有逐处土人愿为朝廷招集乡民耕种田亩置立堡寨以守一方如刘纲孙晖之类者甚多若因所欲更加选择可委之人其上使之守州其次使守县镇不必须保故地但使自择要害可守之所处之仍委逐地分将帅时出轻骑廵掠境上以为卫护万一寇至则避寇退复保其所事初朝廷量行应副稍加就绪即使自给渐次措置人兵别无大段费用目前虽未见其利数年之後增一藩篱之固为利非轻伏乞圣慈更加详酌可否施行

监察御史郑刚中论边郡上奏曰臣窃谓张官置吏皆以为民而治外之官尤重於郡守承流宣化莫先於太守而今日之势尤急於边郡甚矣边郡之欲得人臣请为陛下详言之也在内诸郡簿书狱讼户口农桑财赋盗贼是数者有一不治皆足以为害然患小势缓而所系犹轻至於边郡则维持控扼与国势常相关抚绥不至则生齿凋而力孤备御不严则罅隙开而衅入廵徼不谨则奸伪容而谋泄关市不修则物货艰而钱陷朝廷非可谩委以付人得一人亦非可轻以更易也三国魏据中原自广陵夀春沔口之属皆其东边也而吴亦以所抵为隣南安祈山陈仓之属皆其西边也而蜀亦以所抵为隣大率曩之为魏者今多在北敌曩之为吴蜀者今皆在朝廷如楚泗通泰以至滁濠江鄂接连襄邓关陕之地为今边郡者大略不过二三十郡委以与人诚不可忽臣?陛下诏大臣详閲吏琐将诸处见任及已除未到之人精加审察访求材术之士略其细行但平时绩效着闻实可任用者精选二十余辈布之边郡使其讲究利源招徕士卒种殖牧养蕃息疲瘵分委既定时遣朝廷官吏按行省察取其无状者复更易之俟其处处得人则须以持久增秩赐金之事可行也朝廷亦何惜数阙必欲以资任终更亦何轻数郡但欲作寻常委付耶昔韩延夀善为郡所在置正长闾里阡陌有非常吏辄闻知奸人莫敢入界又晁错为文帝陈守边备塞之说甚详大要欲使着业安居家室田作为久远之计所用之吏存恤老弱善遇壮士和辑其心而无侵刻之苦由是观之陛下用以守边者宜加审择既得其人宜加久任无可疑者或谓臣曰朝廷和议既成之後故地可还今日所谓邻边者却为内郡势若可缓此大无理也人君立国惟在因时本无定势借使故地果因通和而还则要当以江淮为根本所谓故地者却是新民根本殖立於内护之当益工新民屏蔽於外倚之当以渐更须数年经理力强势重始可望其通一所谓江淮者在今日尤当爱重也故臣切切以边郡守臣为言望陛下与二三大臣留意选择特赐施行不胜幸甚殿中侍御史张守论守御劄子曰臣伏见陛下上念宗社之重远怀二圣母后思还京都形之诏音中外感悦然而西京未静粮馈未充千乘万骑难遽启行而防秋之期才一两月秋高马肥长驱深入其控扼之地其守御之方所当聚兵所当积粟盖非一途虽庙谟密议未易测知而臣区区之私忧不能自巳日夜念虑敢复贡其狂瞽之说臣闻兵法曰无恃其不来恃吾有以待之也无恃其不攻恃吾之不可攻也况金人乘胜势焰尚炽有必来必攻之理则为备可少缓乎臣窃谓其来犯淮甸凡有四路其一中路自西京趋东京沿汴河由天长以来则衆人常行之路凡一千七百八十里可以控扼守御者南京宿泗天长军是也其一东路自沧滨趋京东由淮阳军絶淮入楚州而来则自北直南大路凡一千九百里可以控扼守御者青沂淮阳楚州是也其一西路自西京趋颍昌蔡州顺昌府庐滁真州而来则自西北而至东南凡一千八百一十五里可以控扼守御者顺昌庐滁真州是也其一上流自西京颍昌唐州至于襄阳凡一千一十里絶襄江而至荆南则一千二百九十五里自西京颍昌蔡光州而至黄州则一千三百六十里皆可沿江顺流而下可以控扼守御者襄阳荆南江之北则汉阳黄蕲和滁真州江之南则岳鄂兴国江池太平州是也四路之中又有要害之地中路则泗州据淮天长据险为可御东路则青州据穆陵关楚州据淮隂为可御西路则庐夀为可御上流则襄阳荆南蕲黄为可御不幸顺流而下则沿江诸州各据地利以临之合从共御庶乎其可也然当今之势欲控扼守御则无人欲聚兵积粟则无财仰给漕计而漕计不足横取民力而民力已困然亦岂以此而坐待其至邪伏望陛下诏谕大臣取四路守倅帅臣铨择能否易其尤不才者然後於要害之郡各赐缗钱视大小为等差责之募战士责之储刍粟责之缮甲兵使明斥候公赏罚进相援退相保陛下亲降手诏委曲镌谕许以便宜使之夙夜尽力扞蔽効死而不辞如俟缓急临时指挥决难办集书曰惟事事乃其有备有备无患伏愿陛下思惜寸隂之义而早图之天下幸甚

守再论守御劄子曰臣恭惟陛下时廵四方驻驆淮甸还阙之意屡形诏旨然而巩洛未清粮储未广兵力未强国势未振虽遣马悌应援河北窃恐乌合之衆未能必其有功虽遣信使相继祈请窃恐强敌之心未能必其退听臣昨论奏四路防秋择其险厄以备守御然犹恐兵民之心望风畏怯亦未必其能截然坚守以为扞蔽也又况扬州四达之冲城不若京都之高厚池不若京都之深广旁无高山大河之阻近无强藩重镇之援而六宫在行百司扈跸以至府库仓廪辎重甚多动静之间利害相絶设或一旦有意外之警前御强敌後逼大江臣恐良平之谋贲育之勇或无以善其後欲望睿慈诏督四路帅守监司措置把隘事宜条具以闻镌谕切责使之合纵连衡扼其要害遏其奔冲不止为婴城自守之计然後稍可恃也仍诏大臣审度事机如六宫百司与夫府库之积预行区处以图万全而陛下与羣臣专俟守御徐为後图则进退周旋庶几简易而不烦从容而不廹矣臣愚戆不足以策大事惟陛下留神天下幸甚

守又应诏论备御劄子曰臣准御史台承都省劄子臣寮上言边事未宁乞大询衆庶备御之策奉圣旨行在职事官具所见闻奏者臣窃以金人自去冬以来破澶濮德魏侧闻游骑及于济郓未有退师之期圣心焦劳主忧臣辱敢不自竭图裨补於万分臣观今日强弱之势理难与之决一旦之胜负虽已遣范琼韩世忠会师东北固已尽国之势力以事备御不过如此矣然谓二将之兵可恃以无恐则非臣所敢闻也是宜广询计策以图万全臣窃谓今日莫先於远斥候使平安警急之报速闻於朝廷昔三国时烽火一夕行於万里而前日北京失守二十余日而後知之臣谓更宜措置探报使之速闻然後在我之计可得而用也今日之计有二而已一曰防淮二曰渡江然二者固有利害臣试为陛下陈之何谓防淮利害使敌由常道而来则可防者有三自南京宿州而来则泗州为可防自东平青沂入海州而来则楚州为可防自青沂入淮阳而来则楚之淮隂为可防三路皆须渡淮则凡淮北舟船尽拘留淮南我屯重兵据地利临之敌未必能遽渡而维扬可以苟安此防淮之利也然而有三患焉一则我师惰骄勇於私鬭而怯於公战久矣万一敌骑抵淮则望旌旗而变色闻钲皷而失声其不溃散者几希而胜败盖不论也则今日之防淮犹向日之防河矣此一患也二则淮北舟船不能尽收斩木繋筏亦或能渡此二患也三则敌或侦知有备出吾不意由间道而来或以精鋭先絶吾渡江之路则坐受危困此三患也何谓渡江利害大约三倍於河而五倍於淮金人之所不测而劳师袭远又非其利我宿重兵於建邺镇江亦据地利以临之则敌未必能遽来此渡江之利也然亦有患焉一则銮舆南廵去中原益远而中原之民易以动摇此一患也二则行在之兵多西人也未必乐於南去恐或肘腋生意外之事此二患也三则行在之兵不多銮舆既动则必宿兵於淮上亦必宿兵於扬州又必有扈跸而行者兵分势弱一有缓急何以御敌此三患也惟其利害相形故搢绅之论遂不能决若为保守中原之计而幸其不至则防淮之策为得也若为宗庙社稷之计而出於万全则渡江之策为得也今权轻重之宜缓急之势而不得已则姑为南渡之计庶乎其可也然而所谓三患不可不预为之谋当权轻重缓急别择重帅镇守维扬则中原动摇未足忧也先诏诸将以利害祸福强弱之说徧谕将士使上下之情通然後启行则西兵不乐非所忧也建邺镇江亦各择重帅使当一面则兵分势弱亦非所忧也今渡江以图万全非舍淮而不防也特以淮不可恃而已若止防淮而不为渡江之计则不可盖或淮不能遏猝有三患亦不免於避地将见争舟竞渡而指可掬矣又况千艘相衔出入两闸渡非数日不能尽若加促廹必使毕於朝夕之间亦恐舟未脱而漕河涸矣则所谓渡江亦非仓猝所能办也欲望睿慈诏大臣将帅预行区处渡江利害使之尽善以俟探报臣故曰探报速闻然後在我之计可得而用也或谓彼能渡淮则亦能渡江矣臣以为不然昔魏文帝以十余万衆欲渡江见波涛汹涌叹曰嗟乎固天所以隔南北也遂归则金人未必能遽渡理恐或然也

守为御史中丞论守御劄子曰臣伏读诏书其略以谓隆佑太后以及六宫前去江表百司庶府并令从行与二三谋臣宿将士庶军人戮力同心以备寇敌进援中原念社稷之与存蹈锋镝而罔避远近感悦以为陛下志存宗社先民後已顒顒之望遂得所属今则六宫百司启行半月防秋之事未甚就绪而淮甸之间凶渠未靖贻将来之忧辇毂之下人心动摇无保聚之意窃谓陛下行欲移跸以避敌锋远近忧疑殊无固志臣固知庙堂之议未必然然而士庶之情不能户晓悠悠之谈牢不可破盖以但见江上守御未有措置虽已点集民兵恐不可恃也建康城池未甚深峻虽已本府修治恐不能成也兼谓江北寇路不一而一杜充不能尽御也以此三者便谓六飞不为固守之计前日之诏恐成虚文臣亦私忧备御之策亦有未至今日已廹矣姑举其简易可行者愿早为之所臣闻兵有先声而後实者今日官兵微弱盍亦大振起之行在之兵不计多少宜於建康府城之外以至江下分置营寨多设旗鼓星列棊布责之将领抚循训练早晚敎閲使钲鼓之声常闻於数百里外仍又间为虚寨疑兵以助声势则大江之北侦我有备默销奸谋日遣御营使副一员躬行按閲事艺稍精立加旌赏小不如令必正军法每旬日则陛下一亲临按閲而又大赏罚之则士气激扬人自贾勇必有可用之实岂惟先声而已哉所有沿江防托即乞先用本州县厢禁土军弓手如或不足则益以民兵庶不专恃不敎之民以扞方炽之敌也所有建康府修筑城壁楼橹即乞暂那诸军并力修治责以旬日毕工庶不以辇毂之重而同州县之役也如此则行在军民必有为陛下効死弗去之意如有缓急徐为进退然而所向之方当亦预定以防袭逐之患尤所不可忽者今日之事大且急无以加此其他琐琐皆不足为陛下道如有可采即乞睿断早赐施行

守乞以大河州军为藩镇劄子曰臣伏见昨者车驾仓卒南渡驻跸钱塘席未及暖又遭肘腋之变天人协佑陛下复正大位盖厉精以图中兴之时然越在江南地势褊狭脱或一骑絶江而南则立致颠沛今宜汲汲措置以期万全防秋之期不远三两月间忠臣义士所为寒心伏见向来被兵州郡往往坚守近则一两月远至数月或至踰年而不能下比年敌骑不至则已至则不过三数日辄破一郡又或望风弃城或开门投拜未尝接刃取如拾遗此在今日最为可忧臣以谓与其委城於敌不如委之於守帅今乞将大河州军并仿唐藩镇慎择守帅而土地人民一以付之许一切便宜从事凡经画财赋废置官属治兵调发皆得自便使之扞御外寇屏蔽中原如敌骑侵轶而能杀敌退师固守无虞则许世袭其地庶几人自为战中原可得而保也以至近里州军见为番人占据之处能进兵克复者亦乞凖此若或因其退师罔冒功赏即乞朝廷严立罪赏施行所有沿江凡可渡处皆筑堡垒量屯人兵使旌旗相望钲鼓相闻仍遣大将一员先为防淮次为保江之计守又应诏论防秋利害劄子曰臣准本台牒准尚书省劄子奉圣旨防秋在近朝廷虽已措画尚虑未尽令行在侍从职事官条具利害实可施行事闻者臣伏覩朝廷措画防江利害止是江南一岸事宜臣以谓江北先为之防然後江南可守何以言之江北诸州类经残破无兵可用无粮可食他日敌至官吏遁逃则敌据城市修器械具船筏与我对垒磨以岁月为患实大臣故曰江北先为之防然後江南可守也然而江流绵远南自荆南而至平江北自汉阳而至通泰当国家伤残之余兵有所不足力有所不逮而又高邮楚泗寇攘未静诚亦难矣今日之计当并力招捕淮南之寇一面措置防托以为限隔且示朝廷不以江北之地置度外也夫江流虽远古人以谓犹人之一身皆可受病而备御风寒不过数处盖亦先其所急後其所缓耳使敌由襄阳荆南顺流而来则南岸之兵及水军战船如今所画之策可以御之矣若由京东而来则当御於楚泗若由京西而来则当御於庐夀光濠以拒其冲次於蕲黄舒和以断其渡此皆所急之地也仍各差兵将量给钱粮付两路制置使同守倅监司参以民兵相地形之险易随宜措置务要明远斥堠预知敌情然後在我之计可行矣古之都江南者岂专阻大江之险而能却敌哉亦必有制胜之道而强弱衆寡盖不论也苻坚以百万之师而窥晋室自谓投鞭於江足断其流可谓强矣晋令谢玄兵才八万乃絶淝水决战而胜之今使敌由京东西淮南为南渡之计则当効东晋之距苻坚然後为得也曹操入荆州得船步兵数十万而下吴会水陆俱进可谓强矣吴遣周瑜才精兵三万逆战於赤壁而胜之今使敌由汉江荆南上流为南下之计则当効孙权之距曹操然後为得也若止区区自守江?不为进取之谋窃恐未为得策又况敌人长技唯是鞍马彼舍鞍马从舟楫已非所利我以舟师御之则以我所易攻彼所难击於上流诚为至计若庐夀光楚泗蕲黄舒和不能防遏或不幸而渡江则亦当急撃於中流使不得济若其及岸则势力十倍矣昔魏文帝以十余万衆欲渡江见波涛汹涌而叹曰嗟乎固天所以隔南北也遂归则江亦未易渡也所可深虑者将骄卒惰望风畏怯敌人未至曳兵而走则虽大江之险亦不足恃也今必上自御营使下委制置使督厉将士三令五申上下连接左右应援一有逃避不问大小衆寡必正军法然後此弊庶可去也且以前日诸处郡守或望风弃城或开门投拜皆当正典刑也今虽至甚者不过贬官二等极止放罢窃恐他日敌至皆不复固守矣前日所遣将帅或不战而遽返於中途或无功而徘徊於他路皆当正典刑也今既置而不问又从而超加爵秩极於尊崇窃恐它日遣将亦不复拒战矣此在今日最为可忧臣愚欲望陛下诏诸路帅守及防秋所遣将帅谕以前日逃遁失守逗遛无功之人盖缘朝廷已前号令不明失於申警聊示寛恩以责後効自今以往复蹈前辙必诛无赦亦复三令而五申之庶使玩法废职之人有所警惧防秋利害莫大於此狂愚之言惟陛下裁择

守又论大臣当讲究防秋劄子曰臣伏见陛下驻跸建康已四十日敌师止于东平防秋近在旬月而经画设施未见端绪中外忧恐不知所出近尝颁降防秋之策十有六条人未以为然内外臣寮驳论甚多臣亦尝条上其失特蒙开纳未闻施行而前日指挥布在远迩扰而无补恐必误事兼又江北未有措置官吏兵民莫不疑沮以为朝廷置之度外矣臣窃惟今日保有江南宜图万全一有蹉跌覆水不救非若前日维扬尚有南渡之计也访闻大臣在政事堂虽穷日力颇亦困於文书之冗宾客之劳不得专意於经济之务盖所谓文书者多常行细事所谓宾客者率干求差遣敝精神於无补使其少休仅容食息而已岂复更能有所经画日月逝矣臣窃惜之臣欲望睿慈诏谕大臣拨置常行文书付之都司或六曹长贰一面行下除授差遣则更加考核引用恬退之士以息奔竞庶得凝神静虑思所以备御之策若之何而拒战若之何而固守若之何而将士用命若之何而资粮不乏朝夕讲究以次施行不然则与去年秋冬无以异也昔汉王吉言於宣帝曰欲治之主不世出公卿幸得遭遇其时未有建万世之长策举明主於三代之隆其务在於簿书期会断狱听讼非太平之基也唐太宗谓房玄龄杜如晦曰比闻听受词讼日不暇给安能助朕求贤乎因敕尚书细务属左右丞惟大事应奏者乃关仆射此皆前世之明法又况今日艰难多故尤当急所先务惟陛下留神天下幸甚

参知政事同提举修政局翟汝文应诏条具敌退利害状曰臣正月二十四日准尚书省递到诏书一道令臣条具敌退利害以闻臣伏见皇帝陛下骏发德音咨访羣臣愤金人之强?悼中原之颠覆使羣臣各效计策又恐臣愚不得尽言也复诏之曰君臣之间期於无隐岂非悔东隅之已失念覆车之当戒此尧舜禹汤文武之用心也顾臣敢无辞而对谨昧死上三策恭惟朝廷已事之失无远略无定论无腹心三者国之大事其余不足陈也臣闻自古兵革之祸未有如今日之酷昔西晋之乱元帝建都江左复兴晋?虽苻坚石勒数?之强不能睥睨以守长江设险之固用一时人物之杰故能保有疆土传祚累世自金人渡江饮马以至于海躤躏中国肆意所欲乘舆远狩越在裔土虽西晋乱离之祸不至於此唐安史相继为乱其祸亦云极矣改元至德收复两都不二年间相继底定自建炎於今九年矣顿师南方卑湿之域唯恐深入远引之未至陵夷以至今日虽唐安史之乱不至於此每岁防秋则相顾先扰谋避敌之地至春事定则泰然安肆如无事之日此将相误国之罪臣故曰无远略谓是也其次曰无定论臣闻古之为国者必先有立国之规模御世者必先有役一世之术秦人欲并六国则悉国人趋於耕战秦人非耕无所得食非战无所得爵是故国以富强卒并诸侯且非独秦也勾践之取吴隋文帝之取陈必胜之计已定料敌之谋已审以次而行之自建炎以来天下日苦於兵生人涂炭而朝廷无一定之论御敌无坚决之策乞盟於强敌者冠盖相望已甚屈辱矣而裹粮坐甲兵未尝得释养兵数十万竭民力以供亿可谓困矣而每岁讲和兵未尝出战攻守之计纷然未决事之珠玉曾不得免臣故曰无定论谓是也又其次曰无腹心臣闻创业中兴之君必有谋主腹心之臣相与朝夕论议图事揆策如出一心如左右手昔晋武帝平吴举朝以为不可唯张华羊祜杜预赞成其计夫举天下不可而不能易三人之可则所谋与所听审也唐宪宗伐淮蔡举朝以为不可而宪宗所恃以裴度武宗伐泽潞举朝以为不可而武宗所恃以李德裕朝廷苟有腹心谋虑之臣人主恃以为固天下恃以不恐自兵兴以来陛下之所取计者谁也所任事者谁也所与朝夕进见而纳诲者谁也前此非不委任将相矣敌至与衆同惧敌退与衆同喜如斯而已臣闻以天下与人易为天下得人难必欲为天下得人此前世之君所以日夜焦心劳思而求也今羣臣泛泛如河中之木则陛下孰与图今日之事乎臣故曰无腹心谓是也陛下诚能选任大臣责以恢复拔用能将随所指顾谁敢不力合天下英豪之智力以御有勇无谋之小敌岂其难哉伏读诏语敌势既屈潜师遯逃念兹却敌之功图为善後之计臣愚以此知陛下未尝一日忘经略也向非陛下赫然独断亲出緫戎指授诸将控扼江表则敌人?卷甲渡江如往岁久矣此上天助顺而宗社之福也然臣闻今者敌骑之退以国主之亡非诸将力战而胜敌骑折北而逃也向使其主不亡使刘豫竭山东之粟以转输敌垒敌人济师驱犀兕之衆以分守淮甸百姓之财屈於赋敛力已穷矣诸将之兵久於暴露师已老矣欲进不能何後之善哉此臣之所甚惧而忧也臣料今日之廷臣必因敌人自退而诵言诛讨因诏旨询访而争言用兵夫善後之计莫急於兵将财三者先有一定之论必然之画付之得人而後可为也臣愚不识忌讳谨昧死上封事惟陛下省察

绍兴三十一年吏部侍郎汪应辰进故事曰唐杜牧追咎长庆以来朝廷措置无术复失山东作罪言曰若欲悉使生民无事其要在先去兵不得山东兵不可去是兵杀人无有巳也今者上策莫如自治法令制度品式条章果自治乎障戍镇守干戈牛马果自治乎井闾阡陌仓廪财赋果自治乎如不果自治是助敌为虐环土三千里植根七十年复有天下隂为之助则安可以取故曰上策莫如自治中策莫如取魏最下策为浪战臣窃以天下之事变化百出不可以胜穷然自其本求之则一言而足杜牧所谓自治是也苟舍其本而讯其末则虽千万言讫无益也战国之际亦多故矣孙吴之攻战仪秦之纵横奔走旁午天下为之骚然时君用之利不偿害孟轲居其间独曰盍亦反其本矣轲之反本则牧之自治之说也物有本末事有终始盖自开辟以来至于今未有不自治而能治人者牧之之说则虽圣人复起不能易矣而臣犹有疑焉何则自治之外无它策矣今以自治为上策而又有中策下策是未始有定论也是谓其君不能也若轲则不然曰国家闲暇及是时明其政刑虽大国必畏之矣诗云迨天之未隂雨彻彼桑土绸缪牖户今汝下民或敢侮予孔子曰为此诗者其知道乎能治其国家谁敢侮之今国家间暇及是时般乐怠傲是自求祸也祸福无不自巳求之者夫不能治其国家则已矣岂复更有中策下策者哉臣窃惟今日所以待敌人者曰战曰守曰和然此三者皆末也要当以自治为本吾之国家治矣以战则胜以守则固以和则久所谓修其本而末自应不然未知其说也

孝宗隆兴元年同知枢密院周麟之上封事曰臣闻为天下立事要当顺天下之心明天下之势然後能易乱为治转败为功古圣王所以安中夏御远人也莫不皆然舜之格有苗禹之叙西戎高宗之伐鬼方文王之事昆夷宣王之平玁狁率用斯道也下至汉唐其迹异其理同在高文则结和亲在武皇则事攻讨在宣帝则受朝贺在武德之初则诡臣突厥在贞观之盛则生擒颉利夫岂乐为是异同哉视人心之所向度国势之所宜有不得不然者耳由是言之圣人应世初无私心也立国本无定势也因人心之所喜为之喜故乐民之乐而天下不以为骄因人心之所怒为之怒故一怒而安天下不以为暴因国势之强有以成吾强故日辟百里而天下不以为贪因国势之弱有以处吾弱故以大事小而天下不以为怯拱揖指麾之间衆心乐归大势坚定而国计成矣世之怀偏见执异议者又乌能伸其喙以撼吾之所守哉纾一时之急收百世之利凡以此也金人之为中国患数十年矣自阿固达之起继之以武奇迈又继之以东昏王亶又继之以岐国王亮迨今葛王盖五世矣时异事变势亦随之阿固达一举而呑辽人武奇迈再举而蹙中原当是时也掩中国之无备乘民心之久安长驱捣虚所至辄下猝然有回山倒海之势其孰能当之亶之立也命将兴师入寇屡矣踰江南瞰海上而终不得志于我乌珠之归师徒耗伤仅以身免士马物故者大半用兵连岁所失益多敌知事力之屈可以图休息也亶与乌珠等谋则曰吾国天下大雠也使吾子孙一不振宋必报焉则吾国覆矣不若以恩解之此和好之所以通也和好既通则许我纳币屈我称藩画淮为界然後慈寜就养永佑复土南北生灵各安其业聘问往来情文周密自缔好以来讲信修睦无若此时之欢者使亶不被祸凡我有求无不见听虽列圣诸陵白沟故地皆可以次第而得之惜乎不十年间肺腑之祸起而亶戕矣至今北人类能言之是则和好之通岂非势使然乎亮之立也大恶昭着内怀危疑握兵重臣多不受诏朝夕惴惴焉惟恐讨伐之师四面而至也我方遣朝贺之使以安之於是遂偃然南面号令诸国而侈心肆矣狂愎自用以杀为嬉勲戚诸王翦灭殆尽彼之汰虐日甚我之顺事日严休兵岁深生齿蕃息敌知事力之全可以肆强横也亮与马钦等谋则曰吾国天下大雠也使吾子孙一不振宋必报焉则吾国覆矣不若以力取之此和议之所以变也和议将变则罢榷塲诘私渡边衅横生敌谋遽发遂欲割我两淮要我近辅而又拒我行人一不如意扫境南下王室震荡危若赘斿自交兵以来生民被害无若此时之惨者使亮不见杀则投箠济江盖无难焉顾其积恶天地之所不容神人之所共愤变生肘腋腹败枝披卒徒奔逃惟恐王师之蹑其後也是则和议之变亦岂非势使然乎太上皇帝仁天智神临御三十六年躬履多难洞照事几其於御敌之道固尝深思熟计历试而兼行之矣陛下以大有为之资光奉慈训嗣守天位治民事神恭俭逊慤德无不周明无不烛惟疆场未靖上贻宵旰之忧抑尝有以天下之心天下之势告陛下者乎自践阼以来建议之臣有为陛下言战者矣必曰金鼓一动雷厉风飞则兵不血刃可以收疆土复陵庙活万姓然王师所至城邑一空破蔡州则杀蔡州之民入海州则杀海州之民夺宿州则杀宿州之民京西陕右往往皆然非所谓拯民於水火之中也继之以士无闘志弃甲来归中原寸地了不可得乌在其为战有为陛下言和者矣以厚礼将币以卑属寓书休兵息民庶乎两得然使命数遣有延至於国中而不得伸其志者矣有见止於境上而不得通其辞者矣以此欲和不啻如方枘圜凿之不相入也乌能必其和有为陛下言守者矣以增陴浚隍遏其冲以积粟聚兵固其本来则勿与角去则勿与通然长淮东西延袤千里兵少则戍不周民贫则用不给比者筑城壁修堰埧皆取办於两淮之人凋郡遗黎不堪其扰而守未必能固也设欲固守非经营数年不能就绪大敌忽至其何以支守虽长策亦未易以一朝集也故欲战者以和为奸谋为辱国之举欲和者以战为危道为残民之徒而欲守者又以战为邀功和为怯敌谓和战皆非万全之筞三说纷然互相矛盾得此则失彼举一则废二国论未定主听未专斯民盻盻然不能自保呜呼胡不观天下之心审天下之势参三说而用之乎昔亶之请盟也太上皇决策讲好遣使以先之而边鄙遂定知其势可与通也非用兵之时也及亮之败盟也太上皇出不得已发兵以应之而敌亮自毙知其势不可与通也非遣使之时也以此论之和战守三筞善用之皆足以收功不善用之皆足以败事使势可战也虽樊哙以十万横行李靖以三千蹀血吾亦为之无不胜者势可和也如魏绦之五利可致贾谊之三表可施吾必为之无不谐者势可守也如宣帝之罢兵留田光武之闭关谢质吾必为之无不济者又胡可外天下之心忽天下之势区区焉操一说而自以为得乎臣顷岁出疆至河朔见所过州县全盛如故入则人物繁夥閈廛充溢出则耕桑弥望牛马被野然後知二十年息兵之効不为无益於斯民一旦敌人叛盟赤子又复涂炭前冬敌退淮甸白骨如山迹其杀人之祸皆起於金人一念虑之间而流毒至於如此岂不甚可戒哉今敌势亏矣敌计穷矣两军相角而所丧均两国相持而其患等欲战者少不欲战者多盖两军之心也欲和者衆不欲和者寡盖两国之势也臣闻之北人则曰敌中签发人丁其下莫肯听命又闻之士大夫则又曰近敌帅移书于督府致问于庙堂甚有通和之意陛下视人心之所向度国势之所宜不知所以应之何如哉臣愿陛下因天下之心乘天下之势特遣信使谕以至理告以诚心与之委曲评议使知和好之不可以虚辞合又知和好之不可以旧例拘则吾事济矣或曰比岁两遣使矣其如不谐何其如不见纳何臣应之曰使之不谐非使者之过也使之不见纳非使者之愿也顾当时所以遣使者失其序耳何谓遣使失其序曰遣使一也而所以遣使则不一也有和议未定而遣者有和议已成而遣者和议未定则以未定之辞与之通庆贺有所未修也报谕有所未及也如绍兴之初遣韩肖胄孙近之类是也和议已成则以已成之礼与之接名分有定论也书辞有定式也如讲和之後遣何铸之类是也自金人渝盟和好絶矣和好既絶今始通焉故遣使以议之则是和议未定之时也我方有所议而损益之未可必又安可遽为贺庆报谕而遣乎其曰贺登宝位则是和议已成矣往年以贺为使者有旧例焉彼复以旧例取必於我又焉得而见纳哉今臣之所谓遣使则不然当以审议为名以韩肖胄孙近为例审也者欲审而後交议也者欲议而後定和其本於诚心乎在所审也其出於诡谋乎在所审也名数有未安者乎在所议也疆界有未正者乎在所议也礼币之厚薄有未齐者乎在所议也为此遣使彼安得不纳举此详议彼安得不谐和议成矣然後有所贺则贺之有所报则报之此之谓遣使得其序或曰遣使得其序遂可去兵乎撤备乎臣应之曰遣使所以议和也和虽可必亦当待之以不可必使者出境朝廷申命诸将各整其师淬砺锋刃振饰旗铠蓄鋭待敌常若两阵相当者则是使者之行自不妨治战具也大军列屯分据要地修障隧正营部远斥候力控江淮之险则是使者之行自不妨缮守备也夫战和守固相须而并用者也善为国者可战则战不为战而废和也可和则和不因和而忘战可守则守不胶於守而絶和战之利合而论之则一析而言之则三胡可忽哉昔唐之平贺鲁也骆宏义献计曰安中国以信驭边人以权理有变通也噫斯言岂为一时设哉惟陛下博览兼听详究利害观人心审国势与时变通权以济事允执厥中而行之天下幸甚

张浚回奏楚泗等处守御事宜劄子曰臣二十七日宿平原镇至晚统制官左佑齎到御笔处分一通臣谨已祗领契勘楚泗守御利害臣累具奏闻去讫泗州系紧要控扼去处陈敏一军在彼几年已成家计见自陈敏下至士卒尽般家属节次来居盖以此城必可倚恃兼臣近閲此军人材强勇事艺精熟施放便捷行阵齐一少见其比向之兵将窃笑指议者今皆心服臣愚以为敏可责以守泗无疑若城池之险粮粟之便在我得计为多更乞圣慈详酌刘宝身任淮东之责建议欲筑甘罗城先立家计其城直临淮岸在两清河之间居海泗两州中宝亲握大兵应援却令副都统吴超以舟师守清河盖此处以舟为便若河口有备则楚州正在腹内而扞御之计尽仰甘罗城其楚州即合作第二重家计寨惟是陈敏一军通一万二千余人至九月中理须益兵所有淮西战备之要容臣至和州条列以奏淮东真州一带以六合为重於兹固守其敢轻入兼庐之巢县及和州列屯大兵正乘其後絶粮邀击计皆可施淮西之兵山立不动敌人岂敢轻舍此兵直犯淮东六合当其前淮西袭其尾进退实难况值奔败定致狼狈敌用兵日久必不出此臣窃惟兵者国之大事圣人生物之德本於兵臣行年将七十虽在迁谪朝思夜度不敢辄废凡几微曲折调发先後常恐误失而近世文武之士徒事空言窃听道涂靡有实用是非颠倒莫可究详自非陛下神武天付得之于心臣之区区何所布露三司兵积弊尚有可议者统制以下多未得人今此归休陛下一大料理之将来高秋亲緫此数万之旅严赏罚示恩信观敌兵势重去处遣王琪辈疾趋取利似为得宜孝宗时蔡戡乞修江陵府城上奏曰臣窃谓南北既分荆州最为重镇自古必争之地北得之则据吴楚上流以制南土南得之则据襄汉要地以图北方故曹操平荆州於是乎有睥睨长江之心乃多修船舫遣书孙权曰今治水军八十万衆方与将军会猎於吴及周瑜镇江陵於是乎有长驱中原之志乃说权取蜀得蜀固守其地北与马超结援瑜与将军还据襄阳以?曹操北方可图也权尝以荆州资刘备而周瑜力争操闻大惧为之坠笔备果藉以取蜀遂成鼎峙之势其地自古不轻而重明矣粤自銮舆南渡以来号为衿喉之地陛下圣谟神略经理淮汉规图中原余二十年朝廷之上帷幄之中朝讲夕论左计右数虑之熟矣向者城襄阳而戍之所以为江陵之蔽譬之人焉襄阳手足也江陵衿喉也京师腹心也手足所以为一身之卫若执其手足则衿喉何恃扼其衿喉则腹心危矣今襄阳有城可守有粮可资有器甲可用然戍兵不过万人况自随郢间道可以直趋江陵敌以一军牵制襄阳而轻兵取江陵襄阳之戍既不能分兵而为之援又不得乘间而捣其虚仅足婴城自保而已江陵城壁颓圮戍兵寡弱将何以御之是不战而自屈不攻而自破也江陵失利吴蜀断而为二长江与我共之顺流而下如高堂之建瓴水岂不殆哉盖自辛巳北敌败盟海陵狂悖视长江犹衿带之水直欲长驱而来但遣偏师刘萼以十万衆耀兵江汉以疑我师初无意於荆襄荆襄远於两淮辇运难於转漕故敌人去难而即易舍远而就近今既不利於两淮矣岂无谋臣策士为之画计而改图此不可不忧者也故善守者恃我有以待之无恃其不来恃我有所不可攻无恃其不攻为今日之计莫若修江陵之城增襄阳之戍扼随郢之险增戍扼险不过移东实西裒多益寡在陛下一颐指之顷耳唯江陵之城非一朝夕所能办要当早图之盖略修则无益守御大修则不免劳费天下之事当计其利害之轻重无问其工役之多寡苟有利於国有补於民虽倾国帑竭民力可也如其不然虽役十夫费百金亦有所不可今也城要害之地为悠久之图小费而大利暂劳而永逸亦何惮而不为乎臣尝计之竹木取於山塼灰取於陶工役取於军费可省半不过糜三十万缗耳万二千人更休日役六千人用工不过百万半年可成臣区区之愚欲望圣慈断自宸衷给降行在会子三十万道择将帅之材者委之工役材料则责之戎司钱糓出入则付之緫司事干州县者则属之帅司使之互察而协济自今以始预办竹木塼灰应用之物一一备足来岁十月鸠工次年三月可以讫事凡楼橹雉堞高下濶狭与夫防守之具悉如襄阳之制庶几可以坚久荆襄二城岿然相望足以壮上游形胜之地絶敌人窥伺之心不特陛下高枕而无西顾之忧抑亦国家万世之利也若夫玩岁愒日循常守故惮劳惜费因陋就简以苟目前之安事至而图之何嗟及矣臣冒贡狂言罪当万死惟陛下留神省察不以人废言天下幸甚臣无任惓惓忧国之至

戡又乞备边奏曰臣恭惟陛下即位以来宵衣旰食思中兴之治于兹一纪建议之臣莫不以恢复为己任玩岁愒日未闻成功陛下固已厌之故外坚和好以休士卒内修政事以待机会可谓得上策矣臣闻之书曰惟事事乃其有备有备无患传曰不备不虞不可以师是故於无事之时必先为有事之备事至而备正犹已雨而彻桑土大寒而索衣裘不亦晚乎向者秦桧当国十余年间币聘交驰边烽不警南北之民得以休息乃制礼作乐粉饰太平示天下不复用兵及其金人败盟长驱而来如入无人之境践蹂淮甸睥睨长江人心惊惶国势廹蹙幸而上天垂佑敌亮授首凶徒亦溃弃甲而归自非九庙威灵两宫神圣德动天地恩结人心则安危之机未可知也然而天幸不可以为常和好不可以为安贪婪变诈之敌不可以为诚不思所以先备而预防之万一敌人出吾不意掩吾不备然後徐为之图将有後时之悔臣所领州密迩敌境忧边思职是亦臣所当言也臣愚以为防秋在即欲望陛下戒谕大臣申饬边郡凡常岁所以为备者悉举而行又当讲求其所以未至者隂为之防或有缓急则吾有所恃而不恐矣如是则以守则固以和则久惟陛下留神幸甚

戡又论守边奏曰臣恭惟艺祖皇帝以圣谟神略扫除僭乱平定四方北敌西番不敢犯塞虽非後世所能管窥蠡测然而制置边事最为得宜驾驭诸将最为得体载在方册斑斑可考其大要则遴选名将猛士以守二边假以事权优以帑廪久其任责其效当是时郭进控西山何继筠领棣州前後二十年李汉超守关南十七年董遵诲屯通远十四年贺守忠在易州李谦溥在隰州姚内斌在庆州王彦昇在原州皆十余年不易其任一郡管榷之利悉以与之又纵其回图贸易以佐军费许其召募骄勇以为爪牙凡军中事得从便宜只带沿边廵检之名不立行营部置之号有边功者厚加锡赉位或不过观察使位不高则朝廷易制久不易则边事尽知帑有余财得以养死力使为间谍二边动息必能先知预为之备设伏掩撃所向皆捷二十年中边塞肃清兵力强盛武功盖世近古未有伏自国家罢兵讲和以来缘边守臣非书生文法吏则右选子弟不二年而一易之国家闲暇之时使之抚摩凋瘵安集流亡或其所长责以御侮折冲安边固圉则不胜任矣往往来者侥幸无事以苟岁月敌至则仓皇奔窜以逃一旦之命间有忠义之士不过一死而已於国家何补哉臣愚欲望陛下仰遵艺祖皇帝故事行下緫领都统制同荐晓文墨识义理可以亲民统制统领分守本地界极边州郡赐对便殿察其能否然後除授谕以久任无为苟且一时之计使量带本军人马随行仍许招募勇敢以益军伍经理财赋以备犒劳又择通判为之佐少寛文禁厚给廪禄无事之时责之储刍粟缮甲兵修城壁明斥候以为有事之备出则击寇入则自保缓急之际不待调发而兵四集可以互相应援以战以守必能成功惟陛下财幸

戡又论唐邓间道奏曰臣恭惟陛下一视同仁兼爱南北外修和好以待可乘之机内固吾圉以为不虞之备故御守之策尤关圣虑且如分江陵之戍葺襄阳之城凡所以备敌者纎悉具备仰见圣谟?略折冲万里之外然臣犹有愚见敢为陛下言之夫朝廷之所以城守襄阳者岂特为襄阳计盖欲以扞荆鄂而保吴蜀也今襄阳环以坚城戍以重兵樊城以为阻汉水以为限自可奠枕其如唐至郢自邓至荆皆有间道相去不五六百里骑兵驰疾三日可到缓急之际不唯襄阳戍兵应援不及亦恐牵制欲进不能郢有城不固荆无城可守岂不殆哉臣愚欲乞东修蔡阳古城西修光化旧城各戍兵千人以扼唐邓要路或只於枣阳谷城戍兵千人亦足以守御仍乞分委荆鄂都统司徐议修筑荆郢城壁以渐为之期以数年之後一如襄阳之制既有城可恃有兵可守庶免敌人窥伺之患陛下可以寛西顾之忧矣伏望圣慈特赐详酌密切行下京西安抚荆鄂都统司公共相度利害保明闻奏

历代名臣奏议卷三百三十五








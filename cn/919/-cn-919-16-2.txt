丹毒叙论

《经》云：诸痛痒疮皆属心。心虚寒则痒，心实热则痛。丹毒之病，由心实热也。心生血，主于脉，血热肌浮，阴滞于阳，即发丹毒。方论有云，以其色赤，如丹砂涂，故得丹名。然又有水丹、白丹、五色油丹，岂专以赤为名也。又有赤硫、天火、殃火、尿灶、废灶、野火等。古方以为小儿出入游行，触犯所致，此因容或有之。若小儿在襁褓中，未能出入，亦患此者，是岂因触犯耶?大率皆血热之所为也，叙例于后。


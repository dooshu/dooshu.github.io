86　揚雄學孟子而尊楊墨


揚雄自比孟子，而校獵賦乃曰「群公常伯，楊朱、墨翟之徒」。學孟子而尊楊、墨，與法言背馳矣。

【何云】詞賦不當如此論。

【又云】按「群公常伯」，則左右諛臣，豈有遠見？「楊、墨之徒」，又異端，不知聖賢之業者也。自「方將上獵三靈」以下云云，乃雄自申其作賦以諷之意。讀者遂疑其尊楊、墨耶？

【元圻案】法言吾子篇：「古者楊、墨塞路，孟子辭而闢之，廓如也。後之塞路者有矣，竊自比於孟子。」〇揚雄羽獵賦曰「群公常伯，楊朱、墨翟之徒，喟然並稱曰：『崇哉乎德，雖有唐、虞、大夏、成周之隆，何以侈兹！』上猶謙讓而未俞也，方將上獵三靈之流，下決醴泉之滋」，以至「加勞三皇，勖勤五帝，立君臣之節，崇賢聖之業，未遑苑囿之麗，游獵之靡也」云云，誠如義門之説。然義門遂以此許雄，能斥楊、墨而比孟子乎？






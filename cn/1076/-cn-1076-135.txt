卷一百三十五

钦定四库全书

历代名臣奏议卷一百三十五

明　杨士奇等　撰

用人

宋英宗时张方平论进用台谏官事体上言曰伏见天禧元年初复台谏官诏勅云所置台谏官三年内不得差出仍不兼领职务候及三年或屡有章疏实能裨益特越常例别与升迁若职业蔑闻言事无取移授散秩仍遣监临比来朝廷命台谏官甚异先朝本意盖台谏官之设所以切磨理体助为聪明非使其生事招权为仕宦捷径也粤自近年增置员数而又进擢殊速聼用过当颇开朋党险危善良鼔动风波沦胥以败比虽易辙尚存遗俗不有丕变曷扶国体乞今後应台谏官宜如天禧诏勅俾之久於其职以观其效倘於政令无所发明虽有奏论不适理道稍明黜陟用励公忠庶明治方以风化下

时言事者数与大臣异议枢密副使吕公弼谏曰谏官御史为陛下耳目执政为股肱股肱耳目必相为用然後身安而元首尊宜考言观事视其所以而进退之治平元年殿中侍御史吕诲乞中外之臣出入更任上奏曰臣窃以汉宣时悉出谏官补郡吏谏大夫萧望之为平原太守内不自得因上疏召还守少府未几复为左冯翊忧畏移病上遣使谕意盖知望之材任宰相欲详试以政事故也唐陆贽亦言中外迭任诚为国求治之切务也臣伏覩臣寮有初任不曾历外官後未常出国门致身高位者甚非公朝用贤详试之道也而又比年二府用人除拜不出於京师重内轻外亦以明矣以此居内者安为倚附唯恐补外居外者久而不复自谓絶陞进之望使尽贤於萧望之亦未必能平於中也陛下即位之初驭臣之道宜使均平汉宣详试之术思任贤共理俾中外之臣出入更任考其绩效责以名实以是取人得之必多太平之治不难致矣惟圣神留念天下之福也

二年诲乞亲择御史上奏曰臣伏覩御笔除授殿中侍御史范纯仁监察御史里行吕大防朝命既出公议皆允臣闻汉孝武即位之初田蚡为相荐人或起家至二千石权移主上帝乃曰君除吏尽未吾亦欲除吏非明哲之君智能烛理则威福之柄几为田氏专矣臣见陛下始除二人者诚有旨哉臣向来所陈请令中外两制官每岁各举才能之人籍於禁中要堪任使即请宸衷自择免临时荐举可以杜絶请求之路此至公之法愿陛下久而行之被用之人莫不归感上恩必尽死节以图报效自昔兴王之道未有不繇於是也唯圣虑以操柄之重谨始克终天下幸甚

英宗时诲知谏院又上疏曰臣闻汉宣帝拜刺史守相必亲见问观其所繇退而察其行以质其言有名实不相副必知其所以然斯最切於治道也国朝故事亲民官通判以上拟任先引见仍於中书呈身替还知州许上殿言利便三事乃察言观行之体也比来引见呈身如故但未尝亲问中书不閲实言利便三事亦皆罢之天下郡守不得人者十五六岂圣朝求治之意哉疎远之臣有终身不得近清光伸一言以纾素藴者欲君臣之道相属上下之诚相接不亦难乎臣欲乞今後凡除拟知州人引见日令上殿亲有所问审察其人仍俾中书阅其可否然後授之以任替还依旧许言利便三事因而总核必得其实

诲又乞添置言事官上奏曰臣窃以台谏官者人主之耳目中外之事皆得以风闻盖辅益聪明以防壅蔽臣观天圣景佑间三院御史常有二十员而後日益衰减盖执政者不欲主上闻中外之阙失然亦不下数员今御史阙中丞者累月御史五员差出者二人唯臣与范纯仁吕大防供职封章十上报罢者八九谏官二员司马光迁领他职傅尧俞出使北廷诤臣仅同废置矣自古言路壅塞未有如今日之甚也臣切为圣朝羞之下情何得以上通天聼何由而远及臣伏乞圣衷鉴照斯弊特为振起添置言事官员数以广闻见实求治道之大要也

三年参知政事欧阳修上奏曰臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之材能之士明於仁义礼乐通於古今治乱其文章论议与之谋虑天下之事可以决疑定策论道经邦者谓之儒学之臣善用人者必使有材者竭其力有识者竭其谋故以材能之士布列中外分治百职使各办其事以儒学之臣置之左右与之日夕谋议讲求其要而行之而又於儒学之中择其尤者置之廊庙而付以大政使搃治羣材衆职进退而赏罚之此用人之大略也由是言之儒学之士可谓贵矣岂材臣之後也是以前世英主明君未有不以崇儒向学为先而名臣贤辅出於儒学者十常八九也臣窃见方今取士之失患在先材能而後儒学贵吏事而贱文章自近年以来朝廷患百职不修务奨材臣故钱?刑狱之吏稍有寸长片善为人所称者皆已擢用之矣夫材能之士固当擢用然专以材能为急而遂忽儒学为不足用使下有遗贤之嗟上有乏材之患此甚不可也臣谓方今材能之士不患有遗固不足上烦圣虑惟儒学之臣难进而多弃滞此不可不思也臣以庸谬过蒙任使俾陪宰辅之後然平日论议不能无异同虽日奉天威又不得从容曲尽拙讷今臣有馆阁取士愚见具陈如别奏欲望圣慈因晏闲之余一迂睿览或有可采乞常赐留意

修又疏曰臣窃以馆阁之职号为育材之地今两府阙人则必取於两制两制阙人则必取於馆阁然则馆阁辅相养材之地也材既难得而又难知故当博采广求而多畜之时冀一得於其间则杰然而出为名臣矣其余中人以上优游养育以奨成之亦不失为佳士也自祖宗以来所用两府大臣多矣其间名臣贤相出於馆阁者十常八九也祖宗用人初若不精然所采既广故所得亦多也是以有文章有学问有材有行或精於一艺或长於一事者莫不畜之馆阁而奨养之其杰然而出者皆为贤辅相矣其间不至辅相而为一时之名臣者亦不可胜数也先朝循用祖宗旧制收拾养育得人尤多自陛下即位以来所用两府之臣一十三人而八人出馆阁此其验也只自近年议者患馆阁之滥遂行厘革而改更之初矫失太过立法既峻取人遂艰使下多遗贤之嗟国有乏材之患今先朝收拾养育之人或已被迁擢或老病死亡见在馆者无几而新法艰阻近年全无选进臣今略具馆阁取人旧制并新格则可见取人之法如何所得之人多少也

一旧制馆阁取人以三路进士高科一路也大臣荐举一路也岁月酬劳一路也进士第三人以上及第者并制科及第者不问等第并只一任替回便试馆职进士第四第五人经两任亦得试此一路也两府臣寮初拜命名举三两人即时召试此一路也其余经历烦难久次或寄任重处者特令带职此一路也今三路塞其二矣自科塲改为间岁後第一人及第者须两任回方得试自第二人至第五人更永不试制科入第三者亦须两任回方得试其余等第并永不试则进士高科一路已塞矣两府大臣所荐之人并只上簿候馆职有阙则於簿内点名召试其如馆阁本无员数无有阙时故自置簿来至今九年不曾点试一人则大臣荐举一路又塞矣惟有酬劳带职一路尚在尔

一新制馆阁共置编校八员本为馆中书籍久不齐整而馆多别有差遣不能专一校正乃别置此八员故选新进资浅人令久任而专一校读所以先令作编校二年然後升为校勘为校勘四年後升为校理为校理又一年方罢编校别任差遣然自置编校後适值馆阁取人之路渐废今议者遂只

以编校为取士新格往时直馆直院直阁校理皆无定员惟材是用不限人数今编校限以八员为定以此待天下之多士宜其遗材於下矣八员之内仍每七年方遇一员之阙而补一人以此知天下滞材者衆矣

右以臣愚见编校八员自可仍旧每有员阙令中书择人进拟陛下必欲牢笼天下英?之士则宜脱去常格而奨拔之今负文学怀器识磊落奇伟之士知名於世而未为时用者不少惟陛下博访审察悉召而且置之馆职养育三数年间徐察其实择其尤者而擢用之知人自古圣王所难然不以其难而遂废但拔十而得一二亦不为无益矣况中人上下养育奨成之不止十得一二也

知制诰韩维缴苏宷词头论同时斥六谏臣上奏曰臣今月七日中书送到词头一道除刑部郎中苏宷守本官兼侍御史知杂令臣撰词者臣窃以自濮安懿王称亲三御史得罪以来羣议汹涌人情不以为惬傅尧俞等复不肯就职论事愈急士大夫窃为朝廷忧之而天变遽作夷狄加慢忠义爱君之人往往切议庶几陛下因此儆惧刋前诏之失大还放逐赫然有为以新德政今忽除苏宷为御史知杂则尧俞等岂复可留之望哉同时而斥六谏臣切恐祖宗以来未有此事内失人望外启戎心虚灾异先见之戒开祸败不测之端臣骤蒙拔擢典司告命不敢阿谀隐讳以孤陛下任使其词头不敢奉行已具状缴纳中书讫臣缘此事两违诏旨自度罪恶深大必不得复见清光然区区愚忠犹愿陛下深畏天戒谨察人情以为社稷之计

治平间维知通进银台司论范镇请郡劄子曰臣窃闻翰林学士范镇上章求补郡外议藉藉皆以为陛下以镇作宰相批答不称旨谕令解去不知此事虚实果如此者臣窃为陛下不取镇诚有罪自可明正典刑若其所失止在文字之间苟非甚悖义理犹当涵容以全待近臣之体陛下前黜钱公辅中外莫不以为太重至或相传谓公辅别有过慝主上不欲暴扬故行遣至此陛下连退二近臣而衆人皆不晓然知其所谓臣恐自此臣下各怀疑惧莫敢为陛下尽心者镇今既从其自请例须换职领郡於镇何损但可惜者陛下举措朝廷赏罚耳臣近对延和尝论人君好恶当明赏罚以示天下使人知所从避则风俗可移又以为虽圣贤思虑不能全无过差假如陛下设有处分改之则足章纳善从谏之美此语甚近陛下亦应记得臣骤蒙拔擢不敢俛默自同衆人伏望圣慈察臣向者所言更於此事精加思虑及其未有成命速赐回革所冀不至上累圣德维又缴纳举台官勅第一劄子曰臣昨日合门送到勅一道令臣举官二人充御史臣伏以知人之道古今至难故圣王取士之法必有所试见其迹效可用然後升进乃不失人臣伏见吕诲等刚果强劲守义不回至于犯死亡之诛不顾忌讳以尽论议求之古今如此至少臣又闻陛下向者自出范纯仁吕大防二人姓名除御史衆见纯仁等能竭节言事皆谓陛下明哲选任得人纯仁等不负陛下所知得事君报国之道今一旦斥逐远去士大夫莫不窃叹痛惜陛下毁已成之美受可耻之名失当世之属望贻後代之讥议今奉敕旨令别举御史臣伏自惟度臣之驽下何敢少望清光虽欲慎举岂如圣主自择又人未试用诚亦难知如诲等则有已试之效矣陛下必欲为官求人来羣言以兴至治则臣愿复二人者以佐陛下招贤纳谏之美其举台官勅臣已具公文缴还合门未敢祗受干冒天威臣无任惶惧陨越激切之至

第二劄子曰臣今月十三日准中书劄子奉圣旨令臣依勅举官闻奏者圣量兼容不责奉诏之稽缓特谕恩旨便合祗受然臣伏再惟念事君之道义当倾竭若内怀不尽之意外窃尝言之名而无益於国事者臣不忍为也故敢不避鈇钺之诛以申其说臣窃以自古圣王优待谏诤之臣虽甚狂直必加涵忍者非势不能黜也以为黜此一人则伤衆多之心遂此一失则败天下之事故不为也治平以来四方倾聼日望陛下开纳羣言劝帅衆力以光祖宗之大业而返复为此此臣所以痗心疾首为陛下深忧也自吕诲等被黜至於市井之人皆知此事为非美而在朝之臣未闻有戮力竭忠为国家救此失者则陛下斥逐近臣贬台官之效已可见矣圣虑偶失为此一事而上下雷同便即成就使如後日复有它事而人情如此臣恐非陛下之福也今闻傅尧俞等非久还朝万一复如诲等强争不已则又将黜此三人乎同时而黜六谏臣此危殆之道也陛下欲履之乎臣所以再不奉诏者实冀以区区恳迫之诚终寤圣意陛下察前後所言甚经思虑不是妄发特奋英断回革此事以慰天下之心非臣之利陛下社稷之利也其举台官敕见在合门未敢奉行劄子已缴纳中书讫所有臣不即奉诏之罪惟朝廷处分干犯天威臣无任惶惧战越恳切之至

上遇疾慈圣光献后同聼政天章阁待制兼侍讲知谏院司马光上疏曰昔章献明肃有保佑先帝之功特以亲用外戚小人负谤海内今摄政之际大臣忠厚如王曾清纯如张知白刚正如鲁宗道质直如薛奎者当信用之猥鄙如马季良谗谄如罗崇勲者当疏远之则天下服

光又论御药院刘保信等与授外任不得闇理官资状曰臣伏见祖宗以来择内臣谨信者干当御药院以其职任?为亲近恐名位寝崇岁月稍久则权势太重不可制御故常用供奉官以下为之转至内殿崇班则出为外官此乃祖宗深思远虑防微杜渐高出前古诒谋万世者也近岁以来颇隳旧法居此任者往往闇理官资请其俸给久而不法殊失祖宗之意深为不便今兹践阼之初所宜革去积弊率由旧章窃闻干当御药院刘保信等四人亦曾自陈乞因覃恩别授外官伏望陛下各依逐人所请及应自来内臣闇理官资者竝除正官授以外任别择供奉官以下素知心腹忠信谨慤之人使干当御药院仍自今後凡转官至内殿崇班以上者竝须出外一遵祖宗之制不得闇理官资依旧留任内廷差遣

诏録颍邸直省官四人为合门祗候光为侍读学士奏曰国初草创天步尚艰故御极之初必以左右旧人为腹心耳目谓之随龙非平日法也合门祗候在文臣为馆职岂可使厮役为之

知常州陈襄乞留陈经不对移任满状奏曰臣检会当州昨据管下太子中舍知无锡县事陈经状称为与本州推官邵奇是亲妨碍寻备録本官状申奏其陈经近蒙降勅移知婺州兰溪县却差知兰溪县屯田员外郎郑琰前来对移事须至奏闻者臣今访闻得知常州无锡县事太子中舍陈经自到任以来公懃干敏练逹民政事无大小躬亲听断无不曲尽人情缘本县所管二十三乡主客户口狱讼浩繁积年不决号难治之邑经至一年庶事修举兼为当州修开运河从无锡县界望亭堰至武进县奔牛堰一带工料共计一百三十余里竝是差委本官都大管勾开河司公事诸般经画以至毕工竝得 济集此方是开濬河身及除去望亭一堰疏导太湖水势通入运河虽获利济缘近河两岸民田到水沟渎及合置堰闸去处竝未开修全藉经向去劝率人户下手兴工大段开堀沟港数处通彻运河及创置堰闸若遇旱岁即多引导太湖之水浇溉田土大水之後即时决放河水下江如此则四县民田遂无水旱方为经久之利自经移勅到後举县皇皇如去父母不住经州告诉乞留满任以此见陈经之为邑实有惠利使民不忍其去况先有朝旨许职司体量部内守宰之官如有良吏特与保明再任县令如经诚不易得臣实为百姓惜之欲望朝廷俯从民欲乞留本官终满此任始末了当上件河事况推官邵奇考第颇多到官已及一年半欲望朝廷许令成资或於苏润湖秀对换一职官差遣并对移到无锡县屯田员外郎郑琰未有替人却乞依旧赴兰溪县勾当并无妨碍如允所奏伏乞早降指挥谨具状奏闻

殿中侍御史范纯仁奏乞於郊赦前复钱公辅官状曰知制诰钱公辅因缴进词头责授滁州团练副使窃缘缴进词头亦是中书舍人故事其言虽有过当其情应亦无他不过欲补陛下聪明尽其愚直而已不应重蒙贬责遂同邪佞賍污之人中外人心宁不疑惧因此言路颇壅实损惟新之政今闻陛下以水灾之後深求直言然在数十近侍之臣亦未闻各上封章指陈时政阙失得非以公辅为戒各务保全其身是使受恩无言於陛下将何所赖伏望圣慈特於南郊赦前牵复公辅一官以明陛下容纳直言之意庶使小大之臣各尽忠正上补圣猷则天下幸甚

纯仁再乞复钱公辅官状曰臣近曾上殿奏陈乞於南郊赦前牵复钱公辅一官至今不蒙施行盖以自公辅贬官之後朝廷除授宁无不当臣寮各以公辅为诫不复敢有言者使滥进者不畏公论苟容者足以偷安亏损圣明无甚於此况臣僚中能不以身计为心而以职事为恤者十无一二陛下容而纳之尚恐不劝今又深加贬谪则谁不各求自安人或尽然国家何赖臣之区区实在於此伏望圣慈降臣前奏付中书门下施行使言路复开圣政无壅尽忠勤职者有所劝苟容偷禄者有所羞则天下幸甚

起居舍人传尧俞再论徐绶上奏曰臣近有状乞追寝祠部郎中集贤校理徐绶三司判官之命未蒙施行臣虽甚愚窃所深惑不知朝廷之用徐绶以德行邪以文学政事邪以德行则亏缺如此以文学政事则行苟不修虽游夏冉季将有所不取焉况文学未絶人而政事无所闻者乎倘谓高科必於显用是朝廷所以待之之意异於衆人矣待之审异则责之宜更深岂有为衆人之所不忍为者而自谓曰我高科也朝廷曰彼高科也授受之际皆以为当然此臣所以深惑者也况陛下践阼以来天下倾耳拭目以观望者久矣政事之初崇奨如此等人不独不足以风励天下实恐四方之人有以窥朝廷而妄议浅深也惟陛下留神省察

神宗立判河阳富弼论采聼既多当辨君子小人上奏曰臣伏自陛下践阼以来未对天表蒙差入内供奉官李从政传宣抚问密旨丁宁特荷非常之眷絶出流品仰戴恩德天地莫量方属疾恙所纒步趋殊梗不得入奉冕旒略舒臣节辄以病中传闻一二事不避斧钺之谴附李从政上奏伏惟圣明一赐观省不胜大幸臣窃闻陛下始临御好博采兼聼务广聪明此古圣王之所尚而君道之至美也四方鼓舞歌颂以谓臣下情僞时政得失必不能逃圣览而太平可立致也然其间事体有万类人品有百端自古人君采聼之际至难至谨得其人则必以正道而忠以告之所说固有益於时也不得其人则专务窥伺循情阿旨变曲直者有之挟爱憎者有之以至陷害忠良援引邪僻张皇威福耸动观聼大则规取官职小则希求货财事至如此则人君采聼之至德翻成亏损之大弊也何哉盖自古以来君子常寡小人常衆人君采聼之际故得人常少不得人常多得人少故好事常不足不得人多故恶事常有余何谓也君子力行仁义尊主庇民为好事也君子则惟道是从不计身之进退用则进而行道不用则退而无闷也小人则不然惟利是向若为正道所抑其身不得进则蹙蹙不肯休千岐万路不顾名节经营鑚刺得其进而後己也既以进身为急惟知富贵之可乐则何道之肯守何善之肯为哉又况君子常为小人所胜故从古以来治世少而乱世多者此也缘君子则可以致治小人只以致乱也若是君子小人并立於朝实所难辨盖小人外则文饰其词所说理道不减於君子而其心及其所为迹则如水火之异也书曰知人则哲惟帝其难之注云帝谓尧也夫尧为大圣人仲尼比之如天而尚未尽得知人之道况乎居尧之下者哉自三代以降诸侯失国天子失天下子孙散而为皁隶宗社废而为丘墟者皆因用小人而致之也由此观之小人岂当亲而用之又岂当信而任之耶臣以谓帝王都无职事所以别君子小人乃帝王之职也然千官百职岂尽烦帝王辨之乎但精求任天下之事所谓大臣者不越十数人不使一小人参用於其间则千官百职委诸大臣分而选之而渐及天下州县之吏无不得人矣顾虽欲乱不可得也恭惟陛下天赋睿明神受英略守祖宗之基业行尧舜之道德博取衆人之善欲尽万物之情为君之难无甚於此然愿陛下勿谓所采既广便望所得必多其间须防奸诈小人惑乱圣聼奸谋似正诈辞似忠疑似之间不可不早辨也大抵人君生杀权在乎手不患人不谄奉而密附之也只患人不肯尽忠而有失即谏也谄奉则顺情而喜人君喜则富贵可得也谏之则逆耳而怒人君怒则殃祸可致也顺情而取富贵者小人也逆耳而受殃祸者君子也取富贵者百则百千则千其不避殃祸而欲致人主於无过之地者百千人中未有一二此惟在陛下审察之谨择之既得其人则专信之力行之无容奸佞破坏则朝廷自理万方无事陛下可高枕也又闻昔贤有英俊沉下僚之叹形於讽咏若英俊果沈滞於下诚宜急取进之以服士心其有内行不守素履非嘉绩効无闻公论不与所以久而不用如此之辈必恐使其朋党诉以寃抑妄陈危苦之状以动渊衷亦愿陛下深察究其所从来之迹直俟见其实而进退之可也又闻王者端拱垂衣以治天下然所以劝奨羣动而能役使之俾自奔走於职业者无他惟官与赏二柄而已舍此复有何道哉官谓爵位赏谓金帛苟德称其官功协其赏虽官至高赏至厚不为过也先王所以重惜之而不妄与人者非吝之也盖恐德不称功不协人有不平之论则无以为劝也近日上殿臣僚颇蒙面赐绯紫者臣不知当赐与未当赐但闻多於往时耳爵位金帛固不可非次而与之其余唯章服华显人亦贵重亦可以为劝奨之物若赐之不以劳又不以年其有劳有年而得之者不以为贵而反耻之为不足劝也陛下凡所赐与本使人知感而劝令勤其职也若徒俾侥幸者喜而有劳有年者耻而不劝则是弃之也何劝励之有焉书曰车服以庸传曰惟名与器不可以假人唐有中书令衣绯宰相衣緑者以此知不可不稍贵之惜之以为劝奨之一端也臣少而康壮已不及人今既老且病志气衰索固无所取而妄以狂瞽之说尘浼天聼者实恃陛下虚怀待物无所不容乃敢然也唯圣慈特赐详览恐亦有补

弼判河阳除左仆射论除拜大臣当密上奏曰臣在河阳於七八月间东有人自京师来北有人自河朔来亦有南自蔡许西自陕洛来者皆云公以病求解使相章奏频切上将许之却为上尽疑今之两府大臣复欲用公入相公既未能步趋拜起则必召公作宫观使且留都下以备访闻时政得失臣辄每问来者此皆朝廷大机宜大除拜理当至密外人何由得知来者则云此固不可得而知也臣虽闻此说然终之不信以谓陛下必不如此既而传闻韩琦文彦博陈升之郭逵相次皆求罢免又非备礼并有必去之意以至侍从及主兵之人各有去位之意其未求去者非欲不去盖求去者已多未敢有求尔虽勉强且住谁复更肯尽心乎若後有许去者则必节次更有人求去上挠宸衷臣续闻此说略无虚日则臣向之不信亦成疑矣今又蒙差臣充集禧观使尽如两月前四方传来之语都无小异如何使臣不信哉捧诏之日汗流惊骇岂有此等国机大事预令四方人皆知四方尚知则两府大臣安有不知者邪陛下既如此疑贰则执政者不得不求去也臣晓夕思惟必虑陛下微失防谨政事泄漏使人人不安各怀疑惧而尽欲解去此田文所谓主少国疑大臣未附百姓不信正如今日陛下之事然魏王时自然如此今此则或恐陛下圣虑偶有未周而致其疑也致其未附也致其不信也陛下必欲解其疑使之附而信莫若罢臣新命推诚以待诸人必若其间有难久留者则当徐图去就所贵事体两全况韩琦以下七人尽是两朝顾命大臣各有忠义之心岂宜轻议出处以招天下云云之论哉臣若贪冒恩宠便为观使优游辇下医药尤便亦无一郡之责於臣之幸天下无比然却有所大不便者何哉臣若遂居观职陛下虽都不遣中使传宣抚问京师四方之人亦疑日有使至也虽或遣使只是问疾而都不问及他事京师四方之人亦疑凡百朝政皆来问臣也虽或遣使时复问事臣都不敢荅一语京师四方之人亦疑凡百朝政臣皆刺口议论其短长也陛下试思之此三节果能使人不疑乎臣知万无不疑之理也若皆疑之则今两府八人者还有不解体者乎臣亦知万无不解体者也汉宋昌云公事公言之若言私王者不受私今乃使臣於闲宫观中静坐窃议朝廷之政致见任大臣一一解体是公耶是私耶臣亦知京师四方之人不论贤不肖必皆谓之私也臣徇从陛下私窃之恩而辄便当之则是臣何如人耶不惟取罪今世至於千古之下亦不能逃责矣臣获罪责於今古之人固不足惜然於陛下为君之道治国之体还无所损乎臣亦知所损无大於此也伏缘天下治乱安危之际全繋天子任人当与不当若当则更繋信与不信尔齐晏子谓用贤而不信是大不信岂可目为常事而容易措置乎大凡罚一人衆皆惧而不敢犯则罚之赏一人衆皆悦而有所劝则赏之寻常赏罚尚须如此谨重况用舍大臣岂宜仓卒乎今陛下欲用臣一人反使衆大臣皆解体而不肯住则陛下岂宜遂其事而必行之哉夫人情亦不难回但请陛下如臣所乞速放令臣早还本任仍更临朝分明宣谕大臣云朕欲一见富弼者无他只为是先朝旧人都无固必他既坚来辞免即却令归河阳天下事岂在一富弼乎吾自有诸贤倚赖无所忧虑即衆心自安何必更敢求去乎陛下若决能用臣此说则前失尚可十救五六若终不用臣说则大臣与侍从兵辇官往往离心离德无术可救无事可回即陛下更与何人共谋国事哉惟愿圣慈万万熟虑幸不一向坚用前意而不移用误大事臣又闻陛下询访太多聼信太杂因而小人各有希望之心无所不说说者既衆是非溷淆此说己行他说又夺展转相效无有纪极陛下所闻之事盈塞于心万务日生何暇辨别则所行必有当否所用必有差失政无一定之论人无自保之心上下纷纭包藏祸患臣前附李从政所奏劄子正为此也更望圣慈并此文字时赐一览非臣之幸乃社稷生灵之幸也元丰六年弼以司徒致仕上奏曰臣闻自古致天下治与乱者大纲不出用谀佞谠直之人二端而已谀佞者进则人主不闻有过惟恶是为所以致乱也谠直者进则人主日有开益惟善是从所以致治也此乃人主致治乱之大略焉臣自离朝廷退居林下时亦仰知朝廷所为大率谀佞者竞进谠直者多处于外虽有在朝者盖恐触忤奸佞亦皆结舌不敢有所开陈又闻近日中外或有事绪上挠圣怀而忠义之士但仰屋窃叹不见有闻于上者致陛下不得知而又更张之此实非朝廷之福也惟愿陛下开衆正之路杜羣枉之门讲求善政变祸为福俾天下受赐坐致太平此老臣有望於陛下其间事目甚多亦不敢妄有条列但举其大要惟圣君留神而择焉不尔即恐浸渍渐深祸乱将至则于时益烦宵旰之忧而亦无所济矣老臣犬马区区之志略陈其端伏望圣慈无少忽而深思之力行之乃天下之幸宗社之福也

神宗即位初翰林学士吕公着论举台官不必校资序上奏曰臣近蒙恩充翰林学士伏见本院自来举台官竝须前行员外郎以下至太常博士历通判一任已上者仍须衆学士同状保举切以御史之职所以上辅天子聪明下?纠百职事无大小皆得奏论必须资性端方学识兼茂然後可以处宪寺任言责由是而求诸多士之中未易中选今乃限以资格而常欲得人必恐其难切见近岁以来前行员外郎以上知谏院者并得兼起居舍人朝廷之意务欲广进人之路而御史兼官之制尚阙盖有司未尝讲求臣又见比来保举堪充御史里行或以资浅报罢臣闻唐太宗雅好直言马周以布衣为监察御史里行里行之名自马周始其後官卑未得真御史者皆除里行然则里行之设本以待资浅之人今乃以资浅为不应选正失前代设官之意臣又覩天圣七年言事者以三院御史出为省府判官转运使其间多是知县充举深为侥幸乃诏今後知州通判方得奏举近日台官其称职者虽或次补谏列其不任职者虽真御史亦以旧资出补外任然则资序高下不必校量又闻孔子曰举尔所知尔所不知人其舍诸夫以人才之难必待数人尽知固不可得苟一人知之衆人非出於实信但雷同系书则又非为国求贤之意凡臣所言灼然易见若增成旧制於体无害伏惟陛下以圣明文武初即尊位左右之臣悉皆访逮岩穴之士尚将旁求岂独於御史耳目之官而不能广开其路伏望圣慈裁许自今後每御史有阙即轮学士御史中杂一员保举自正郎前行员外郎竝依谏官例除兼御史朝官以上不问资序竝除里行太常博士通判及一年者竝依旧制如此则用人之法不致苛密而举善之心各得自尽不胜大幸

熙宁二年公着又论臧否人物宜谨密上奏曰臣闻易曰君不密则失臣臣不密则失身几事不密则害成夫人主延见羣臣与讲天下之事而论及人物之臧否此所宜谨密者也苟人主谨密而有所不至则人臣悼後害之及念失身之戒而不敢尽其所欲言此易之所谓不密则失臣者也况人君用人既用其所长固欲知其所短若知其所短而暴之则莫肯尽其心方将同舟而济共舆而驰苟不能使人人尽其力则其势未可知也惟留意幸甚

十年公着提举中太一宫乞广收人才上奏曰臣伏覩近诏举才行堪任陞擢官窃观陛下自临御以来虚心屈己以待天下之士士之起草茅由小官而起至显近者不可胜数然犹孜孜以求贤为急诚欲广收人才无所遗弃臣伏思自昔有为之君不借贤於异代然唐虞之际亦称才难则世固未常乏贤而人才亦不可多得今陛下降由中之诏非徒为虚文也中外所举盖百有余人虽不尽当诚参考名实而试用之宜有可以塞厚望应明指者臣又窃详今日诏意谓乏才然数年以来天下之士陛下素知其能尝试以事而中就闲外者尚多恐其间亦有才实忠厚欲为国家宣力者未必尽出於迂濶缪戾而难用也汉武帝时公孙弘初举于朝以不称旨罢後再以贤良举帝以亲擢为第一不数年间遂至宰相由是观之人固未易知而士亦不可忽何则昔日所试或未能究其详数年之间其才业亦各有进惟陛下更任之事以观其能或予之对以考其言兼收博纳使各得自尽则盛明之世无滞才之叹不胜幸甚公着为御史中丞论推择太精羣材难进上奏曰臣窃惟陛下以圣哲之资将兴致治其於臣下能否固所周知然临朝而叹常苦乏人臣窃以为人之难知尧舜犹病然自昔有为之君亦不借才於异代况今之人才衆人之所共知而陛下之所熟讲者盖亦不少若用之既尽然後可以言乏才试之不效然後可以言难知今则不然左右之任尚多阙员而大小之贤鲜得彚进陛下虽推择至精可以无滥赏之过然羣才难进谁与致非常之功昔唐之德宗非不爱惜名器由其责人太密授任至难至於东省闭凡累月南台唯一御史故陆贽以为太精而失士臣窃观之自昔用人之际所以常多疑贰者患在君臣之间未免形迹居常谋事则多已睽异至於论议则尤难协同臣伏愿陛下与执政之臣凡选任之际务存公坦忘去形迹则俊乂咸事天工不旷矣元丰元年公着为端明殿学士上疏曰臣闻济济多士文王以宁方周之兴至於兔罝之人有可以当腹心干城之任者今三馆秘阁之职乃朝廷之华选前世以来将相名臣多出其间得人之盛难以遽数臣在皇佑至和中备员馆阁当时同辈後亦往往至通显比来虽有简拔其数不多其中或以劳进者又皆外补朝廷平日艰於收采缓急必乏使令以至近者遣使高丽颇烦圣择古人有言士不素养无以重国临事仓卒乃求非所以尊朝廷也臣窃以谓天下未尝乏才也求之而後至用之而後知耳臣愚愿陛下考合庶言断自圣见更得隽伟之士疏通之才稍增馆阁之选平日足以优游饬厉缓急惟所用之以重朝廷不胜幸甚

熙宁元年枢密使劒南西川节度使文彦博上奏曰先帝切於求治审於任人臣等因进拟差除官上曰朕向在藩邸每闻朝廷除官多是不厌衆论朕以为抡选未得其当及朕临御以来精意求人不恡好爵今选於衆方知得人颇难然随才任之使各称其职可也臣等上奏曰帝王任人不藉才於已往不俟贤於将来随才任之诚如圣旨

四年彦博又上奏曰臣屡被德音将来西事宁息更须精择守边之臣积粟训兵为经久之制此乃陛下恭绍祖宗之丕基慎守盈成之大法将欲跻斯民於富夀致天下於太平臣退思之不胜欣拚又思以虚薄孱拙不能上副陛下孜孜求治之意更增悚惕今所择边臣虽未得周才及己试之效但思虑精审不轻举妄动以求徼幸苟图进身则已善矣复能训兵积粟节用爱民恩威兼着将使夷狄怀附非但不敢侵侮而已兹所谓长城巨屏致朝廷高枕无虞矣若一用轻险躁妄之人使之守边为国生事以?身利则边无宁谧之岁兵无休偃之时中外骚然民不聊生矣臣谓有唐天宝建中之难可为龟监开元初明皇励精求治任姚宋为相驯致太平当时不赏边功以防生事及天宝之际林甫国忠作相引用匪人布在朝列时以承平既久财力富盛於是邀功之将务恢封略以甘上心欲荡灭契丹翦除吐蕃丧师者失万而言一胜敌者获一而言万宠锡之极骄矜遂增哥舒翰统西方二帅安禄山统东方三帅践更之卒俱受官名郡县之积罄为禄秩於是骄将鋭卒萃於二统边陲势强朝廷体弱禄山一唱中原荡析元和中宰相李绦亦对宪宗云开元之末奸臣说以兴利武夫说以开边天下劳役以至大盗窃发两都覆没宪宗又尝问侍臣建中之难朱泚盗据宫阙德宗播迁梁汉致乱之由宰臣李吉甫对曰德宗之初躬行节俭任崔佑甫作相动遵至道及佑甫殁继其任者或非其人忠谏不闻小人乘间邀功便已苟媚当时以为河朔未宾宜用力取甘言先入主聼致惑是时国财不足赵赞司国计纤细刻急括率京师商贾富民又谏官陈京献策税屋间架立法峻急人情愁怨遂致泾师叛乱銮舆播迁实由轻用兵信小人剥下之谋以致危乱是二臣者皆愿宪宗追念前朝之失以为元龟臣今伏闻德音以西事宁息之後慎择边帅为经久之制实安边息民之远图乃驯致太平之长策天下幸甚然尚虑有邀功生事之将希时取合之臣潜为甘言上惑睿聼伏望陛下鉴前古治乱之由更加详察或付之外廷公议可否兼枢密院每进拟用人陛下累云某人好作事可用某人不肯作事不可用臣愚以谓事有可作而不作诚为过矣未可作而作失其宜矣不可作而妄作非惟害事实害治道夫下之人不从上令而从上好上好是焉下有甚者且中人常情鲜克守道趋时希旨从上所好则必勉强作为不计後之利害止图一时侥幸者衆矣伏望陛下察其言观其行原其始要其终可行而行可作而作庶无後害比者臣以刘邵人物志进说未审陛下以谓如何臣以邵之书主於详察人物於任官择材之法有可观焉故其序云明王之宜玩宰相之宜览又曰人之质量中和最贵中和之质必平淡无味故能调成五材变化应节是以观人察质必先察其平淡而後求其聪明至於人主任材亦贵平淡若道不平淡与一才同好则一才处权衆才失任夫一才处权则憸邪之人枉道附离而希进朋此之风扇矣衆才失任则端方之士守分卷怀而思退忠正之路梗矣然则於任人求治之道必有所偏偏则必有所害传曰远佞人去郑声夫佞者才智之称盖邪佞之人必有小小才智以饰身而干进其事君也务纳小忠兴小利以自效夫小忠必为大忠之贼小利必为大利之害苟人主不早辨之终必致於祸乱如圣人之於去佞其戒尤为深切书曰在知人在安民知人则哲安民则惠能哲而惠何忧乎巧言孔壬伏愿陛下贵平淡之道以用人使羣才不失其任推哲惠之心以去佞使羣邪不干於正尧舜所以致治而於变时雍者由斯道也臣备位枢近内省尸素思竭区区上禆圣政干冒旒冕伏俟严诛

元丰三年彦博除大尉开府仪同三司复判河南府过阙入觐上奏曰臣读汉史鼂错之策云五帝神圣其臣莫能及故自亲事臣谓错之言乖谬颇甚因试论之夫易之乾曰天道也君道也坤曰地道也臣道也天地既位君臣之象着矣君臣交济邦家之治隆矣而错乃云臣不及君故自亲事然则古之圣帝明王安用辅相而致治乎所谓五帝者尧舜为圣之优故仲尼删诗书则断自唐虞为万世法二典之载尧则有命羲和为天地四时之官允厘百工庶绩咸熙舜则命禹平水土弃为稷官契作司徒臯陶作士垂为共工益为朕虞伯夷秩宗夔典乐龙纳言皆选於衆而後用其人各任以职且云佥曰汝谐慎柬之至也所以百工允厘熙帝之载如此则尧舜果自亲事乎仲尼曰舜何为哉端拱正南面而已错所谓自亲事岂非乖谬乎若後之人君谓错言为是乃以一身一心两耳两目独任自用以周天下之万务岂不殆哉又将使厥后自圣无复察迩言好问之裕仲尼云一言几於丧邦者谓人莫己若则错之言亦几於兹乎臣故着论深切以明之庶几有所补益熙宁元年唐介拜参知政事先时宰相省阅所进文书於待漏舍同列不得闻介谓曾公亮曰身在政府而文书弗与知上或有所问何辞以对乃与同视後遂为常帝欲用王安石公亮因荐之介言其难大任帝曰文学不可任邪经术不可任邪吏事不可任邪对曰安石好学而泥古故议论迂濶若使为政必多所变更退谓公亮曰安石果用天下必困扰诸公当自知之中书尝进除目数日不决帝曰当问王安石介曰陛下以安石可大用即用之岂可使中书政事决於翰林学士臣近每闻宣谕某事问安石可即行之不可不行如此则执政何所用恐非信任大臣之体也必以臣为不才愿先罢免安石既执政奏言中书处分劄子皆称圣旨不中理者十八九宜止令中书出牒帝愕然介曰昔寇准用劄子迁冯拯官不当拯诉之太宗谓前代中书用堂牒乃权臣假此为威福太祖时以堂帖重於敕命遂削去之今复用劄子何异堂帖张洎因言废劄子则中书行事别无公式太宗曰大事则降勅其当用劄子亦须奏裁此所以称圣旨也如安石言则是政不自天子出使辅臣皆忠贤犹为擅命苟非其人岂不害国帝以为然翰林学士司马光论择言事官当以三事为先上奏曰臣今日面奉圣旨令臣采访可为谏官者密具姓名闻奏臣辞不获命退而惶恐默自思忖凡择言事官当以三事为先第一不爱富贵次则重惜名节三则晓知治体具此三者诚亦难才臣愚何足以识别贤能窃谓已试之人差为可信伏见三司塩铁副使吕诲累居言职不畏强御再经谪降执节不回侍御史吕景外貌和厚内守坚正见得知耻临义不疑於臣所知之中此两人似堪其选更乞陛下博访衆臣裁以圣意

二年光再举谏官劄子曰臣昨日面奉圣旨令臣采访可任谏官者密具姓名闻奏臣窃见龙图阁直学士陈荐旧事陛下於藩邸其忠厚质直陛下必素知之直史馆苏轼制策入优等文学富赡晓逹时务劲直敢言职方员外郎王元规自少至长志操坚正所居之官皆着风迹集贤校理赵彦若师民之子强学懿行不减於父平居恂恂如不胜衣遇事刚劲人莫能夺此四人者臣所素知窃谓可备谏职伏乞圣明更赐裁择

三年光又论不当复劄下舍人院须令草李定词头上奏曰臣窃见近者朝廷除秀州判官李定为监察御史里行知制诰李大临苏颂等累次封还词头数日来外间皆言朝廷已为之寝罢今日复闻劄下舍人院须令草词臣窃意朝廷知大临等既累次封还词头今复草之则为反覆必难奉诏因欲以违命之罪罪之使今後凡朝廷所行政令羣下无敢立异者若果如此则百执事之人自非偷合苟容者皆不得立於朝政令或有得失陛下复何从知之晏婴所谓以水济水贾山引秦之季世以戒汉文帝者正患其如此耳臣前论逐台谏官今又言大临等非敢私此数人正为国家惜言路之絶耳伏望陛下审思而谨行之勿使聪明遂至壅蔽则天下幸甚

贴黄国家不次用人固无常法然必使衆心厌服然後为美是以尧舜非不聪明也其命官皆先谋岳牧既衆言佥同复明试以功而後用之故举不失能而上下雍熙也臣素不识李定实不知其行能如何陛下果知其贤何不且试之以渐竢其功效显着衆皆知之然後不次擢用则谁曰不可何必今日与臣下力较胜负殆非人君广大之体也

元丰七年光又荐范祖禹状曰右臣伏以报国之忠莫如荐士负国之罪莫如蔽贤臣伏见奉议郎同编修资治通监范祖禹智识明敏而性行温良如不能言好学能文而谦晦不伐如无所有操守坚正而圭角不露如不胜衣祖禹乃今正议大夫致仕范镇兄孙自祖禹年未二十为举人时臣已识之今年四十余行义完固常如一日祖禹所为本末无如臣最熟知臣於熙宁三年奏祖禹自前知资州龙水县事同修资治通监至今首尾一十五年由臣顽固编集此书久而不成致祖禹淹固沈沦不得早闻逹於朝廷而祖禹安恬静默如可以终身下位曾无留滞之念臣诚孤陋所识至少於士大夫间罕遇其比况如臣者远所不及凡臣所言莫非据实不敢溢美今所修书已毕祖禹应归吏部别授差遣臣窃为朝廷惜此良宝委弃榛莽伏望皇帝陛下特赐采拔或使之供职秘省观其述作或使之入侍经筵察其学行自余进用系自圣志如蒙朝廷擢用後有不如所举臣甘与之同罪

熙宁元年右正言供谏职孙觉论人主不宜有轻羣臣之心上奏曰臣风闻臣下之论陛下睿圣聪明之资不世出之才以临羣臣羣臣未有以望清光佐下风者故陛下有轻羣臣之心虽未知信否而臣窃惑焉窃以帝王之兴亦各用其一时之人耳终不借才於异世也方今人才虽为乏少陛下欲兴太平宜且随才试用将有真贤大儒可与成功者至矣若必臯夔稷契然後为相太公方召然後为将则臣恐难以待也昔者燕昭市骨终得乐毅齐威不拒九九之数以成伯功譬之创大厦者栋梁榱桷之材无所弃成大车者轮辕衡軏之用无所遗以其各有所施各适其用故也昔魏武侯谋事而当羣臣莫能逮退朝而有喜色吴起忧之楚庄王谋事而当羣臣莫能及退朝而有忧色申公巫臣与之魏武之骄其臣楚庄王之自以为忧其度量相去远矣书曰能自得师者王谓人莫己若者亡夫王之与亡其为道不同甚矣然其所以至此者乃在乎骄士与求益之间夫求益而不已则天下之善归之人主而兼天下之善不王何也骄士而不已则不闻其过日与谗谄面谀之人居如是虽谓之亡可也故古者天子聼政使公卿至于列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而後王斟酌焉夫蒙瞽庶人非有以贤於王者然且不废况於朝廷之士哉诗曰询于刍荛书曰天下愚夫愚妇一能胜予若刍荛之贱夫妇之愚王者皆有所取则其兼览广听而至於幽隐及於微物者此道素行也今者公卿侍从之官皆天子所与朝夕谋议以揆事图策於堂上者今其见也近者不过数刻远者无召问赐对之期其或乞至左右乃须待命数日然後得前以疎远难见之人迫於须臾仓卒之间则其言不能逹其情其论不能究其事必矣陛下又或易之而意不在焉则见其才愈下其论愈卑也陛下若能改用此道数见以尽其恩切问以观其意使其所怀得伸而无遁情则下莫敢不尽虽其疎远者亦且于于然而来矣陛下徧得天下之士而大小各当於用则太平不旋踵而兴若以人才皆不足与有为而类忽之则臣恐其贤者容默苟简以求去不肖者偷合谄谀以投陛下之隙若是则所失虽近而为祸甚远也易曰言出乎身加乎民行发乎迩见乎远可不谨哉陛下垂意聼察不胜大幸

觉又论君臣相疑之弊上奏曰臣风闻羣臣窃论陛下圣质甚美每加於初而圣治未能有改於他日此由圣心所以待遇羣臣者未能旷然无疑羣臣之所以事陛下者亦往往自疑於未信也臣尝以谓天下之患最大而尤切者莫甚於君臣相疑而相遇以僞夫以诚待物物之格者几何若以疑焉则谁敢自尽陛下欲使羣臣人人自尽而比周朋党之行不设谗诬譛谤之说不行则莫若事至而制之以义言至而穷之以理也夫臣下欲为比周朋党谗诬譛谤以蔽惑人主之聪明者其大则欲擅主之权其小则欲干主之利陛下知权之所在而谨持之知利之所出而谨守之则二者之患息矣所谓持权者非以羣臣为不可任也陛下事至而不制之以义言至而不穷之以理一切惟大臣之聼则权在大臣必矣若将不任大臣而顾访於他臣亦事至而不制之以义言至而不穷之以理一切惟他臣之聼则权又在他臣矣屑屑然徒取诸此以益彼未见持权之善也臣以谓陛下欲羣下之不为比周不为谗譛莫若察之以明而谨夫义理之所在欲羣下之不擅权利莫若进贤远佞而赏当功罚当罪也臣观陛下即位以来进擢羣臣其初未尝不崇奨优异其後则或厌弃疎外仅不陵藉之耳礼曰进人若将加诸膝退人若将坠诸渊此人主之所尤宜戒者也臣窃以谓凡如此始信而终疑之者虽其才或下不足以备访逮堪任使类或为人所间衅端一开则不得为全人臣恐陛下持此道不变数年之後可以备任使者少矣伏愿察之以睿哲考之以理义进退陞黜惟义所在则孰敢背公而徇私比下罔上以自近於诛戮哉

觉又论任贤使能之异上奏曰臣前日崇政论事或未至切者反蒙陛下曲赐嘉纳有事似至小推之所害极大臣虽反复言之未蒙省察臣性愚讷奏对之际未能悉尽事情退而追诵陛下之言未尽於理者臣请得备论之臣历观书传见人君用臣二道而已任贤使能之分既殊任使之方亦异有道德仁义忠言嘉谋可以任天下之重揆万事之理治乱安危之机未能兆於四海而见之堂上诙诡谲怪若不可以用於时而收采捃摭无不尽其所长此可谓役物而不役於物用人而不为人用者也王者得此人焉任之者与之同心同德犹元首股肱焉付之以天下而上心不疑托之以四海而人言不能间至於所知有限量所能有彼此譬之俎豆罇罍之为器轮辕栋宇之为木方圆大小短长曲直各适於用而止耳此功用役使之士可以处外而不可处内可以责之事功而不可责之言议谓之贤也则仁且有智德备而才全不以富贵贫贱动其心不以用舍得丧违其操人主不与之同量合德则不可得而屈立其朝而道不行则去故道德之士常择君而後起岂以人主之取舍轻重移其心哉故人主之得此士也大则师之其次友之则天下治矣谓之能也则奔走役使之人耳可贵可贱可荣可辱予夺而进退之惟上所令犹恐恐然惟惧其君之厌已也然而世无是人则谁为君役谁为君使者故明主谨视其臣之贤能而驭之各以其道善驭臣者譬之善驭马若夫鸾旗在前属车在後行不数十里而舍则非称德之骥倍至之马不可以驾君之车及用之战陈用之驰逐则非骏足疾驱超轶而絶尘者不可以获多而取胜善驭马者亦谨视其所用而已周礼以八柄驭羣臣汉书亦曰泛驾之马跅弛之士亦在御之而已岂不信哉臣又闻诗曰文武吉甫万邦为宪又曰侯谁在矣张仲孝友说诗者曰宣王与孝友之臣处内以文武之士征伐在人主左右而可处乎内者非孝友之臣不可也书曰其侍御仆从罔非正人以旦夕承弼厥辟出入起居罔有不钦然则备从官而不得正人无乃非先王之意乎臣所谓近侍之官不可轻以与人者以此故也陛下欲兴太平以尽革天下之弊而即位以来所奨拔数人者多有口才而无实行务行险以徼幸而不循常理孔子曰远佞人周公曰继自今立政其惟克用常人盖佞人者其言似忠信其行似方直然而规以售君之宠而肆其志焉为其甚似而非也非至明则莫之能察非至刚莫之能胜故虽若顔子者孔子犹使远之常人者奉法循理忠信而笃实终不以亡为有以虚为盈随其所用大小各以见效至於无常之人虽巫医之贱不得为之为其变乱善恶颠倒是非足以害上之政也今陛下欲尊宠孔子之所远而弃忽周公之所用无乃非政化之美欤陛下圣质高明絶出羣臣之上羣臣未有以望万分者故陛下思得卓越不覊之士与之有为臣谓此辈独可藉其精力收其智能驾驭而使之不可以为侍从亲近之臣也臣恐日浸月长若此曹彚征墙进充满於朝廷则贤人去正人逐其为患祸尚可以一二而言之哉伏愿陛下观诗书之所任使周公孔子之所用舍无速於近功小利则王道可成礼乐可兴伏惟留神察之不胜大幸

觉又论果於用善断於去恶上奏曰臣闻易否泰之辞曰君子道长小人道消内阳而外隂内君子而外小人则为泰泰者通而治也小人道长君子道消内隂而外阳内小人而外君子则为否否者闭而乱也易之意谓天道不能无隂阳人道不能无小人君子若阳气盛长万彚通达则羣刚用事而隂伏於外矣圣人在上贤人道亨则君子用事於内小人在外矣君子小人迭相消长迭相胜负譬圆方之不相入氷炭之不同器然圣人在上则贤人出见於世将以有为此其气类感通自然之应也易曰云从龙风从虎圣人作而万物覩本乎天者亲上本乎地者亲下则各从其类也臣又闻传曰舜有大功二十举十六相去四凶也舜之治天下功德多矣传不言其他而以八元八凯之进於朝鲧共工驩兜之流於外以为功谓舜能辨羣臣之正邪处君子小人当於内外则朝廷清明天下大治万务虽衆何以加於此哉臣又闻管子曰齐威公之郭问其父老郭何以亡父老曰以其善善而恶恶也威公曰若子之言乃贤君也何至於亡父老曰不然郭君善善而不能用恶恶而不能去所以亡也然则人主有善善恶恶之心於用舍之际迟疑而不忍及其久邪臣进而正臣退小人得志而君子洁身以去则其不亡者希矣臣又闻书曰尔无昵于憸人充耳目之官廸上以非先王之典谓人主所任以为耳目者必皆正人吉士则其行笃实其言忠信所以道上者皆先王之法言也人主之患莫大於昵近小人小人之言人主不必尽用万一见听害政大矣古之人君亦有知其小人而用数以役之者初则爱其才藉其力谓可以驾驭而用之及其既久狎熟惯习先意承旨卜射人主所好恶之事焉人主忽不自觉其说苟得行则正人相引去而乱败随之矣故曰与不善人居如入鲍鱼之肆久而不知其臭也臣窃惟陛下以尧舜之质濬明不世出之才即位未几进退大臣如数白黑四海九州莫不注心拭目以望太平而朝廷之上忠邪混淆君子齰舌而不敢言正人徊徨而欲去岁且再朞而功绪落落未有治安之渐以陛下之明判此无难者然优游牵制有所不忍恐其有以得於陛下而陛下惑犹未解也若尔则臣知陛下之计误矣陛下幸少垂意臣言法否泰之象使君子小人各得内外之常处以成虞舜进贤去佞之大功果於用善断於去恶不为郭父老所忧一清耳目之路使先王之典日陈於前臣知天下不足治太平不难成也

觉又论谏官贬秩不当再举其职奏曰臣近准敕命降授前件官同知谏院臣已祗受讫於二十一日正衙二十三日门谢并毕臣窃以告臣之辞云荐引公卿措置职任此而轻肆宜有惩责臣受命已来夙夜惟思若以臣畎亩无状学问零落不足以拾遗左右论大臣能否则已矣若以臣所论不当於理则臣所学於古者如此敢违臣所学以徇世乎然敕命已下不敢遽有论列既乞补外而三状闻奏未蒙报可臣欲勉强就职则臣方以言忤旨得罪夺官传曰人臣不见察於君不敢立於朝臣虽闇愚敢忘斯义臣谨上考圣人旁稽传记反覆一二为陛下言之非以避臣之罪也将以明君臣之义也陛下幸赦其罪使得毕陈臣闻孔子所谓谏臣七人者三公四辅也天子与此七人者处而?愆纠缪格君心之非羣臣之贤不肖相与谋议而进退之冺然不见其辨争之迹而治化已成於天下後世七人者不任其责始以小官与人主论辨天下之万事故谏官虽微而与谋於王体与闻於国论宰相与人主进退贤不肖於庙堂之上谏官与人主别白贤不肖於造膝之间其所从来久矣孔子曰君子之仕行其义也又曰勿欺也而犯之故臣之事陛下也情不敢隐而每犯顔焉义之所在则言之不疑又闻孔子曰君子之事君也将顺其美匡救其恶晏子曰君所谓可而有否焉臣献其否而成其可君所谓否而有可焉臣献其可而去其否若如告辞所谓则人臣之义有匡救而无将顺有献否而无成可始得事君之义而无隐情也或者乃谓谏臣小官不当与人主进退大臣之事又或云谏臣虽可以论大臣之贤不肖然不当云以某代某臣又以为不然卫大夫史鰌以蘧伯玉贤而不用弥子瑕不肖而任事数以谏而君不聼死且不懈至以屍谏卫公卒退弥子瑕而用蘧伯玉成帝时御史大夫缺谷永荐薛宣成帝用之鲍宣以谏大夫上言请黜汝昌侯傅商方阳侯孙宠宜淩侯息夫躬而召用故大司马傅喜故大司空何武师丹故丞相孔光故左将军彭宣明年上遂召孔光免孙宠息夫躬又召何武彭宣复为三公杜诗以南阳太守上疏称伏湛柱石之臣宜居辅弼郎顗言黄琼李固可任时政伊尹傅说不足为比此数人者皆位下言轻或劝人主进退大臣或欲以某代某当时或用或不用焉未尝以为非也唐之盛在太宗之臣莫如魏徵时有言徵阿党亲戚者太宗使温彦博按之又使彦博责徵不得不存形迹他日徵入奏曰臣闻君臣叶心义同一体未闻不存公道唯事形迹若君臣上下同遵此路则邦之兴丧或未可知太宗改容曰吾已悔之若徵之言可谓深得治体矣使太宗以形迹待羣臣羣臣以形迹事太宗嫌疑猜阻上下之情不通则与秦之末世何异岂能成贞观之治哉今使言者论羣臣之非而不言其是论羣臣之恶而不言其美称其人不得言堪某职述其才不得言堪某任其为形迹岂不甚哉臣虽非魏徵之贤实欲陛下复太宗之治也故臣之事陛下也知尽臣之义而无隐情上不见三公之尊下不知九品之贱愚智忠邪苟知其详者悉以献於左右传曰为人臣者无以有已明委质以事君则身非已有生杀予夺唯上所令传曰匹夫不可夺志岂谓可杀可生者身也可予可夺而志不可以夺欤以臣贱微言论不合放废窜逐何伤於治圣恩博大才夺两官或周章震扰丧其所图遂於陛下怀不尽之意则罪莫大焉况臣自供谏职才及两月得对至于五六而章十余上臣之本末计亦粗简圣心然臣所言无一见效臣论枢密使邵允在位无状而陛下疑之论御史中丞滕甫奸邪而陛下不信则是臣行犹可疑而言不足聼也陛下置左右耳目之臣而取言行无足采者不知将何补於治臣所以区区求去者非徒不得其言亦以深为陛下谋耳伏望圣慈特赐检臣前後三状罢臣言职除一外官臣见居家待罪所有实录院检讨同知谏院管干国子监臣并不敢供职二年觉又论不必每事遣使状奏曰臣闻朝廷务一切更制庶事将多遣官出诸路以集之臣窃以为过矣本朝承百年之弊事有偏而不举溢而不救者不可胜数将欲变而新之则在张其纲纪正其法度择羣材而付之若事事遣使凡皆出於朝廷则臣恐不尽事情而又生劳扰之弊也臣窃以诸路使者多是朝廷素所选擢久更任使幸以成法授之必能集事其间或有缪懦不才不胜任者自可换以才吏若又难得职任相当者则若近岁权发遣及副使判官之类或召至京师或朝廷临遣使其法度出於一而议论精详则自集事矣或诸路使者不可多置不足以分干庶事则聼其辟举属吏若近者发运使之於东南则人皆知朝廷所以付畀之意而务竭其力今不择才否一切遣使代治其职则庸者得以偷安而才者不劝矣

三年觉又论罢司马光枢密范镇封駮司不当上奏曰臣前日延和面奉圣旨议改青苖法复常平旧制又患诸路提举非其人有意更易臣窃喜叹以为中外之论正欲如此而圣谕及之真臣等之所望四方之所幸也翘足企首以候德音昨日又闻罢司马光枢密副使罢范镇通进封駮司若以司马光争论青苖新法拒违诏除镇从而和之駮正而不肯下则是青苖之议持之尚坚而延和宣谕或亦有不果者欤臣屡尝奏闻青苖新法极为细事徒以大臣讲求不详议论不审而仓猝苟且扰动天下故人情不安论难锋起当此时虽有善谋良法难以推行况考之於古而或差施之於今而未当措置舛错如此其甚者哉奈何以难行之法恶人议之至罢一枢密副使绌一封駮司流闻四方所损不细传载後世何以观法昔成王剪桐叶以戏叔虞史佚从而封之曰天子无戏言西府之重何止有加司马光之直谅岂但方於叔虞诰敕之严固不并於桐叶陛下有戏言之过则号令之所被眩人以空虚无用之文诰命之所加示人以玩弄可移之物书曰令出惟行不惟反易曰涣汗其大号令行而更收汗出而复反何以使人信而诛其或惰者乎朝廷张官分职固欲人守其官士称其职也范镇封駮识者莫不是之不能聼用其言奈何罢其职任传曰守道不如守官镇能守其官是封驳得人也遽然罢之岂将患其不顺己耶不顺陛下者多见容不顺执政者辄见斥臣恐人主之权或移於下矣失职者固法之所诛守官者又朝廷之所弃不知陛下将取固禄保位苟容其身以备员充数乎不然何宜进者反聼其罢宜任者反从而黜耶臣以陛下致今日之纷纭而在朝羣臣往往求去者何耶徒以青苖新法人情不安所遣使者多非其人大臣建议而不从言者力争而不聼至於罢免柄臣之新命黜责禁近之守官推劾谏臣之风闻内外腾沸骇动四方臣窃忧他变相缘而生治乱从此分矣伏望圣慈采羣论之所长奋乾刚之独断稍复常平之旧法悉罢提举之庶官自然人情复安中外如故

历代名臣奏议卷一百三十五








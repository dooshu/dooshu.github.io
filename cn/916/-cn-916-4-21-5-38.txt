【九月二十五日夜云林右英夫人授作】

绛景浮玄晨。紫轩乘烟征。仰超绿阙内。俯眄朱火城。东霞启广晖。神光焕七灵。翳映泛（真诰作汜。）三烛。流任自齐冥。风缠空洞宇。香（上清道类事相作灵。）音触节生。手携织（真诰作炽。注云。谓应作织字。）女亻舞并衤令匏瓜庭。左徊青羽旗。华盖随云倾。晏（《云笈七签》作宴。《诗纪》同。）寝九度表。是非不我营。抱真栖大寂。金姿（真诰作恣。）愈日婴。岂似愆秽中。惨惨无聊生。（○真诰运象篇三。《云笈七签》九十八。上清道类事象四。《诗纪外集》二。）


○对荐贤能判

〈甲荐贤能之士，三诣公车试，皆高第，表请锡彤弓，廷尉致诘，词云三适有功。〉

俾尔公侯，敬服王命，乃升贤俊，昭宣训典。惟甲蕃屏有垣，既孜孜於审择；黜陟咸若，亦贤贤而修贡。三诣三适，登汉室之明科；九德九徵，赞虞臣之寅亮。有如取火於燧，故能任事加爵。且汝惟勿伐，则继瓒不诬；今也自贤，岂曰彤弓是允！与其表请，孰若谦光？廷尉有词，匪伊妄作。


◇上书自讼

妾同产女弟贵人，前充后宫，蒙先帝厚恩，得见宠幸。皇天授命，诞生圣明。而为窦宪兄弟所见谮诉，使妾父竦冤死牢狱，骸骨不掩。老母孤弟，远徙万里。独妾遗脱，逸伏草野，常恐没命，无由自达。今遭值陛下神圣之运，亲统万机，群物得所。宪兄弟奸恶，既伏辜诛，海内旷然，各获其宜。妾得苏息，拭目更视，乃敢昧死自陈所天。妾闻太宗即位，薄氏蒙荣；宣帝继统，史族复兴。妾门虽有薄、史之亲，独无外戚馀恩，诚自悼伤。妾父既冤，不可复生，母氏年殊七十，乃弟棠等，远在绝域，不知死生。愿乞收辣朽骨，使母弟得归本郡，则施过天地，存没幸赖。（《后汉·梁竦传》，又见袁宏《后汉纪》》十四，稍有删节。）


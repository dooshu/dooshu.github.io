神冈山庙碑

庐陵之南十里曰神冈山其庙曰惠佑祀太守彭城刘公山故名翠峰以其庙神之孔赫也相与神之佥谓之神冈云公讳竺仕陈为庐陵太守政洽于郡人既卒其民悲思叫呼谓公嘉惠我邦吾侪小人弗敢忘其择地祠之作庙于山之冈雨阳之不若百谷之不坚实疾病之不时去凡有冀而不获他无可告则惟神是归先时邑人龙昌裔家积粟利在岁饥以涌其粜会旱私丐神请更弥月勿雨是日辄大雨雷震昌裔死庙下视其髪中得祷旱之词于是民有怀慝不仁者心掉魂夺亟走去不敢入庙其神大显南唐保大中赠工部尚书明惠侯宋宣和中赐惠佑庙额绍兴三年封嘉应侯徐铉胡铨先後纪其事其山拳曲而凭江水清林茂山川云物之美具可登望余间从宾僚往游顾庙碑石坏阙文字谓庐陵县令于君藻曰刘公泽在民庙食斯土祷之辄应又能奋余怒击顽贪震?观听补吏职所不逮惠且能义今碑版缺剥即事存传记来观之人猝无徵览奚以显神德而禁民非于君曰请具石公其撰词于是大书其事系之歌以享神其词曰

山之椒云油油公驾游兮赤蚪鞭斥猛兽兮俾我以休山之阿枫冥冥公其降兮霓旌膏我黍苖兮甘雨以零击鼍鼔兮荐江芷公弭节兮饮食燕喜山有冈兮水有涯公朅而去兮来何迟生我牧兮殁我师畴敢不率公知之


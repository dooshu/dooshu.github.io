○郑乌重允马总刘悟李佑田布薛平等亡母追封国郡太夫人制

敕：《经》曰：“立身扬名，以显父母，孝之终也。”而等学文武之道，以饰厥功，可谓善立身矣；居将相之位，以光大其门，可谓能扬名矣。夫自家所以刑国，本立而後道生，必待我哀荣之恩，方成尔始终之孝，是用启封追号，各显乃亲，慰後光前，孝道备矣。可依前件。


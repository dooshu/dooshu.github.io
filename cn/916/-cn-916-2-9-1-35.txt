【艳歌行】

〖乐府云。古今乐录曰：艳歌行非一。有直云艳歌。即艳歌行是也。若罗敷、何尝、双鸿、福钟等行。亦皆艳歌。王僧虔技录云。艳歌双鸿行。荀录所载双鸿一篇。艳歌福钟行。荀录所载福钟一篇。今皆不传。艳歌罗敷行日出东南隅篇。荀录所载罗敷一篇。相和中歌之。今不歌。〗

翩翩堂前燕。冬藏夏来见。兄弟两三人。流宕（玉台作荡。韵补同。类书残卷作分居。）在他县。故衣谁当（玉台作为。《诗纪》云。一作为。韵补作谁当。）补。新衣谁当（韵补作当谁。）绽。赖得贤主人。览取为我纟旦。（玉台作绽。《广文选》、《诗纪》误作组。）夫婿从门来。斜柯（《诗纪》作倚。）西北眄。语卿且勿眄。水清石自见。石见何累累。远行不如归。（○玉台新咏一。《乐府诗集》三十九。《广文选》十二。《诗纪》六。又鸣沙石室古籍丛残类书残卷作古诗。引见、县二韵。韵补四作古艳歌。引县、绽二韵。）


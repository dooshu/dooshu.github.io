○妾薄命

春风转蕙披兰。高台曲榭中连。经堂入奥张筵。秦筝赵瑟俱前。鸣弦度曲双妍。轻奉纨袖褼褼。宛若游龙翔鸾。翠盘金爵阑干。呈能角技为欢。种种厌射更端。眼看阳景西驰。高张兰烛承晖。车倦马怠不辞。但歌不醉无归。夜深坐促尊移。含悰送意向谁。众中色授君知。愿言并蔕双栖。恶闻易别轻离。伫立不胜彷徨。独宿寤言难忘。何以报君明珰起视银河烂光牛女咫尺相望。终夜不成报章。

【卧子曰调木子建声情极合】

【辕文曰流丽】


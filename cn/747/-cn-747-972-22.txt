○进卢灿策奏（天福三年三月详定院）

前守洪洞县主簿卢灿进策云：“伏以刑狱至重，朝廷所难。尚书，省分职六司，天下谓之会府。且诸道决狱，若关人命，即刑部不合不知。欲请州府凡决大辟罪人，请逐季具有无申报刑部，仍具录案款事节，并本判官马部都虞候、司法参军、法直官、马部司判官名衔申闻。所贵或有案内情由不圆，刑部可行覆勘。如此则天下遵守法律，不敢轻议刑书，非唯免有衔冤，抑亦劝其立政者。”臣等参详，伏以人命至重，而国法须精。虽载旧章，更宜条理，诚为允当，望赐施行。


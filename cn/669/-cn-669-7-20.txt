46　南北長而東西短之説


馬融云：「東西爲廣，南北爲輪。」王制：「南北兩近一遥，東西兩遥一近。」是南北長，東西短。

【閻按】皇氏云：「近者言不滿千里，遠者言不啻千里。」熊氏則以「近者謂過千里，遥者謂不滿千里」。此云長短，用熊氏説。〇漢地東西九千三百二里，南北萬三千三百六十八里。隋東西九千三百里，南北萬四千八百一十五里。唐東西九千五百一十一里，南北一萬六千九百三十八里。宋東西六千四百八十五里，南北萬一千六百二十里。元東南所至，不下漢、唐，而西北則過之，有難以里數限者。皆南北長，東西短也。

【元圻案】王氏此條，是周官大司徒賈疏文，閻氏所引皇氏、熊氏説，是王制正義文。周官賈疏從熊説，禮記孔疏、陳祥道禮記講義、方慤禮記解、陳澔集説、鄭鍔周禮解從皇説。〇應鏞禮記纂義曰：「自秦而上，西北袤而東南蹙；自秦而下，東南展而西北縮。古今之疆理，天地之大運，中外之消長，大略可見。」






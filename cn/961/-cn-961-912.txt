黄庭坚　送刘季展从军雁门二首

刘郎才力耐百战，苍鹰下韝秋未晚。

千里荷戈防犬羊，十年读书厌藜苋。

试寻北产汗血驹，莫杀南飞寄书雁。

人生有禄亲白头，可能一日无甘馔。

黄庭坚

黄庭坚　送刘季展从军雁门二首

石趺谷中玉子瘦，金刚窟前药草肥。

仙家栟耘成白璧，道人煮掘起风痱。

绛囊璀璨思盈斗，竹畚香甘要百围。

到官莫道无来使，日日北风源雁归。

黄庭坚


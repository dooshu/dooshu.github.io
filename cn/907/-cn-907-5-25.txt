▼赠刘生歌

（生善锻，为李炼师制三隅铁锉药刀，求歌，赠之。）

君不见，欧冶子，金铸鱼肠照吴市。

君不见，徐大夫，药淬匕首惊函秦。

奇锋当年非不利，气夺秋云愁白帝。

伯图恃此竟无成，良冶徒为杀人器。

何如刘生独炼昆吾钢，大炉夜炼腾虹光。

神针妙刃两如水，提出二竖皆奔藏。

利器之功有如此，特为医仙起人死。

囊中长得伴刀圭，海上何须剸犀兕？

我看十年太白西方明，铜山寻凿兵纵横。

幸逢圣人生，干戈戢，四海清。

愿生但制此器勿制兵，民无疫疠乐太平。


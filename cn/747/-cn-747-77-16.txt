○减放太原及沿边州郡税钱德音

门下：朕思三五已降，谁能去兵？文武之道，参用为理。况以寡昧，获承丕构，环四海九州之大，子圆首方足之多。一夫之疾痛，必轸其忧；一士之忠劳，必思其报。一风一雨之愆候，必申其祈祝；一事一役之横费，必念其所来。业业兢兢，如即深薄，虽兴兵动众，非予素怀，而伐罪吊人，有国常宪。干戈一举，飞挽是劳，缘路徵输，指期调发，耕夫不遑於垅畔，织妇有辍於机中，予之疚怀，岂忘终食。顷以虏骑犯塞，王师戒边；今以潞寇阻兵，灵旗指晋。始无虞於塞北，复有征於山东，劳者未安，居者宁逸，盖不获已，且多惧焉。念其徵发师徒，道路供馈，地素贫褊，物力已穷。今欲及徵秋税之时，宜有蠲免，用布慈仁之泽，冀为疲瘵之医，勉副曲恩，永安生业。其太原管内忻、云、汾、代、蔚、朔六州，振武、天德及河中、晋、绛、陕沿路州县，今年秋税及地头钱宜放免。河南府亦是供顿往来道路，比晋、绛、太原，即免编并。其沿路畿县及河阳汜水县秋税地头钱，量放上供一色。其合留使留州钱物，各委本道观察使具放欠额数奏闻，当与商量。於戏！朕君临万方，子育兆庶，务将去害，岂谓佳兵。上天鉴予，元功福善，伫闻扫殄，共乐清平。示闲之心，忧愧而已，凡百多士，宜体朕怀。


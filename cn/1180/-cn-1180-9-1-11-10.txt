权舆

二章，章五句


首章讲：此人君待贤不继，故贤者作此。曰：人君养贤，固贵于礼意之殷勤，尤贵于终始之如一，自今言之。





於我乎！夏屋渠渠。今也每食无余。

夏，是大。渠渠，深广。君始于我也，处之以渠渠之夏屋。其于饮食之礼，无所不备，可谓能处其始矣。今也乃每食而无余焉。其视夏屋之初，为何如耶？





于嗟乎！不承权舆。

于嗟，叹词。承，是继。权舆，是始。吁嗟乎！终不继于其始，是不承权舆矣。何其始勤终怠之若是殊哉！

末章讲：





於我乎！每食四簋。今也每食不饱。

簋，盛物者。吾君始于我也，养之以每食四簋之多。其于供亿之仪，无一不至，可谓能厚于始矣。今也乃每食之不饱焉。其视四簋之多，为何如耶？





于嗟乎！不承权舆。吁嗟乎！

然不继于其始，是不承权舆矣。何其始厚终薄之若是殊哉！要之，权舆不承，是废礼也；废礼，是忘道也。忘道之人，不可久处。君子可无见几之智乎？吁！此固贤者之意也欤！






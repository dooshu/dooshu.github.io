范祖禹　韩献肃公挽词三首

孝友天生德，公忠世象贤。

八元推亮采，四海入陶甄。

枌社棠阴老，槐庭棣萼联。

谘询赖黄发，零落已重泉。

范祖禹

范祖禹　韩献肃公挽词三首

舜禹勤劳治，皋夔翊赞功。

秉钧瞻上宰，宪老佚三公。

寿考登耆耋，哀荣备始终。

凄凉颍川路，箫鼓诉南风。

范祖禹

范祖禹　韩献肃公挽词三首

东阁开无倦，西园宴不疲。

苍生望安石，多士美当时。

功业归青史，音容閟惠帷。

乌衣门巷在，过客有余悲。

范祖禹


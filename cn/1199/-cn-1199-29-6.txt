賈佩蘭

戚夫人侍兒賈佩蘭。後出為扶風人段儒妻。說在宮內時。見戚夫人侍高帝。嘗以趙王如意為言。而高祖思之。幾半日不言。歎息悽愴。而未知其術。輒使夫人擊筑。高祖歌大風詩以和之。又說在宮內時。嘗以絃管歌舞相歡娛。競為妖服。以趣良時。十月十五日。共入靈女廟。以豚黍樂神。吹笛擊筑。歌上靈之曲。旣而相與連臂踏地為節。歌赤鳳凰來。至七月七日。臨百子池。作于闐樂。樂畢。以五色縷相覊。為謂相連愛。八月四日。出雕房北戶竹下圍碁。勝者終年有福。負者終年疾病。取絲縷就北辰星。求長命。乃免。九月九日。佩茱萸。食蓬餌。飮菊華酒。令人長壽。菊華舒時。幷採莖葉。雜黍米釀之。至來年九月九日始熟。就飮焉。故謂之菊華酒。正月上辰。出池邊盥濯。食蓬餌。以袚妖邪。三月上已。張樂於流水。如此終歲焉。戚夫人死。侍兒皆復為民妻也。


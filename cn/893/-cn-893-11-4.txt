赠闾丘宿松





唐时舒州有宿松县，属淮南道。



阮籍为太守，乘驴上东平。[一]剖竹十日间，[二]一朝风化清。偶来拂衣去，谁测主人情?夫子理宿松，浮云知古城。扫地物莽然，秋来百草生。飞鸟还旧巢，迁人返躬耕。何惭宓子贱，[三]不减陶渊明。[四]吾知千载后，却掩二贤名。

[一]《世说注》：《文士传》曰：阮籍放诞，有傲世情，不乐仕宦。晋文帝亲爱籍，恒与谈戏，任其所欲，不迫以职事。籍常从容言曰：“平生常游东平，乐其土风，愿得为东平太守。”文帝悦，从其意。籍便骑驴径到郡。皆坏府舍诸壁鄣，使内外相望，教令清宁。十余日，便复骑驴去。



[二]谢灵运诗：“剖竹守沧海。”李善注：“《汉书》曰：初与郡守为竹使符。”《说文》曰：“符，信，剖置以竹，分而复合。”吕延济注：“凡为太守，皆剖竹使符也。”



[三]《家语》：宓不齐，字子贱，仕为单父宰，有才智，仁爱，百姓不忍欺，孔子美之。



[四]《南史》：陶潜，字渊明，为镇军建威参军，谓亲朋曰：“聊欲弦歌，以为三径之资，可乎?”执事者闻之，以为彭泽令。不以家累自随，公田悉令吏种秫稻，妻子固请种粳，乃使二顷五十亩种秫，五十亩种粳。






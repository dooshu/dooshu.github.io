○议沙门不应拜俗状

自佛教之兴，始於听琶，臣经三使，颇有见闻。臣闻输头檀王是佛之父，摩诃摩耶是佛之母，僧优波离者，本王家仆隶，王亲遍礼，敬同於佛。臣又见彼国僧尼，法不拜诸天神祠，亦不拜君王、父母；君王、父母皆礼僧尼，及诸道众。臣经难彼僧曰：“此之仆隶，始落发披缁，殊无所失，即令君父致敬，大不近人情。”僧对曰：“虽初发，形已同佛，复能震动魔宫。虽曰无知，岂不如泥木？泥木一立为主像，纵博通贵胜，得不致敬？”僧不拜俗，亦已明矣。一，臣又亲难彼僧曰：“《维摩经》比邱亦礼维摩诘足，《法华经》僧行普敬。此二经文，拜俗明矣，何因比邱得不拜尊者？”僧曰：“佛制律经，是僧尼常轨。其《维摩经》比邱荷法，暂行曲礼；《法华经》大士一时别行，何得以权时别行，乱兹恒典？”臣深然之。臣闻妻死鼓盆，环尸而歌，此亦一时别行，岂得预於丧服之制？一，臣於听琶经礼天像，彼王笑而问曰：“使等并是优婆塞，何因礼天？”臣问所由，答曰：“此优婆塞，法不礼天。昔迦贰色迦王受佛五戒，亦礼天像，像皆倒地。後至日天祠，事天者恐王至礼天像倒，遂将佛像密置天顶。王三礼不倒，王怪令检，於天冠内得一佛像。王甚大喜，欢佛神德，嘉其智慧，大赏封邑，至今见在。”又云：“有外道受佛五戒，但供养天祠而不顶礼。王责不礼之罪，白王曰：‘小子岂敢辞礼？礼恐损天。’王曰：‘天损不关你事。’彼即礼拜，天像遂碎。五戒优婆塞尚不得礼天，况具戒僧尼，而令拜俗？”

臣元策言：臣闻百王布轨，但礼制於寰中；大觉垂教，津梁於域外：莫不资真人以易俗，赖高僧以移风，遂得谧四海之波涛，脱三界之尘俗。故汉帝不屈於河上，轮王遍礼於沙弥：此则道俗殊途，岂得内外同贯？教许黄冠之辈，游一道於寰中；缁衣之徒，驾五乘於方外：因循既久，助化益深，草偃风行，其来尚矣。臣闻圣人无常师；以主善者为师，圣人无常心。以百姓心为心，兆庶曩昔，敬信归依，今议令拜君父，实乖主善、百姓之心。况袈裟异华俗之服，髡削非章甫之仪，崇之则福生，卑之则罪积。共知拜君无益於国，拜父不利於亲，臣如寝默不言，岂得为忠为孝？臣望随旧轨，请不改张，同太宗文皇帝故事，依前不拜。谨议。

徐庆

庆，龙朔中官右武卫长史，封孝昌县公。


○故平昌郡君孟氏墓志铭

太岁癸卯五月十有九日，大行皇帝诸妃平昌郡君没於大内之别院，享年四十有三。呜呼哀哉！昔天保未定，大东启其疆。鲁道有荡，三桓纪其政。实始孟氏，代为强宗。德厚流光之符，祥发庆膺之效。宜乎来裔，生此淑人。曾祖某，祖造，父及，皆以含道居贞，遁世无闷。克家垂训，式永门风。郡君丽窈窕之容，秉肃雍之德，游依汉水，气兆河闻，乃膺八月之求，入预良家之选。璧门受职，彤管服勤。恭顺之心，奉坤仪而得礼。明惠之智，导宫教而无遗。爰属造邦，遂崇封邑。路寝之後，柔芳载扬。既而千载上仙，宫车晏驾，号遗弓於万国，感馀香於九御。沈哀共极，美疹独萦。不延幽穸之期，重恻上宫之念。呜呼哀哉！即以其年六月日，葬於江宁县安德乡德信里之原，礼也。青乌既吉，覆斧斯营。永光烈女之风，尽纪他山之石。词臣奉诏，谨勒铭云：

杳杳平野，萧萧一邱。原松积霭，陇吹临秋。吁嗟淑女，於此藏舟。委贞质兮厚夜，奉灵驾兮仙游。惟史兮未泯，岂馀芳兮不休。呜呼哀哉！


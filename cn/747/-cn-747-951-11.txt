○对坐大夫箦丧姊不除服判

〈谏议大夫廖贞，坐黜疾用大夫箦。又俞仲丧姊不除服。〉

位列千官，藻火陈轻重之制；礼明五服，麻分丧纪之仪。苟失其中，章程是紊。廖贞门承累叶，坐登朝散之荣：俞仲痛切连枝，行招墨绶之问。潘仁之遭谴累，将复位而无阶；子路之寡兄弟，欲除丧而未忍。与其易而宁戚，稍越周公之经；当其疾而未遑，犹卧大夫之箦。下乌台而遽纠，如申避马之威；举丹笔以缓刑，似得求羊之术。与夺合理，法有固於堤防；刑罚失中，人无措其手足。纵其床箦不易，见讥非帛之书；服刑将逾，岂累弦歌之化？言规小过，欲深文。令长临人，未庶几於蚕蟹；鹰逐雀，亦何问於狐狸。听子舆之言，（阙）罪不假於科绳，事终期於改正。仲之无罪，小鲜之责太深；贞亦何辜？大理之折斯当。

张存则


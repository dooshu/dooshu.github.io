◇车渠碗赋

惟斯碗之所生，于凉风之峻湄。采金光以定色，拟朝阳而发辉。丰玄素之炜晔，带朱荣之葳蕤。丝纶以肆采，藻繁布以相追。翩飘遥而浮景，若惊鹄之双飞。隐神璞于西野，弥百叶而莫希。于时乃有明笃神后，广彼仁声。夷慕义而重使，献兹宝于斯庭。命公输使制匠，穷妍丽之殊形。华色灿烂，文若点成。郁蓊云蒸，蜿蜒龙征。光如激电，影若浮星。何神怪之巨伟，信一览而九惊。虽离朱之聪目，由炫耀而失精。何明丽之可悦，起群宝而特章。俟君子之闲宴，酌甘醴于斯觞。既娱情而可贵，故求御而不忘。（《艺文类聚》七十三，《御览》八百八）


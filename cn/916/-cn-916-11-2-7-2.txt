【钓竿篇】

结宇长江侧。垂钓广（文苑作渡。注云。一作钩广。）川浔。竹竿横翡翠。桂髓掷黄金。人来水鸟（《初学记》作身。）没。楫度（文苑作渡。乐府同。）岸（《初学记》作杏。）花沈。莲摇见鱼近。纶尽觉潭深。渭水（文苑作戏。注云。一作水。）终须卜。沧浪徒自吟。空嗟（文苑云。一作明。）芳饵下。独见有贪心。（○《初学记》二十二。文苑英华二百十。《乐府诗集》十八。《诗纪》百二。）


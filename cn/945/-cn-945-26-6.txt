上陈州李相公启

右某啓比者相公执玉来朝捧觞上寿彤庭就列为百辟之仪刑宣室畴咨见一人之体貌汉殿礼成于荐璧淮扬民望于回辕子牟恋阙以虽勤申伯于藩而是赖十乘攸往见元戎之启行九里非賖固京师而蒙福骑竹赴儿童之约依莲慰宾客之心某特受奬称迥殊伦等供东门之祖帐宜缀簪裳望南浦之仙舟合辞麾棨属以编纂莫遂恳诚羡文学之托後车空驰精爽同燕雀之栖大厦弥恋恩知


老番行


中路岸里等社归化最早，于诸屯中亦最有劳绩。后以侵削地垂尽，多流移入埔里社，安故居者仅矣。今闻设厅来，番业又日蹙，流移将无地，是可哀也。作此以告当道之言抚番者。

牛困山前逢老番，为人结束能人言。自云旧住麻薯屯，播迁以来今抱孙，

二百年前归化早，皇威震叠临台岛，鸡羽传书麻答少，鹿皮纳税必丹老。

猎罢山中并业农，长官无役不相从，诸戎掎角微劳著，个雾擒馀捦骨宗。

指屈当年设屯始，会称天地狐鸣起，渡海平之福贝子，海侯相助贼魄褫。

惟番向导功狗比，一百二十巴图鲁，爱番趫捷乐番使，旋预梯航集上都，

八旬圣寿效嵩呼。谁知断髪文身状，曾入先朝王会图。圣恩赐土归来日，

耕凿相传薄纳租。百馀年来时事异，奸民嬲番占番地。堂上理番虽有官，

且食蛤蜊知许事！况乃屯粮亦虚额，中饱年年归黠吏。故业萧条眨眼中，

社番十户九贫穷。新居未免谋迁绛，名论真宜译徙戎。故山苍苍惨将别，

举家移向生番穴，仍占鸟语作耕猎，更验桐花定年节。铭刻天朝累代恩，

未敢杀人持寸铁。偶出山前过故居，巢痕毕扫增呜咽。山风吹发遽衰秃，

若识生平定耄耋。方拟桃源世世居，谁请凿空张骞说。玉斧应知画界难，

重关山险启泥丸。所欣岩谷残年日，犹得威仪拜汉官。官威难弭汉民奸，

又占山田启讼端。日久深山无甲子，风生小海有波澜。眼看番地年年窄，

覆辙伤心话畴昔。方今全山毕开辟，更从何处谋安宅？番丁业尽为人役，

空存老朽沟中瘠。况闻抚番待番厚，生番日醉官中酒。同沐天家浩荡恩，

老番更比诸番久。可怜为熟不如生，衰落馀年偏不偶。夜半悲呼山月暗，

哀思难向青天剖。我闻此语为兴嗟，台民今亦伤无家。开山聊藉五丁力，

岂皆荐食为长蛇？山田弓丈则下沙，赋重应比山前差。长官终有廉来日，

故业可复安桑麻。此歌聊向春山咏，东风开遍番檨花。






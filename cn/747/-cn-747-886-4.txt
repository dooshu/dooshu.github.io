○唐故朝议大夫守尚书刑部侍郎柱国赐紫金鱼袋乔公墓志

士有放怀夷旷，介然中立，外物无累於心，没齿不违於道。吾友乔公，尝从事於斯矣。公讳匡舜，字亚元，广陵高邮人也。曾祖谭，祖泰，皆不仕。考鸿渐，本县尉，家世清操，州闾称之。故其子孙，必有兴者。公少好学，善属文。弱冠游京都，词藻典丽，容止都雅。烈祖辅政，见而器之，补秘书省正字。丞相宋楚公，初获进用，位望日崇，闻君之名，辟置门下。每为文赋诗咏，辄加称赏。由是名誉日洽，而卿士大夫皆前席待之。累迁大理评事司直监察御史屯田员外郎。从宋公出藩，为江西浙西掌书记。府公告老归九华山，公乃升朝为驾部员外郎。未几，守本官知制诰，就迁祠部郎中中书舍人。典掌枢机，周慎静默，凡十馀年。值边境ㄈ扰，师出无功，诏旨亲征，中外忧惧。公上疏极谏，坐沮挠军势，黜居临川。顷之，宋公获谴，又以故吏为累，由是累年沈废。今上即位，徵为水部员外郎，改司农少卿，判太常寺，转殿中监。修国史，拜给事中，权知贡举。又兼献纳使，迁刑部侍郎。公自徵还，数年间连历清望，盖旧齿直道，上简圣心，至是以老病不堪朝谒闻。上知其家贫，诏以贰卿之秩养疾。壬戌岁九月二十有三日，卒於京师滨江里官舍，享年七十有五。遗命以《周易》《孝经》置棺中。太常考行，易名曰贞。即以其年冬十月二十有三日，葬於江宁县某所，礼也。夫人太原县君郭氏，代公元孙晋陵令喻之女也。馀庆所备，门风甚高。妇德母仪，闻於宗族。一子僧孺，秘书省正字，早卒。孙，亦为正字。

公之为人，宽简真率，常以诗酒自适，不以势利萦心。毁誉谗慝之词，闻之晏如也。从事楚公府殆二十年，凡为府公见知者，皆诡谲倾侧，公独淡然无营，守正不谄。故但以文艺知赏，未尝任用。烈祖下诏公卿，举可以亲民者，楚公所荐非其人，烈祖甚不悦，谓给事中常公梦锡曰：“吾望其荐匡舜也。”常公及中书侍郎韩公熙载嫉楚公如仇，而与公善。尝相谓曰：“宋公误识亚元，正可怪也。”公以历任奉法循理，似不能言者。及其临危击节，抗词忤旨，侃侃有古人之风。黜官夺禄，甘贫守约，凡五年，不形於言色，恂恂然道家之流也。故能享老寿，保康宁，归全委顺，斯可贵矣。公临终数日，舍弟往候之，怡然言曰：“吾往矣，君兄弟可各为一诗哭我。”翌日，复告门生曰：“吾已得徐公兄弟许我诗，馀无事矣。”其忘怀死生也如此。呜乎！絮酒之礼，已隔平生。挂剑之信，永畀天壤。故以二章为志，於九原。所撰集七十馀卷，编纪之任，属於门人，此不备书也。


○谏禁中饭僧疏

臣闻孔子圣者欤，言则引周任之言；苻融贤者也，谏必凭王猛之谏。诚以事求师古，词贵达情。臣伏睹陛下自缵帝图，克崇佛事，止当修外，未甚得中。臣略采本朝名臣启奏之言，以证奉佛初终之要。

臣闻天後时，曾营大像，功逾百万。狄仁杰上疏云：“夫宝铰殚於缀饰，瑰材竭於轮奂。功不使鬼，必在役人；物不天来，皆从地出。非损百姓，将何以求？物生有时，用之无度。臣每思维，实所悲痛。至如往在江表，像法盛兴，梁武、简文，施舍无限。及至三淮沸浪，五岭腾烟。列刹盈衢，无救危亡之祸；缁衣蔽路，岂有勤王之师。况近年以来，风尘屡扰，水旱不节，征役稍繁。必若多费官钱，又苦人力，一隅有难，将何救之？”此切当之言一也。中宗时，公主外戚皆奏度僧尼，姚崇奏曰：“佛不在外，求之於心。佛图澄最贤，无益於後赵；罗什多艺，不救於姚秦。何充、苻坚，皆遭败灭；齐襄、梁武，未免灾殃。但志发慈悲，心行利益，使苍生安乐，即是佛身。”此切当之言二也。睿宗为金仙玉真二公主作大观，辛替否谏曰：“自夏已来，淫雨不解，谷荒於垅，麦烂於场。入秋已来，亢旱为灾，苗而不实，霜损虫暴，草菜枯黄，下人咨嗟，未知赈贷。今陛下爱二女而造两观，烧瓦运木，载土填沙。道路流言，皆云计用钱百万馀贯。伏惟陛下圣人也，远无所不知；陛下明君也，细无所不见。既知且见，知仓有几年之储，库有几年之帛，知百姓之间，可存活乎？三边之士，可转输乎？当今发一卒以捍边陲，遣一兵以卫社稷，多无衣食，皆带饥寒，赏赐之间，迥无所出。军旅骤败，莫不由斯。而乃以百万贯钱，造不急之观，以贾六合之怨，以违万人之心。”此切当之言三也。替否又谏造寺曰：“夫释教以清净为基，以慈悲为主。故常体道以济物，不利已而害人。每去已以全真，不营身以害教。今三时之月，筑山穿池，损命也；殚府虚帑，损人也；广殿长廊，营身也。损命则不慈悲，损人则不济物，营身则不清净。岂大圣至神之心乎？佛书曰：一切有为法，如梦幻泡影，如露亦如电。臣以为减雕琢之费，以赈贫人，是有如来之德；息穿掘之苦，以全昆虫，是有如来之仁；罢营葺之直，以给边陲，是有汤武之功；回不急之禄，以购清廉，是有唐虞之理；陛下缓其所急，急其所缓，亲未来而疏见在，失真实而冀虚无，重俗人之所为，轻天子之功业，臣实痛之。”此切当之言四也。

臣观仁杰天後、高宗朝上公也，元崇先天、开元中贤哲也。替否中宗、睿宗时直臣也。臣每览斯文，则未尝不废卷长叹而感慕之。伏以陛下深重缁流，妙崇佛事，其为乐善，实迈前踪。但细详时代之安危，眇鉴昔贤之敷奏，则思过半矣。道远乎哉！臣过忝渥恩，言亏匡谏，但举从绳之义，少裨负之明，营缮之闲，稍宜停减。

薛逢

逢字陶臣，河东人。会昌中进士。累迁侍御史尚书郎。大中末出为巴州刺史，徙蓬州，入为太常少乡，迁秘书监卒。


○中书门下进奉和圣制中和节赐百官宴集因示所怀诗状

右。今月一日，中使薛盈珍至曲江会所，奉宣恩旨，赐臣等前件诗者。上齐二曜，旁合八音。阐文教於休明，叶昌期於亭育。况兹令节，克顺人心，延仲月以违晦，撰良辰而得一。亦既逾纪，必闻有年，生植阜蕃，休嘉交感。而又言志以导德，作乐以同和；示湛恩於宏覆，俾庶类於咸若。臣等职叨近侍，仰戴元功。华封祝尧，徒有其志；虞臣歌舜，岂易其才？谨各献奉和圣制诗一首，辄奏庸音，上尘聪听。无任感恩喜惧之至！谨奉状陈奏以闻。


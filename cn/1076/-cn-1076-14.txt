卷十四

<史部,诏令奏议类,奏议之属,历代名臣奏议>

钦定四库全书

历代名臣奏议卷十四

明　杨士奇等　撰

郊庙

汉惠帝为东朝长乐宫及间往来【间道也】数跸烦人乃作复道方筑武库南叔孙生奏事因请间曰陛下何自筑复道高寝衣冠月出游高庙高庙汉太祖奈何令後世子孙乘宗庙道上行哉【月出高帝衣冠备法驾名曰游衣冠三辅黄图高寝在高庙西高祖衣冠藏在高寝月出游於高庙其道值所作复道故言乘宗庙道上行】孝惠帝大惧曰急坏之叔孙生曰人主无过举今巳作百姓皆知之今坏此则示有过举愿陛下为原庙渭北衣冠月出游之益广多宗庙大孝之本也上乃诏有司立原庙原庙起以复道故孝惠帝曾春出游离宫叔孙生曰古者有春尝果方今樱桃熟可献愿陛下出因取樱桃献宗庙上乃许之诸果献由此兴

景帝元年十月制诏御史盖闻古者祖有功宗有德制礼乐各有由闻歌者所以发德也舞者所以明功也高祖酎【正月旦作酒八月成名曰酎酎之言纯也至武帝时因八月尝酎会诸侯庙中出金助祭所谓酎金也】奏武德文始五行之舞孝惠庙酎奏文始五行之舞孝文皇帝临天下通关梁不异远方除诽谤去肉刑赏赐长老收恤孤独以育羣生减嗜欲不受献不私其利也罪人不孥不诛无罪除肉刑出美人重絶人之世朕既不敏不能识此皆上古之所不及而孝文皇帝亲行之德厚侔天地利泽施四海靡不获福焉明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德着於竹帛施於万世永永无穷朕甚嘉之其与丞相列侯中二千石礼官具为礼仪奏丞相臣申屠嘉等言陛下永思孝道立昭德之舞以明孝文皇帝之盛德皆臣嘉等愚所不及臣谨议世功莫大於高皇帝德莫盛於孝文皇帝高皇帝庙宜为帝者太祖之庙孝文皇帝庙宜为帝者太宗之庙天下宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子岁献祖宗之庙请着之竹帛宣布天下制曰可

孝武帝时天子郊雍议曰今上帝朕亲郊而后土无祀则礼不答也有司与太史公祠官寛舒议天地牲角蠒栗今陛下亲祠后土后土宜於泽中圆丘为五坛坛一黄犊太牢具已祠尽瘗而从祠衣上黄於是天子遂东始立后土祠汾隂脽丘如寛舒等议

元帝永光四年诏议罢郡国庙丞相韦元成等曰臣闻祭非自外至者也繇中出生於心也故唯圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆春秋之义父不祭於支庶之宅君不祭於臣仆之家王不祭於下士诸侯臣等愚以为宗庙在郡国宜无修臣请勿复修奏可後月余复诏议立亲庙又曰礼王者始受命诸侯始封之君皆为太祖以下五庙而迭毁毁庙之主藏乎太祖五年而再殷祭言壹禘壹祫也祫祭者毁庙与未毁庙之主皆合食於太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功德茂盛庙犹不世以行为谥而已礼庙在大门之内不敢远亲也臣愚以为高帝受命定天下宜为帝者太祖之庙世世不毁承後属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故大司马车骑将军许嘉等一十九人以为孝文皇帝除诽谤去肉刑躬节俭不受献罪人不孥不私其利出美人重絶人类宾赐长老收恤孤独德厚侔天地利泽施四海宜为帝者太宗之庙廷尉尹忠以为孝武皇帝改正朔易服色攘四夷宜为世宗之庙谏大夫尹更始等以为皇考庙上序於昭穆非正礼宜毁於是上重其事依违者一年乃下诏曰高皇帝为汉太祖孝文皇帝为太宗世世承祀传之无穷

元帝时丞相韦玄成奏罢太上皇寝庙园博士平当上书言臣闻孔子曰如有王者必世而後仁三十年之间道德和洽制礼兴乐灾害不生祸乱不作今圣汉受命而王继体承叶二百余年孜孜不怠政令清矣然风俗未和隂阳未调灾害数见意者大本有不立与何德化休徵不应之久也祸福不虚必有因而至者焉宜深迹其道而务修其本昔者帝尧南面而治先克明俊德以亲九族而化及万国孝经曰天地之性人为贵人之行莫大於孝孝莫大於严父严父莫大於配天则周公其人也夫孝子善述人之志周公既成文武之业而制作礼乐修严父配天之事知文王不欲以子临父故推而序之上极於后稷而以配天此圣人之德亡以加於孝也高皇帝圣德受命有天下尊太上皇犹周文武之追王大王王季也此汉之始祖後嗣所宜尊奉以广盛德孝之至也书云正稽古建功立事可以永年传於亡穷上纳其言下诏复太上皇寝庙园

成帝初即位丞相匡衡言甘泉泰畤紫坛八?宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾路騂驹寓龙马不能得其象於古臣闻郊紫坛飨帝之义埽地而祭上质也歌大吕舞云门以祀天神歌大簇舞咸池以祀地只其牲用犊其席槀稭其器陶匏皆因天地之性贵诚上质不敢修其文也以为神只功德至大虽修精微而备庶物犹不足以报功唯至诚为可故上质不饰以章天德紫坛伪饰女乐鸾路騂驹龙马石坛之属宜皆勿修衡又言王者各以其礼制事天地非因异世所立而继之今雍鄜密上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当常遵及北畤未定时所立不宜复修天子皆从焉及陈宝祠由是皆罢

丞相匡衡御史大夫张谭奏言帝王之事莫大乎承天之序承天之序莫重於郊祀故圣王尽心极虑以建其制祭天於南郊就阳之义也瘗地於北郊即隂之象也天之於天子也因其所都而各享焉往者孝武皇帝居甘泉宫即於云阳立泰畤祭於宫南今行常幸长安郊见皇天反北之泰隂祠后土反东之少阳事与古制殊又至云阳行谿谷中阸陕且百里汾隂则渡大川有风波舟楫之危皆非圣主所宜数乘郡县治道共张吏民困苦百官烦费劳所保之民行危险之地难以奉神灵而祈福佑殆未合於承天子民之意昔者周文武郊於丰鄗成王郊於雒邑由此观之天随王者所居而飨之可见也甘泉泰畤河东后土之祠宜可徙置长安合於古帝王愿与羣臣议定奏可大司马车骑将军许嘉等八人以为所从来久远宜如故右将军王商博士师丹议郎翟方进等五十人以为礼记曰燔柴於大坛祭天也瘗薶於大折祭地也兆於南郊所以定天位也祭地於大折在北郊就隂位也郊处各在圣王所都之南北书曰越三日丁巳用牲於郊牛二周公加牲告徙新邑定郊礼於雒明王圣主事天明事地察天地明察神明章矣天地以王者为主故圣王制祭天地之礼必於国郊长安圣主之居皇天所观视也甘泉河东之祠非神灵所飨宜徙就正阳太隂之处违俗复古循圣制定天位如礼便於是衡谭又奏议曰陛下圣德聪明上通承天之大典览羣下使各悉心尽虑议郊祀之处天下幸甚臣闻广谋从衆则合於天心故洪范曰三人占则从二人之言言少从多之义也论当往古宜於万民则依而从之违道寡与则废而不行今议者五十八人其五十人言当徙之义皆着於经传同於上世便於吏民八人不按经艺考古制而以为不宜无法之议难以定吉凶太誓曰正稽古建功立事可以永年丕天之大御诗曰毋曰高高在上陟降厥士日监在兹言天之日监王者之处也又曰乃眷西頋此维予宅言天以文王之都为居也宜於长安定南北郊为万世基天子从之哀帝即位丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定臣请与羣臣杂议奏可於是光禄勲彭宣詹事满昌博士左咸等五十三人皆以为继祖宗以下五庙而迭毁後虽有贤君犹不得与祖宗并列子孙虽欲褒大显扬而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室既衰四夷并侵玁狁最强於今匈奴是也至宣王而伐之诗人美而颂之曰薄伐猃狁至于太原又曰嘽嘽推推如霆如雷显允方叔征伐猃狁荆蛮来威故称中兴及至幽王犬戎来伐杀幽王取宗器【宗庙之器也】自是之後南夷与北夷交侵中国不絶如綫春秋纪齐桓南伐楚北伐山戎孔子曰微管仲吾其被髪左衽矣是故弃桓之过而録其功以为伯首及汉兴冒顿始强破东胡禽月氏【氏读曰支】并其土地地广兵强为中国害南越尉佗总百粤自称帝故中国虽平犹有四夷之患且无宁岁一方有急三面救之是天下皆动而被其害也孝文皇帝厚以货赂与结和亲犹侵暴无巳甚者兴师十余万衆近屯京师及四边岁发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉略取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之衆置五属国起朔方以夺其肥饶之地东伐朝鲜起玄菟乐浪以断匈奴之左臂西伐大宛并三十六国结乌孙起敦煌酒泉张掖以鬲婼羌【婼而遮反】裂匈奴之右肩单于孤特远遁於幕北四垂无事斥地远境起十余郡功业既定乃封丞相为富民侯以大安天下富实百姓其?模可见又招集天下贤俊与协心同谋兴制度改正朔易服色立天地之祠建封禅殊官号存周後定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业为太祖孝文皇帝德至厚也为文太宗孝武皇帝功至着也为武世宗此孝宣帝所以发德音也礼记王制及春秋糓梁传天子七庙诸侯五大夫三士二天子七日而殡七月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故德厚者流光德薄者流卑【流谓流风余福】春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功德则宗之不可预为设数故於殷太甲为太宗太戊曰中宗武丁曰高宗周公为无逸之戒举殷三宗以劝成王繇是言之宗无数也然则所以劝帝者之功德博矣以七庙言之孝武皇帝未宜毁以所宗言之则不可谓无功德礼记祀典曰夫圣王之制祀也功施於民则祀之以劳定国则祀之能救大灾则祀之窃观孝武皇帝功德皆兼而有焉凡在於异姓犹将特祀之况於先祖或说天子五庙无见文又说中宗高宗者宗其道而毁其庙名与实异非尊德贵功之意也诗云蔽芾甘棠勿剪勿伐邵伯所苃思其人犹爱其树况宗其道而毁其庙乎迭毁之礼自有常法无殊功异德固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用衆儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉歆议可

平帝元始五年大司马王莽奏言王者父事天故爵称天子孔子曰人之行莫大於孝孝莫大於严父严父莫大於配天王者尊其考欲以配天缘考之意欲尊祖推而上之遂及始祖是以周公郊祀后稷以配天宗祀文王於明堂以配上帝礼记天子祭天地及山川岁徧春秋糓梁传以十二月下辛卜正月上辛郊高皇帝受命因雍四畤起北畤而备五帝未共天地之祀孝文十六年用新垣平初起渭阳五帝庙祭泰一地只以太祖高皇帝配日冬至祠泰一夏至祠地只皆并祠五帝而共一牲上亲郊拜後平伏诛乃不复自亲而使有司行事孝武皇帝祠雍曰今上帝朕亲郊而后土无祠则礼不荅也於是元鼎四年十一月甲子始立后土祠於汾隂或曰五帝泰一之佐宜立泰一五年十一月癸未始立泰一祠於甘泉二岁一郊与雍更祠亦以高祖配不岁事天皆未应古制建始元年徙甘泉泰畤河东后土於长安南北郊永始元年三月以未有皇孙复甘泉河东祠绥和二年以卒不获佑复长安南北郊建平三年惧孝哀皇帝之疾未瘳复甘泉汾隂祠竟复无福臣谨与大师孔光长乐少府平晏大司农左咸中垒校尉刘歆大中大夫宋阳博士薛顺议郎国由等六十七人议皆曰宜如建始时丞相衡等议复长安南北郊如故後汉光武建武初大议郊祀制多以为周郊后稷汉当祀尧诏复下公卿议议者佥同帝亦然之侍御史杜林独以为周室之兴祚由后稷汉业特起功不缘尧祖宗故事所宜因循定从林议

武始侯张纯以宗庙未定昭穆失序十九年乃与太仆朱浮共奏言陛下兴於匹庶荡涤天下诛鉏暴乱兴继祖宗窃以经义所纪人事衆心虽实同创革而名为中兴宜奉先帝恭承祭祀者也元年以来宗庙奉祠高皇帝为受命祖孝文皇帝为太宗孝武皇帝为世宗皆如旧制又立亲庙四世推南顿君以上尽於舂陵节侯礼为人後者则为之子既事太宗则降其私亲今禘祫高庙陈序昭穆而舂陵四世君臣并列以卑厠尊不合礼意设不遭王莽而国嗣无寄推求宗室以陛下继统者安得复顾私亲违礼制乎昔高帝以自受命不由太上宣帝以孙後祖不敢私亲故为父立庙独羣臣侍祠臣愚谓宜除今亲庙以则二帝旧典愿下有司博采其议诏下公卿大司徒戴涉大司空窦融议宜以宣元成哀平五帝四世代今亲庙宣元皇帝尊为祖父可亲奉祠成帝以下有司行事别为南顿君立皇考庙其祭上至舂陵节侯羣臣奉祠以明尊尊之敬亲亲之恩帝从之二十六年诏张纯曰禘祫之祭不行巳久矣三年不为礼礼必坏三年不为乐乐必崩宜据经典详为其制纯奏曰礼三年一祫五年一禘春秋传曰大祫者何合祭也毁庙及未毁庙之主皆登合食乎太祖五年而再殷汉旧制三年一祫毁庙主合食高庙存庙主未尝合祭元始五年诸王公列侯庙会始为禘祭又前十八年亲幸长安亦行此礼礼说三年一闰天气小备五年再闰天气大备故三年一祫五年一禘禘之为言谛谛定昭穆尊卑之义也禘祭以夏四月夏者阳气在上隂气在下故正尊卑之义也祫祭以冬十月冬者五谷成熟物备礼成故合聚饮食也斯典之废於兹八年谓可如礼施行以时定议帝从之自是禘祫遂定

明帝永平三年八月丁卯公卿奏议世祖庙登歌八佾舞功名东平王苍议以为汉制旧典宗庙各奏其乐不皆相袭以明功德秦为无道残贼百姓高皇帝受命诛暴元元各得其所万国咸熙作武德之舞孝文皇帝躬行节俭除诽谤去肉刑泽施四海孝景皇帝制昭德之舞孝武皇帝功德茂盛威震海外开地置郡传之无穷孝宣皇帝制盛德之舞光武皇帝受命中兴拨乱反正武畅方外震服百蛮戎狄奉贡宇内治平登封告成修建三雍肃修典祀功德巍巍比隆前代以兵平乱武功盛大歌所以咏德舞所以象功世祖庙乐名宜曰大武之舞元命包曰缘天地之所杂乐为之文典文王之时民乐其兴师征伐而诗人称有武功枢机铨曰有帝汉出隐洽作乐各与虞韶禹夏汤濩周武无异不宜以名舞叶图徵曰大乐必易诗传曰颂言成也一章成篇宜列德故登歌清庙一章也汉书曰百官颂所登御者一章十四句依书文始五行武德昭真修之舞节损益前後之宜六十四节为舞曲副八佾之数十月烝祭始御用其文始五行之舞如故勿进武德舞歌诗曰於穆世庙肃雍显清俊乂翼翼秉文之成越序上帝骏奔来宁建立三雍封禅泰山章明图?放唐之文休矣惟德罔射协同本支百世永保厥功诏书曰骠骑将军议可进武德之舞如故

章帝初即位东平王苍上言昔者孝文庙乐曰昭德之舞孝武庙乐曰盛德之舞今皆祫食於高庙昭德盛德之舞不进与高庙同乐今孝明皇帝主在世祖庙当同乐盛德之乐无所施如自立庙当作舞乐者不当与世祖庙盛德之舞同名即不改作舞乐当进武德之舞臣愚戆鄙陋庙堂之论诚非所当闻所宜言陛下体纯德之妙奋至谦之意猥归美於载列之臣故不敢隐蔽愚情披露腹心诚知愚鄙之言不可以仰四门宾于之议伏惟陛下以至德当成康之隆天下乂安刑措之时也百姓盛歌元首之德股肱贞良庶事宁康臣钦仰圣化嘉羡盛德危颠之备非所宜称

章帝时有司上奏曰孝明皇帝圣德淳茂劬劳日昃身御浣衣食无兼珍泽臻四表远人慕化僬侥儋耳欵塞自至克伐鬼方开道西域威灵广被无思不服以烝庶为忧不以天下为乐备三雍之教躬养老之礼作登歌正雅乐博贯六艺不舍昼夜聦明渊塞着在图?至德所感通於神明功烈光於四海仁风行於千载而深执谦谦自称不德无起寝庙扫地而祭除日祀之法省送终之礼遂藏主於光烈皇后更衣别室天下闻之莫不凄怆陛下至孝烝烝奉顺圣德臣愚以为更衣在中门之外处所殊别宜尊庙曰显宗其四时禘祫於光武之堂间祀悉还更衣共进武德之舞如孝文皇帝祫祭高庙故事制曰可

梁太后临朝以殇帝幼崩庙次宜在顺帝下太常大夫马访奏宜如诏书谏议大夫吕勃以为应依昭穆之序先殇帝後顺帝诏下公卿大鸿胪周举议曰春秋鲁闵公无子庶兄僖公代立其子文公遂跻僖於闵上孔子讥之书曰有事于太庙跻僖公传曰逆祀也及定公正其序经曰从祀先公为万世法也今殇帝在先於秩为父顺帝在後於亲为子先後之义不可改昭穆之序不可乱吕勃议是也诏从之

安帝元初六年司空李合侍祠南郊不见六宗祠奏曰案尚书肆类于上帝禋于六宗六宗者上不及天下不及地傍不及四方在六合之中助隂阳化成万物汉初甘泉汾隂天地亦禋六宗孝成之时匡衡奏立南北郊祀复祠六宗及王莽谓六宗易六子也建武都雒阳制祀不道祭六宗由是废不血食今宜复旧制度制曰下公卿议五官将行弘等三十一人议可祭大鸿胪庞雄等二十四人议不当祭上从合议由是遂祭六宗献帝时左中郎将蔡邕上议曰汉承亡秦灭学之後宗庙之制不用周礼每帝即位世辄立一庙不止於七不列昭穆不定迭毁元皇帝时丞相匡衡御史大夫贡禹始建大议请依典礼孝文孝武孝宣皆以功德茂盛为宗不毁孝宣尊崇孝武历称世宗中正大臣夏侯胜等犹执异议不应为宗至孝成皇帝议犹不定太仆王舜中垒校尉刘歆据不可毁上从其议古人据正重顺不敢私其君若此其至也後遭王莽之乱光武皇帝受命中兴庙称世祖孝明皇帝圣德聦明政参文宣庙称显宗孝章皇帝至孝烝烝仁恩博大庙称肃宗皆方前世得礼之宜自此以下政事多衅权移臣下嗣帝殷勤各欲褒崇至亲而已臣下懦弱莫能执夏侯之直今圣朝尊古复礼以求厥中诚合礼议元帝世在第八光武世在第九故以元帝为考庙尊而奏之孝明遵述亦不敢毁孝和以下穆宗威宗之?皆省去五年而再殷合食于太祖以遵先典议遂施行

魏明帝景初元年夏有司议定七庙冬又奏曰盖帝王之兴既有受命之君又有圣妃协于神灵然後克昌厥世以成王业焉昔高辛氏卜其四妃之子皆有天下而帝挚陶唐商周代兴周人上推后稷以配皇天追述王初本之姜嫄特立宫庙世世享尝周礼所谓奏夷则歌中吕舞大濩以享先妣者也诗人颂之曰厥初生民时维姜嫄言王化之本生民所由又曰閟宫有侐实实枚枚赫赫姜嫄其德不回诗礼所称姬宗之盛其美如此大魏期运继于有虞然崇弘帝道三世弥隆庙祧之数实与周同今武宣皇后文德皇后各配无穷之祚至於文昭皇后膺天灵符诞育明圣功济生民德盈宇宙开诸後嗣乃道化之所兴也寝庙特祀亦姜嫄之閟宫也而未着不毁之制惧论功报德之义万世或阙焉非所以昭孝示後世也文昭庙宜世世享祀奏乐与祖庙同永着不毁之典以播圣善之风於是与七庙议并勒金策藏之金匮

晋怀帝永嘉元年追复武悼杨皇后尊号别立庙神主不配武帝至成帝咸康七年下诏使内外详议卫将军虞谭议曰世祖武皇帝光有四海元皇后应乾作配元后既崩悼后继作至杨骏肆逆祸延大母孝怀皇帝追复?谥岂不以鲧殛禹兴义在不替者乎又太宁二年臣忝宗正帝谱泯弃罔所循按时博谘旧齿以定昭穆与故骠骑将军华恒尚书荀崧侍中荀邃因旧谱参论撰次尊?之重一无改替今圣上孝思只肃禋祀询及羣司将以恢定大礼臣辄思详伏见惠皇帝起居注羣臣议奏列骏作逆谋危社稷引鲁之文姜汉之吕后臣窃以文姜虽庄公之母实为父雠吕后宠树私戚几危刘氏按此二事异於今日昔汉章帝窦后杀和帝之母和帝即位尽诛诸窦当时议者欲贬窦后及后之亡欲不礼葬和帝以奉事十年义不可违臣子之义务从丰厚仁明之称表於往代又见故尚书仆射裴頠议悼后故事称继母虽出追服无改是以孝怀皇帝尊崇?谥还葬峻陵此则母子道全而废事荡革也于时祭於弘训之宫未入太庙盖是事之未尽非义典也若以悼后复位为宜则应配食世祖若以复之为非则谱谥宜阙未有位?居正而偏祠别室者也若以孝怀皇帝私隆母子之道特为立庙者此苟崇私情有亏国典则国谱帝讳皆宜除弃匪徒不得同祀於世祖之庙也会稽王昱中书监庾氷中书令何充尚书令诸葛恢尚书谢广光禄勲留擢丹杨尹殷融护军将军冯怀散骑常侍邓逸等咸从谭议由是太后配食武帝

东晋元帝时有事於太庙尚书右丞锺雅奏曰陛下继承世数於京兆府君为玄孙而今祝文称曾孙恐此因循之失宜见改正又礼祖之昆弟从祖父也景皇帝自以功德为世宗不以伯祖而登庙亦宜除伯祖之文诏曰礼事宗庙自曾孙以下皆称曾孙此非因循之失也义取於重孙可历世共其名无所改也称伯祖不安如所奏

明帝时宗庙始建旧仪多阙或以惠怀二帝应各为世则颍川世数过七宜在迭毁事下太常贺循议以为礼兄弟不相为後不得以承代为世殷之盘庚不序阳甲汉之光武不继成帝别立庙寝使臣下祭之此前代之明典而承继之着义也惠帝无後怀帝承统弟不後兄则怀帝自上继世祖不继惠帝当同殷之阳甲汉之成帝议者以圣德冲远未便改旧诸如此礼通所未论是以惠帝尚在太庙而怀帝复入数则盈八盈八之理由惠帝不出非上祖宜迁也下世既升上世乃迁迁毁对代不得相通未有下升一世而上毁二世者也惠怀二帝俱继世祖兄弟旁亲同为一世而上毁二为一世今以惠帝之崩已毁豫章怀帝之入复毁颍川如此则一世再迁祖位横析求之古义未见此例惠帝宜出尚未轻论况可轻毁一祖而无义例乎颍川既无可毁之理则见神之数居然自八此盖有由而然非谓数之常也既有八神则不得不於七室之外权安一位也至尊於惠怀俱是兄弟自上後世祖不继二帝则二帝之神行应别出不为庙中恒有八室也又武帝初成太庙时正神止七而杨元后之神亦权立一室永熙元年告世祖諡於太庙八室此是苟有八神不拘於七之旧例也又议者以景帝俱巳在庙则惠怀一例景帝盛德元功王基之本义着祖宗百世不毁故议以特在本庙且亦世代尚近数得相容安神而已无逼上祖如王氏昭穆既满终应别庙也以今方之既轻重义异又七庙七世之亲昭穆父子位也若当兄弟旁满辄毁上祖则祖位空悬世数不足何足於三昭三穆与太祖之庙然後成七哉今七庙之义出於王氏从祢以上至於高祖亲庙四世高祖以上复有五世六世无服之祖故为三昭三穆并太祖而七也故世祖郊定庙礼京兆颍川曾高之亲豫章五世征西六世以应此义今至尊继统亦宜有五六世之祖豫章六世颍川五世俱不应毁今既云豫章先毁又当重毁颍川此为庙中之亲惟从高祖已下无复高祖以上二世之祖於王氏之义三昭三穆废阙其二甚非宗庙之本所据承代又违世祖祭征西豫章之意於一王定礼所阙不少

武帝太元十二年郎中徐邈议圆丘郊祀继典无二宣皇帝尝辩斯义而检以圣典爰及中兴备加研极以定南北二郊诚非异学所可轻改也谓仍旧为安武皇帝建庙六世祖三昭三穆宣皇帝创基之主寔为太祖而亲则王考四庙在上未及迁也权虚东向之位也兄弟相及义非二世故当今庙祀世数未足而欲太祖正位则违事七之义矣又礼曰庶子王亦禘祖立庙盖谓支胤授立则亲迎必复京兆府君於今六世宜复立此室则宣皇未在六世之上须前世既迁乃太祖位定耳京兆迁毁宜藏主於石室虽禘祫犹弗及何者传称毁主升合乎太祖升者自下之名不谓可降尊就卑也太子太孙隂室四主储嗣之重升祔皇祖所托之庙世远应迁然後从食之孙与之俱毁明堂方圆之制纲领已举不阙配帝之祀且王者以天下为家未必一邦故周平光武无废於二京也明堂所祀之神积疑莫辩按易殷荐上帝以配祖考祖考同配则上帝亦为天而严父之义显周礼旅上帝者有故告天与郊祀常祀同周四主故并言之若上帝是五帝经文何不言祀天旅五帝祀地旅四望乎侍中车胤议同又曰明堂之制既其难详且乐主於和礼主於敬故质文不同音器亦殊既茅茨广厦不一其度何必守其形范而不弘本从俗乎九服咸宁河朔无尘然後明堂辟雍可崇而修之时朝议多同於是奏行所改

安帝时太庙?尾灾掌祠部臧焘谓着作郎徐广曰昔孔子在齐闻鲁庙灾曰必桓僖也今征西京兆四府君宜在毁落而犹列庙飨此其徵乎乃上议曰臣闻国之大事在祀与戎将营宫室宗庙为首古先哲王莫不致肃恭之诚心尽崇严乎祖考然後能流淳化於四海通幽感於神明固宜详废兴於古典循情礼以求中者也礼天子七庙三昭三穆与太祖而七自考庙以至祖考五庙皆月祭之远庙为祧有二祧享尝乃止去祧为坛去坛为墠有祷然後祭之此宗庙之次亲疎之序也郑玄以为祧者文王武王之庙王肃以为五世六世之祖寻去祧之言则祧非文武之庙矣周之祖宗何云去祧为坛乎明远庙为祧者无服之祖也又远庙则有享尝之礼去祧则有坛墠之殊明世远者其义弥踈也若祧是文武之庙宜同月祭於太祖虽推后稷以配天由功德之所始非尊崇之义每有差降也又礼有以多贵者故传称德厚者流光德薄者流卑又云自上以下降杀以两礼也此则尊卑等级之典上下殊异之文而云天子诸侯俱祭五庙何哉又王祭嫡殇下及来孙而上祀之礼不过高祖推隆恩於下流替诚敬於尊属亦非圣人制礼之意也是以泰始建庙从王氏议以礼父为士子为天子诸侯祭以天子诸侯其尸服以士服故上及征西以备六世之数宣皇虽为太祖尚在子孙之位至於敬祭之日未申东向之礼所谓子虽齐圣不先父食者矣今京兆以上既迁太祖始得居正议者以昭穆未足欲屈太祖於卑坐臣以为非礼典之旨所与太祖而七自是昭穆既足太祖在六世之外非为须满七庙乃得居太祖也议者又以四府君神主宜永同於殷祫臣又以为不然传所谓毁庙之主陈乎太祖谓太祖以下先君之主也故白虎通云禘祫祭迁庙者以其继君之体持其统而不絶也岂如四府君在太祖之前非继统之主无灵命之瑞非王业之基昔以世近而及今则情礼巳远而当长飨殷祫永虚太祖之位求之礼籍未见其可昔永和之初大议斯礼于时虞喜范宣并以渊儒硕学咸谓四府君神主无缘永存於百世或欲瘗之两阶或欲藏之石室或欲为之改筑虽所秉小异而大归是同若宣皇既居羣庙之上而四主禘祫不已则大晋殷祭长无太祖之位矣夫理贵有中不必过厚礼与世迁岂可顺而不断故臣子之情虽笃而灵厉之谥弥彰追远之怀虽切而迁毁之礼为用岂不有心於加厚顾礼制不可踰尔石室则藏於庙北改筑则未知所处虞主所以依神神移则有瘗埋之礼四主若飨祀宜废亦神之所不依也准傍事例宜同虞主之瘗埋然经典难详羣言纷错非臣卑浅所能折中时学者多从焘议竟未施行

宋少帝即位初司空徐羡之尚书令傅亮等上疏曰臣闻崇德明祀百王之令典宪章天人自昔之所同虽因革殊时质文异世所以本情笃教其揆一也伏惟高祖武皇帝允协灵只有命自天弘日静之勤立蒸民之极帝迁明德光宅八表太和宣被玄化遐通陛下以圣哲嗣徽道孚万国祭礼久废思光鸿烈飨帝严亲今实宜之高祖武皇帝宜配天郊至於地只之配虽礼无明文先代旧章每所因循魏晋故典足为前式谓武敬皇后宜配北郊盖述怀以追孝跻圣敬於无穷对越两仪允洽幽显者也明年孟春有事於二郊请宣摄内外详依旧典诏可

文帝元嘉六年太学博士徐道娱上议曰伏见太庙烝尝仪注皇帝行事毕出便坐三公已上献太祝送神于门然後至尊还拜百官赞拜乃退谨寻清庙之道所以肃安神也礼曰庙者貌也神灵所冯依也事亡如存若常在也既不应有送神之文自陈豆荐俎车驾至止竝弗奉迎夫不迎而送送而後辞闇短之情实用未逹按时人私祠诚皆迎送由於无庙庶感降来格因心立意非王者之礼也仪礼虽太祝迎尸于门此乃延尸之仪岂是敬神之典恐於礼有疑谨以议上有司奏下礼官详判博士江邃议在始不迎明在庙也卒事而送节孝思也若不送而辞是舍亲也辞而後送是遣神也故孝子不忍违其亲又不忍遣神是以祝史送神以成烝尝之义博士贺道期议乐以迎来哀以送往祭统迎牲而不迎尸诗云钟鼓送尸郑云尸神象也与今仪注不迎而後送若合符契博士荀万秋议古之事尸与今之事神其义一也周礼尸出送于庙门拜尸不顾诗云钟鼓送尸则送神之义其来久矣记曰迎牲而不迎尸别嫌也尸在门外则疑於臣入庙中则全於君君在门外则疑於君入庙则全於臣是故不出者明君臣之义邃等三人谓旧仪为是唯博士陈珉同道娱议参详邃等议虽未尽然皆依拟经礼道娱珉所据难从今衆议不一宜遵旧体诏可

孝武帝孝建元年六月癸巳八座奏刘义宣臧质于时犯滔天作戾连结淮岱谋危宗社质反之始戒严之日二郊庙社皆已遍陈其义宣为逆未经同告舆驾将发丑徒氷消质既枭悬义宣禽获二寇俱殄并宜昭告检元嘉三年讨谢晦之始普告二郊太庙贼既平荡唯告太庙太社不告二郊礼官博议太学博士徐宏孙勃陆澄议礼无不报始既遍告今贼巳禽不应不同国子助教苏瑺生议按王制天子巡狩归假于祖祢又曾子问诸侯适天子告于祖奠于祢命祝史告于社稷宗庙山川告用牲币反亦如之诸侯相见反必告于祖祢乃使祝史告至于前所告者又云天子诸侯将出必以牲帛皮圭告于祖祢反必告寻天子诸侯虽事有大小其礼略均告出告至理不得殊郑云出入礼同其义甚明天子出征类于上帝推其所告者归必告至则宜告郊不复容疑元嘉三年唯告庙社未详其义或当以礼记唯云归假祖祢而无告郊之辞果立此义弥所未逹夫礼记残缺之书本无备体折简败字多所缺略正应推例求意不可动必徵文天子反行告社亦无成记何故告郊独当致嫌但出入必告盖孝敬之心既以告归为义本非献捷之礼今舆驾竟未出宫无容有告至之文若陈告不行之礼则为未有前准愚谓祝史致辞以昭诚信苟其义舛于礼自可从实而阙臣等参议以应告为允宜并用牲告南北二郊太庙太社依旧公卿行事诏可

二年正月庚寅有司奏今月十五日南郊寻旧仪庙祠至尊亲奉以太尉亚献又庙祠行事之始以酒灌地送神则不灌而郊初灌同之於庙送神又灌议仪不同於事有疑辄下礼官详正太学博士王祀之议按周礼大宗伯佐王保国以吉礼事鬼神只禋祀昊天则今太常是也以郊天太常亚献又周礼外宗云王后不与则赞宗伯郑元云后不与祭宗伯摄其事又说云君执圭瓒祼尸大宗伯执璋瓒亚献中代以来后不庙祭则应依礼大宗伯摄亚献也而今以太尉亚献郑注礼月令云三王右司马无太尉太尉秦官也盖世代弥久宗庙崇敬摄后事重故以上公亚献又议履时之思情深於霜露室户之感有怀於容声不知神之所在求之不以一处郑注仪礼有司云天子诸侯祭於祊而绎绎又祭也今庙祠阙送神之祼将移祭於祊绎明在於留神未得而杀礼郊庙祭殊故灌送有异太常丞朱膺之议按周礼大宗伯使掌典礼以事神为上职总祭祀而昊天为首今太常即宗伯也又寻袁山松汉百官志云郊祀之事太尉掌亚献光禄掌三献太常每祭祀先奏其礼仪及行事掌赞天子无掌献事如仪志汉亚献之事专由上可不由秩宗贵官也今宗庙太尉亚献光禄三献则汉仪也又贺循制太尉由东南道升坛明此官必预祭古礼虽由宗伯然世有因革上司亚献汉仪所行愚谓郊祀礼重宜同宗庙且太常既掌赞天子事不容兼又寻灌事礼记曰祭求诸隂阳之义也殷人先求诸阳乐三阕然後迎牲则殷人後灌也周人先求诸隂灌用鬯逹於渊泉既灌然後迎牲则周人先灌也此谓庙祭非谓郊祠案周礼天官凡祭祀赞王祼将之事郑注云祼者灌也唯人道宗庙有灌天地大神至尊不灌而郊未始有灌於礼未详渊儒注义炳然明审谓今之有灌相承为失则宜无灌通关八座丞郎博士并同膺之议尚书令建平王宏重参谓膺之议为允诏可

大明二年二月庚寅有司奏皇代殷祭无事於章后庙高堂隆议魏文思后依周姜嫄庙禘祫及徐邈答晋宣太后殷荐旧事使礼官议正博士孙武议按礼记祭法置都立邑设庙祧坛墠而祭之乃为亲疏多少之数是故王立七庙远庙为祧郑云天子迁庙之主昭穆合藏於祧中祫乃祭之王制曰祫禘郑云祫合也合先君之主於祖庙而祭之谓之祫三年而夏禘五年而秋祫谓之五年再殷祭又禘大祭也春秋文公二年大事于太庙传曰毁庙之主陈于太祖未毁庙之主皆升合食太庙传曰合族以食序以昭穆祭统曰有事于太庙则羣昭羣穆咸在不失其伦今殷祠是合食太祖而序昭穆章太后既屈於上不列正庙若迎主入太庙既不敢配列於正序又未闻於昭穆之外别立为位若徐邈议今殷祠就别庙奉荐则乖禘祫大祭合食序昭穆之义邈云隂室四殇不同祫就祭此亦其义也丧服小记殇与无後从祖祔食祭法王不祭殇郑玄云祭适殇於庙之奥谓之隂厌既从祖食於庙奥是殇有位於奥非就祭别宫之谓今章太后庙四时飨荐虽不於孙止若太庙禘祫独祭别宫与四时烝尝不异则非禘大祭之义又无取於祫合食之文谓不宜与太庙同殷祭之礼高堂隆答魏文思后依姜嫄庙禘祫又不辨祫之义而改祫大飨盖有由而然耳守文浅学惧乖礼衷博士王爕之议按禘小祫大礼无正文求之情例如有推寻祫之为名虽在合食而祭典之重於此为大夫以孝飨亲尊爱同极因殷荐太祖亦致盛祀於小庙譬有事于尊者可以及卑故高堂隆所谓独以祫故而祭之也是以魏之文思晋之宣后虽并不序於太庙而犹均禘於姜嫄其意如此又徐邈所引四殇不祫就而祭之以为别飨之例斯其证矣愚谓章皇太后庙亦宜殷荐太常丞孙缅议以为祫祭之名义在合食守经据古孙武为详窃寻小庙之礼肇自近魏晋之所行足为前准高堂隆以祫而祭有附情敬徐邈引就祭四殇以证别飨孙武据殇祔於祖谓庙有殇位寻事虽同庙而祭非合食且七庙同宫始自後汉礼之祭殇各祔厥祖既豫祫则必异庙而祭愚谓章庙殷荐推此可知祠部朱膺之议閟宫之祀高堂隆赵怡竝云周人祫岁俱祫祭之魏晋二代取则奉荐名儒逹礼无相讥非不諐不忘率由旧章愚意同王爕之孙缅议诏曰章皇太后追尊极号礼同七庙岂容独阙殷荐隔兹盛祠閟宫遥祫既行有周魏晋从飨式范无替宜述附前典以宣情敬

五年四月庚子诏曰昔文德在周明堂崇祀高烈惟汉汶邑斯尊所以职祭罔諐气令斯正鸿名称首济世飞声朕皇考太祖文皇帝功耀洞元圣灵昭俗内穆四门仁济羣品外薄八荒威憺殊俗南脑劲越西髓刚戎裁礼兴稼穑之根张乐协四气之纪匡饰坟序引无题之外旌延宝臣尽盛德之范训深劭农政高刑厝万物棣通百神荐祉动协天度下沿地德故精纬上灵动殖下瑞诸侯轨道河清海夷朕仰凭洪烈入子万姓皇天降佑迄将一纪思奉扬休德永播无穷便可祥考姬典经始明堂宗祀先灵式配上帝诚敬克展幽显咸秩惟怀永远感慕崩心有司奏伏寻明堂辟雍制无定文经记参差传说乖舛名儒通哲各事所见或以为名异实同或以为名实皆异自汉暨晋莫之能辨周书云清庙明堂路寝同制郑玄注礼义生於斯诸儒又云明堂在国之阳丙巳之地三里之内至於室宇堂个户牖逹向世代湮缅难得该详晋侍中裴頠西都硕学详考前载未能制之以为尊祖配天其义明着庙宇之制理据未分直可为殿以崇严纪其余杂碎一皆除之参详郑玄之注差有准据裴頠之奏窃谓可安国学之南地实爽垲平畅足以营建其墙宇规范宜拟则太庙唯十有二间以应朞数依汉汶上图仪设五帝位太祖文皇帝对飨祭皇天上帝虽为差降至於三载恭祀理不容异自郊徂宫亦宜共日礼记郊以特牲诗称明堂羊牛吉蠲虽同质文殊典且郊有燔柴堂无禋燎则鼎俎彛簋一依庙礼班行百司搜材简工权置起部尚书将作大匠量物商程克今秋缮立乃依頠议但作大殿屋雕画而已无古三十六户七十二牖之制

九月甲子有司奏南郊祭用三牛庙四时祠六室用二牛明堂肇建祠五帝太祖文皇帝配未详祭用几牛太学博士司马兴之议案郑玄注礼记大传称孝经郊祀后稷以配天配灵威仰也宗祀文王於明堂以配上帝配五帝也夫五帝司方位殊功一牲牢之用理无差降太祖文皇帝躬成天地则道兼覆载左右羣生则化洽四气祖宗之称不足彰无穷之美金石之音未能播勲烈之盛故明堂聿修圣心所以昭玄极泛配宗庙先儒所以得礼情愚管所见谓宜用六牛博士虞龢议祀帝之名推五而所生之实常一五德之帝迭有休王各有所司故有五室宗祀所主要随其王而飨焉主一配一合用二牛祠部郎顔奂议祀之为义并五帝以为言帝虽云五牲牢之用谓不应过郊祭庙祀宜用二牛

南齐高帝建元元年七月有司奏郊殷之礼未详郊在何年复以何祖配郊殷复在何时未郊得先殷与不明堂亦应与郊同年而祭不若应祭者复有配与无配不祀者堂殿职僚毁置云何八座丞郎通关博士议曹郎中裴昭明仪曹郎中孔逿议今年七月宜殷祠来年正月宜南郊明堂并祭而无配殿中郎司马宪议南郊无配飨祠如旧明堂无配宜殷废祀其殷祠同用今年十月右仆射王俭议案礼记王制天子先祫後时祭诸侯先时祭後祫春秋鲁僖二年祫明年春禘自此以後五年再殷礼纬稽命徵曰三年一祫五年一禘经记所论禘祫与时祭其言详矣初不以先殷後郊为嫌至於郊配之重事由王迹是故杜林议云汉业特起不因缘尧宜以高帝配天魏高堂隆议以舜配天蒋济云汉时奏议谓尧巳禅舜不得为汉祖舜亦巳禅禹不得为魏之祖今宜以武皇帝配天晋宋因循即为前式又案礼及孝经援神契并云明堂有五室天子每月於其室聼朔布教祭五帝之神配以有功德之君大戴礼记曰明堂者所以明诸侯尊卑也许慎五经异义曰布政之宫故称明堂明堂盛貌也周官匠人职称明堂有五室郑玄云周人明堂五室帝一室也初不闻有文王之寝郑志赵商问云说者谓天子庙制如明堂是为明堂即文庙邪郑答曰明堂主祭上帝以文王配耳犹如郊天以后稷配也袁孝尼云明堂法天之宫本祭天帝而以文王配配其父於天位则可牵天帝而就人鬼则非义也泰元十三年孙耆之议称郊以祀天故配之以后稷明堂以祀帝故配之以文王由斯言之郊为皇天之位明堂即上帝之庙徐邈谓配之为言必有神主郊为天坛则堂非文庙史记云赵绾王臧欲立明堂于时亦未有郊配汉又祀汾隂五畤即是五帝之祭亦未有郊配议者或谓南郊之日巳旅上帝若又以无配而特祀明堂则一日再祭於义为黩案古者郊本不共日蔡邕独断曰祠南郊祀毕次北郊又次明堂高庙世祖庙谓之五供马融云郊天之祀咸以夏正五气用事有休有王各以其时兆於方郊四时合岁功作相成亦以此月总旅明堂是则南郊明堂各日之证也近代从省故与郊同日犹无烦黩之疑何者其为祭虽同所以致祭则异孔晁云言五帝佐天化育故有从祀之礼旅上帝是也至於四郊明堂则是本祀之所譬犹功臣从飨岂复废其私庙且明堂有配之时南郊亦旅上帝此则不疑於共日今何故致嫌於同辰又礼记天子祭天地四方山川五祀岁徧尚书尧典咸秩无文诗云昭事上帝聿怀多福据此诸义则四方山川犹必享祀五帝大神义不可略魏文帝黄初二年正月郊天地明堂明帝太和元年正月以武皇帝配天文皇帝配上帝然则黄初中南郊明堂皆无配也又郊日及牲色异议纷然郊特牲云郊之用辛周之始郊也卢植云辛之为言自新絜也郑玄云用辛日者为人当斋戒自新絜也汉魏以来?丁?巳而用辛常多考之典据辛日为允郊特牲又云郊牲币宜以正色缪袭据祭法云天地騂犊周家所尚魏以建丑为正牲宜尚白白虎通云三王祭天一用夏正所以然者夏正得天之数也魏用异朔故牲色不同今大齐受命建寅创历郊庙用牲一依晋宋谓宜以今年十月殷祀宗庙自此以後五年再殷来年正月上辛有事南郊宜以共日还祭明堂又用次辛飨祀北郊而并无配牺牲之色率由旧章诏可明堂可更详有司又奏明堂寻礼无明文唯以孝经为正窃寻设祀之意盖为文王有配则祭无配则止愚谓既配上帝则以帝为主今虽无配不应阙祀徐邈近代硕儒每所折衷其云郊为天坛则堂非文庙此实明据内外百司立议巳定如更询访终无异说傍儒依史竭其管见既圣旨惟疑羣下所未敢详废置之宜仰由天鉴诏依旧

四年世祖即位其秋有司奏寻前代嗣位或於前郊年或别始晋宋以来未有画一今年正月巳郊未审明年应南北二郊祀明堂与不依旧通关八座丞郎博士议尚书令王俭议案奏为诸侯杂祀诸畤始皇并天下未有定祠汉高受命因雍四畤而起北畤始祠五帝未定郊丘文帝六年新垣平议初起渭阳五帝庙武帝初至雍郊见五畤後常三岁一郊祠雍元鼎四年始立后土祠於汾隂明年立太一祠於甘泉自是以後二岁一郊与雍更祠成帝初即位丞相匡衡於长安定南北郊哀平之际又复甘泉汾隂祠平帝元始五年王莽奏依匡衡议还复长安南北二郊光武建武二年定郊祀兆於洛阳魏晋因循率由汉典虽时或参差而类多间岁至於嗣位之君参差不一宜有定制检晋明帝太宁五年南郊其年九月崩成帝即位明年改元即郊简文咸安二年南郊其年七月崩孝武即位明年改元亦郊宋元嘉三十年正月南郊其年二月崩孝武嗣位明年改元亦郊此则二代明例差可依放谓明年正月宜飨祀二郊?祭明堂自兹厥後依旧间岁尚书领国子祭酒张绪等十七人并同俭议诏可

历代名臣奏议卷十四








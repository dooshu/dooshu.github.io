○请限进士帖式字数奏（太和三年八月礼部）

进士举人，先试帖经，并略问大义，取经义精通者。次试议、论各一首，文理高者便与及第。其所试诗、赋并停者。伏请帖大经各十帖，通五、通六为及格。所问大义，便於习大经内，准各明经例问十条，仍对众试口义。伏惟新制进士，略问大义，缘初厘革，今且以通三、通四为格，明年以後，并依明经例。其所试议、论，请各限五百字已上为式。


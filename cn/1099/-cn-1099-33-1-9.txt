○朵顏三衞入貢疏 【 三衛入貢】

照得近該瓦剌也先續差使臣察赤輕等二十七名來京進貢、該宣府總兵官紀廣等、問討鐵牌看驗說無止有番書一紙、差伊帶領朵顏三衞達子來、因為阿魯台和寧王的跟腳在三衞來取不與著軍馬、來收三衞、如今放回、怕邊上人驚、差我領他每來　朝、見今三衞老小車輛、盡在小黃河牛頭山一帶住劄打圍等因本部巳經覆奏通行隄備去後、今照朵顏三衞達子、素號驍悍。叛服不常。不恥敗亡。敢為剽掠。觀勢強弱。以為從違。先因也先犯邊各種部落多有結連往往在於近邊去處潛藏出沒。剽掠人畜。其為邊患不可勝言。既被也先收捕。今又放令回還名為在邊住種其實奸詐難測安知不為也先腹心而為我邊患害况小黃河牛頭山一帶。正係虜寇出入要途。不可不備。今既察赤輕帶領來朝。若使待之如常。置之不問。非惟不足以發其奸。抑且不足以弭其患。合無令通事都督僉事昌英等、將察赤輕帶來朵顏三衞使臣嚴加曉諭、備述先前擾邊之罪、　朝廷恩同天地、因其臣順來朝一切不問、處置三衞當在寬嚴之間只得如此爾等當感恩思報毋蹈前非、仍請　勑令其賫回、曉諭朵顏三衞頭目人等、爾等蒙國恩、開設衞分。享有官爵。務要敬順　天道。尊事朝廷。鈐束部落。以為我藩籬。若有外寇侵擾。必須奮勇勦殺。如有貳心。必不容貸。如此庶使恩威得以並行。夷虜知所感懼。


○奉命进录历代事宜疏

臣等先奉进止，令检寻历代至国朝已来圣帝明王忠臣义士君臣合体事迹可观者，检五十条进呈，欲於御座置屏风观览者。伏以自（阙一字）圣王，皆忧勤庶政，未尝不取鉴於前代，致理於当时。昔太宗亦命魏徵等博采历代事迹，撰《群书政要》，致在坐侧，常自省阅，书於《国史》，著为不刊。今陛下以天纵圣姿，日慎一日，精求道理，容纳直言，犹更参验古今，鉴美恶，朝夕观览，取则而行，诚烈祖之用心，必致贞观之盛理。臣等谨依撰录，都五十条，贤愚成败，勒为两卷，随状进上。其《群书政要》，是太宗之书，其中事迹周备。伏望圣听日新，成不讳之朝，致无为之化。


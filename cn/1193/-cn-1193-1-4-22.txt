理性命第二十二

厥彰厥微，匪灵弗莹。此言理也。阳明阴晦，非人心太极之至灵，孰能明之。刚善刚恶，柔亦如之，中焉止矣。此言性也。说见第七篇，即五行之理也。二气五行，化生万物。五殊二实，二本则一。是万为一，一实万分。万一各正，小大有定。此言命也。二气五行，天之所以赋受万物而生之者也。自其末以缘本，则五行之异，本二气之实，二气之实，又本一理之极。是合万物而言之，为一太极而已也。自其本而之末，则一理之实，而万物分之以为体。故万物之中，各有一太极，而小大之物，莫不各有一定之分也。此章十六章意同。


白玉蟾　秋思

滴尽池荷无奈雨，吹翻井叶可怜风。

溪毛山骨犹无恙，尚有芦花对蓼红。

白玉蟾

白玉蟾　秋思

苍崖高处云濛濛，云气深中有碧鸿。

万里青霄飞径度，依然又掠西风去。

此时桂花开未开，故人不来鸿雁来。

一瞬四方无觅处，不堪回首潇湘路。

我方拄颊吟夕烟，徘徊欲赋空茫然。

故人有酒坐秋夕阳，似我两地遐相忆。

一写此诗聊问秋，江枫岸柳替人愁。

纵然对面亦如梦，幽情付在玉三弄。

玉笛凄凉远不闻，不念山中有白云。

白玉蟾

白玉蟾　秋思

万蠢惧寒皆向蛰，千岩凉风舞黄叶。

雨痕印水如撮缬，虫声入夜如弹镊。

酒浇心绪转悽怆，带减腰围增瘦怯。

梦向西湖采芙蓉，觉来山外青猿泣。

白玉蟾


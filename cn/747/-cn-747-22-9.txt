○录京城囚制

五刑之用，以禁奸慝；三宥之设，以矜愚耄。朕永康四海，忧在兆人，俾遵大化，爰措庶狱。而愚妄之辈，抵犯或闻，向隅可哀，当宁兴轸。今天地既肃，申严在命，时分其令，罪则无留。载怀幽犴，思布生德，宜崇减死之恩，式明宥过之典。其京城内犯罪人等，时令按覆。其中造伪头首，及谋杀人断死者，决一百，配流岭南恶处。杂断罪死者，决一顿，免死配流远处。杂犯流移者，各减一等。杖罪已下并免。


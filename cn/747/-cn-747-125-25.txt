○求直言诏

朕暇日观书，见前代名臣，议时政得失，皆直指其事，不尚枝词。举一善必适其材，惩一恶必当其咎，故能中外无壅，悔吝不生。居上者听之而不疑，在下者言之而无罪。嘻，埋轮都亭，恶梁冀也；陈尸下室，进蘧瑗也。曹参期狱市无挠，充国议屯田之制。李勉嫉恶，谓卢杞为奸邪；诗人乐善，美张仲之孝友。皆明述臧否，端若贯珠，时主闻之，可以区别。施於臣僚，得事君尽忠之义；用之邦国，有从谏如流之称。爰自近朝，颇亏公道。上封事者，言无可采；议刑罚者，事不酌中。论阿党则莫显姓名，述正直则曾无按据，卒岁延纳，终无可观。为臣事君，不当如是。今後每遇入阁，其待制官候对，及文武臣僚非时所上章疏，并须直书其事，不得隐情。但云某人有文，某人有武，某人晓钱谷，某人能理人。某处所官吏因循，某州县刑狱冤滥，某事利於国而未举，某事害於民而未除，经营四方者术策何施？裨赞万机者阙遗何补？何人谠正之士？何人诈伪之端？苟上下同心，则纲纪有序。当寡昧求理之际，适贤良献可之时，当极言之，朕自详览。黜陟二柄，期於必行。咨尔群僚，各体深意。其待制候对官，今後於文班内论次充，不在只取刑法官。


◎吴元长

厦门吴元长家巨富，告贷者有求辄应，或百金，或数百金，积券盈箧。适病间默思，劳劳计较，将为子孙福，适为子孙祸。爰召逋债之家诣视焚券，示不责偿也。捐资数千，充人浯江书院，束修、薪水、生童膏火之费，皆取资焉。是年开期，第一课为东里子产题，及甄别甲乙童卷上取，其长子漪澜文亦与焉。道光庚寅岁，澜赴郡应院试，恰是书院开课题。澜恍惚神助，一挥而就，遂以是获隽入邑庠。盖利物修福，非如此显示果报，不见造物之奇也。


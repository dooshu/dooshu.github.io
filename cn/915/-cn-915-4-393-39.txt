◇荆州文学记官志

有汉荆州牧曰刘君，稽古若时，将绍厥绩，乃称曰：於先王之为世也，则象天地，轨仪宪极，设教导化，叙经志业，用建雍泮焉，立师保焉。作为礼乐，以作其性；表陈载籍，以持其志。上知所以临下，下知所以事上，官不失守，民听无悖，然后太阶平焉。夫文学也者，人伦之守，大教之本也。乃命五业从事宋衷所作文学，延朋徒焉，宣德音以赞之降嘉礼以劝之，五载之间，道化大行，耆德故老綦母阖等负书荷器，自远而至者三百有馀人。于是童幼猛进，武人革面，总角佩Δ，委介免胄，比肩继踵，川逝泉涌，如也，竞竞如也。遂训六经，讲礼物，谐八音，协律吕，修纪历，理刑法，六路咸秩，百氏备矣。夫《易》惟谈天，入神致用，故《系》称旨远辞文，言中事隐，韦编三绝，固哲人之骊渊也。《书》实纪言，而诂训庄昧，通乎《尔雅》，则文意晓然，故子夏叹《书》，昭昭若日月之明，离离如星辰之行，言昭灼也。《诗》主言志，诂训周书，ゼ风裁兴，藻词谲喻，温柔在诵，最称衰矣。《礼》以立体据事，章条纤曲，执而后显，采缀生言，莫非宝也。《春秋》辨理，一字见义，五石六，以详备成文，雅门两观，以先后显旨，婉章志晦，原已邃矣。《尚书》则览文如诡，而寻理则畅。《春秋》则观辞立晓，而访义方隐。此圣文殊致，表裹之异体者也。

天降纯嘏，有所授。臻于我君，受命既茂。南牧是建，荆衡作守。时迈淳德，宣其丕繇。厥繇伊何？四国交阻。乃赫斯威，爰整其旅。虔夷不若，屡戡寇侮。诞启洪轨，敦崇圣绪。典坟既章，礼乐咸举。济济绅，盛兹阶宇。祁祁髦俊，亦集爰处。和化音畅，休徵时叙。品物宣育，百谷繁芜。勋格皇穹，声被四宇。（《艺文类聚》三十八，《御览》六百八）


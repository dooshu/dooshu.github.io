第六卷


《燕都日纪　无名氏》

●龙辑《纪闻》已毕，且付剞劂矣。复有传来《燕都日纪》一册，不知出自谁手，其叙事颇详，多前所未闻，且云出于目击，自三月朔迄四月十三，凡四十二日事。并刻，以备史臣参酌之用。

三月初一日，昌平兵变，京师戒严。

初二日，闻山陕之民降贼殆遍，独榆林镇兵发愤力战，歼贼甚多，卒被屠戮，抚臣冯师孔死之。【冯师孔死封疆】

初三日，奉旨守城。凡勋卫科道等官，分守九门，盘诘出入。是日，加辅臣魏藻德兵部尚书，往南调兵；方岳贡户部尚书，往南督饷。不果行。放首辅陈演、次辅蒋德璟回籍，演、璟不敢出城。

初四日，召对百官。遣襄城伯李国桢练京营兵【此时方练兵，晚矣！】，守西直门。

初五日，报督师辅臣李建太病【此病非药可治】，兵士逃亡略尽。又遣太监杜之秩、总兵唐通协守居庸关，发内帑数万充饷。

初六日，会议江南总督，并练兵输饷事宜，廷臣举旧司马张国维从之，进总兵左良玉、唐通、吴三桂、黄得功伯爵总兵，刘泽清、郑之龙都督世袭。总宪李邦华奏请东宫抚军江南，兵科光时亨贼臣！驳止之。邦华之请，大是，而科臣沮之何也？

初七日，陷大同。

初八日，陷宣府。是日，闻抚臣蔡懋德被难。

初九日，破阳和地方。官民望风迎附，无一格斗者【可叹！】。是日，大司马张国维单骑南行。

初十日，拨马飞报贼信益急，戒备尤严。特旨进太康伯张国纪【无聊之■】、嘉定伯周奎为侯，馀升奖有差【张、周进爵亦以助饷故】。借饷及万者建坊，百官相率议助，有以衙门分任者，有以省直汇集者，内官莫不蠲输，仅数十万。

十一日，颁罪己之诏【惜其已晚】张示各处。

十二日，召对翰林院等官，特授编修陈名夏、兵科都给事中兼户科，魏学濂、方以智、周钟俱有条议。是日，顺天抚臣杨鹗出巡避贼，督学陈纯德按临遵化，亦中道逃回。

十三日，增各门兵，兵饷措处益艰，人止给钱一百可怜，兵心益懈。

十四日，起复内臣曹化淳。化淳经事故璫魏忠贤，奏言「忠贤若在，时事必不至此」。上恻然，传谕收葬忠贤骸骨。【忠贤之骨尚可收，何不召用冯涿州耶？】

十五日，报居庸关破，唐通、杜之秩迎降，抚臣何谦被执，死之。【何谦死封疆】

十六日，黎明破昌平州，焚十二陵享殿，分兵劫通州粮储【一路无备，可恨！】。诸营自沙河而进，直犯平子门，终夜焚掠，火光烛天。

十七日，上召对司马张晋彦，令调兵勤王。司农吴履中议各犯官捐赀赎罪，诸臣束手无策。上泣下，诸臣亦相向泣而已【贼岂怕哭？】。是日，改授科道官【贼岂怕科道？】十八员，分守九门。

十八日，上传取箭帘数千，挂于紫金城内，内官不论大小老幼【贼岂怕内官？】，悉派九门，以充城探。先是，连旬天气阴惨，日色无光，是日大风骤雨、冰雹雷电交至，人情愁惑更甚。九门闭塞，炮声不绝，或云内外交通可恨！，不入铅弹，惟有空响，一人不伤【监督勋卫何在？】。午后，贼犯章义门益急，先于逃兵中混入贼兵数百，城中伏发，我兵惊溃，门遂破。各守城勋卫逃免【勋卫可逃乎？】御史王章被杀王章死难。是夜，上同司礼监微行前门，见事且危甚，步至成国公府中，门役以赴席未归辞【想赴贼迎风酒筵矣，丧心至此，吾恨不寸磔之！】，怆然大叹，回宫时已夜分矣。闻公主亦奔至嘉定府中，阍人不敢传，仍还宫内。宫人望外狂窜，哭声不绝。

十九日，平明，寂然无声。微雨后，雾障迷目。喧传襄城伯已被贼擒，圣驾出城，百官俱易服谋遁。顷之，遥见守陴卒纷纷下坠，或折足破头，绝而复苏，皆言西兵来矣。贼将刘宗敏、李过设云梯率骁勇先登，京城遂陷。西进德胜门，东进齐化门，南进正阳门，沿城皆火器，兵卒不见一人。贼众填塞街衢，搜索骡马，儿童妇女哭声震天。日午，贼首李自成拥骑入大明门，前导皆山、陕西降贼官，约三四百人，遂进紫金门，亲发一矢，意有所卜，却中承天门檐上，投首垂弓，色甚不乐，识者知其无成矣。伪权将军刘宗敏、李过，伪果毅将军马岱、谷大成、贺某、白广恩、祖光先、张某、田某、郭某、官抚民、梁甫、姜襄、戈某、王某，皆贼结义兄弟，飞骑出入皇极殿前。民间畏死，俱破帽衫，或以羊裘易一破布袄，更索贴钱者，面帖「顺民」二字，继而又书「永昌元年」，或又书「顺天王万万岁」【丑态极矣！】，庶几免祸，然免者十无一二。若耻恋妻孥财帛，则无不被其屠戮者，勋戚尤甚【如此丑行被人觑见，直作万世笑柄矣！】。伪将移住各府，即全家夷没。驸马巩永固、新乐侯刘文炳阖门自尽【可谓无忝】，不受其辱；无耻缙绅亦面帖「顺民」二字，杂处长班家人中，苟延一息。独大司农倪元璐愤激恸哭，冠带北面再拜，自缢中堂【不愧一生名节】，凛然如生，贼众见之惊拜【贼亦有良心】，不敢复入。继而自缢者，左中允刘理顺、简讨汪伟。贼杀伤官民何啻数万，沟渠坑堑血肉皆满，民间亦多有乘机报怨者，伪权将军出令安民，禁擅杀，间有枭示，竟不能止；缚去养马烧火者无算。至夜，淫纵尤甚，诸贼将挟妓招童，欢呼达旦，稍忤其意者立死。

二十日，李贼出示安民，悬赏购先帝、爵伯，白金万两。是午得报，先帝于宫后煤山阁内自缢，司礼监王之俊从死【从死者止内臣一人，无怪此辈平日诩诩自矜，藐视绅衿也】，血书云「止因失守封疆，无颜冠履正寝」，末云「朕之骤失天下，皆因贪官污吏平日堕坏，文臣不合心，武臣不用命，文武俱可杀，百姓不可伤」等语。先后亦自尽宫中。

东宫及永、定二王俱被执，是日殉节者，总宪李邦华、佥宪施邦曜愤愤自尽，有绝命书；宫詹马世奇、周凤翔自缢，两家妾亦从死【在朝诸臣不如妇人】；太常卿吴麟徵自缢，海甯孝廉祝渊收其尸【一义士】；铨司许直、职方司金铉皆缢死。

二十一日，襄城伯李国桢入见贼，以头触阶，苦诤三大事：一诤祖宗陵寝不可发掘，一诤先帝骸骨须葬以天子礼，一诤太子、诸王不可杀害【大义凛凛】，贼尽从之。后襄城伯候先帝山陵毕，遂自缢死何其从容也！。是日殉节者，大学士范景文投井死；大理卿淩义渠夫妇同缢死；少司寇孟兆祥、新进士孟章明父子同缢死；太仆卿申佳胤、都掌科吴甘来、御史陈纯德、陈良谟皆自尽大艰大难；车驾司成德哭先帝前，触阶死【烈甚！】。是日，伪丞相牛金星出示：凡文武百官，俱要各报职名，以凭量材擢用。不报者，即以军法从事，房主连坐。

廿二日，各官亲到伪丞相府投报职名，皆著囚服【一死不为？何苦如此】，魂惊魄战，面如土色，贼众唾骂鞭笞【该！】，惨不忍言。贼将李占周府，刘占田府，威令甚严；商贾仍令开市，毋闭；军士掠杀者，立斩；最轻亦断手折足、劓鼻截耳；城上兵亦不许私下。人情稍安。

廿三日早，文武百官囚服立午门外，约四千馀人，旧司礼监王德化从内哭出，见百官愤甚，大骂【一内臣从死，一内臣骂逆，殊可叹。□勿语阉寺中无人也】；适遇张缙彦，奋臂痛殴，须髯尽拔，诸臣或哭或俯首而已，或谋群聚叩头，乞葬先帝；然襄城伯先已言之矣。至晚，伪丞相牛方出，踞地而坐，大笑【故为骄态，自应得此】，将缙绅便览乱点，一唱不应，即以军法定罪【处法亦妙】。间有呼名不应【或素识，或有夤缘】，亦送吏政府者，总不及百人。其馀每一官，著马兵二名，押送西四牌楼，鱼贯飞驰。官犯俱反接急跳，稍迟，即将刀背乱斫【畅】，至有仆地晕倒，踹作肉泥者。时风急天黑，各官谓无复生理，相顾泣下如雨【在朝泣，赴四牌楼又泣，诸绅可谓善哭】，忽传伪令，百官俱送刘将军发落，仍著马兵押回贼营，昏黑宛转，惨毒更倍。是夜桎梏严酷，虽同官至戚，声息对面不相闻。【如此光景，生不如死】

廿四日，平旦，唱名派赃，多则数万，少亦千计，发李、戈两伪将。严刑追比，有炮烙、脑箍、夹棍诸具，血肉满前，以资笑乐。是日，改各衙门名色：六部为六政府，司马为从事，六科为谏议，十三道为直指谏；翰林院为弘文院，太仆寺为验马寺，尚宝司为尚玺司；巡抚为节度使，兵巡为防御使，知府为尹，知州为牧，知县为令；正总兵马为权，副总兵马为制。

伪吏政：大堂宋企郊，文选兼文谕院顾君恩，文选杨枝起，考功郭万象，验封熊文举，稽勋侯佐，司务叶澍；伪户政：大堂杨王休，少堂张磷然，从事金震生、介松年【诸公表表如此】；伪礼政：大堂巩焴，少堂梁兆旸，仪制王某，祠祭李森先，从事吴之琦、刘大巩，精膳许作梅；伪兵政：大堂侯恂，少堂杨士聪、左懋泰，职方傅景星，车驾沈元龙、吴刚思；伪刑政：大堂安兴民，少堂李振声；伪工政：大堂黎志升，少堂叶初春，从事孙节、施凤仪、缪沅，司务魏学濂；通政王；大理卿吴家周，太常卿刘昌、寺丞项煜，光禄卿李元鼎，验马卿宋学顕；【一班好声气】伪弘文馆修撰：韩四维、杨廷鉴、陈名夏、周钟，简讨朱积、张端，庶起士刘馀谟等，司业薛所蕴，学录钱位坤，吏諌议申芝芳，户諌议戴明说，兵諌议光时亨，直指涂必泓等，府尹王则尧，皆为吏政大堂所选。上者升堂，次立轩下，又次立中庭，选过者奏闻，大张伪榜出示。时诸贼夜夜优觞痛饮，即大内亦然。

廿五日，各官除送吏政府外，栲比益急，官尊者刑愈重。少宗伯杨汝成、部属萧鸿缙，邹逢吉俱夹死【各单杨汝成以老免，与此异】；辅臣魏藻德、方岳贡、陈演、丘瑜，大冢宰李遇知，大司马张缙彦，大司寇张忻，少司马金之俊，大司空陈必谦，少宰沈惟炳，宫詹如张维机、方拱乾、李明睿、卫㣧文、孙从度、方以智，司官如王钟彦、申济芳、沈自彰、杨云鹤等，无不夹死复苏。其有输纳及数，不至大伤者，如赵士锦等无算。武臣如冉兴让、张国纪、刘岱、郭振明、周鉴，俱夹死。前门店铺有同乡株连者，全家立尽，甚于抄没。是晚，伪礼政出示，令百官劝进，旧辅陈演、成国公朱纯臣【何不亦以赴席为辞？】等，即为倡首劝进。

廿六日平明，被刑百官仍著青衣小帽，至午门外叩头谢罪，请命，不允。外任未选者，又到吏政府听点，如吕兆龙、张琦、吴尔埙、汤有庆、鲁㮚、姚文然、孙以敩、时敏、翁元益、刘大巩，俱选四川县令；熊世懿庐州府尹，王孙蕙山东盐运史，魏天赏淮杨盐运史，董复北直定州牧，王仕屺山东潍县令，每人以贼兵二人，押出到任，家眷不许带一人【留家眷意欲何为？】，限到任三月后来取。盖所选多未攻陷之地，俟得地后，方有职掌。

廿七日，贼见人心思慕先帝，阳奉梓宫到陵，押东宫送至城外，百官俱不通知，但遣伪礼政府设祭而已。

廿八日，复严比各官，押出搜掘，凡服饰、金银等件，累累载入伪府，不完者，收禁候比。

廿九日，平西伯吴三桂勾结东虏，进口讨贼，或言祖大寿、洪承畴俱未死，亦在行中正恐今日相传，死者尚须一核，传闻籍籍，人心𧈅然欲动。城上贼兵暂辍，城外贼兵亦进京索赏，是夜，淫污劫杀更甚于前，民间老妇稚女，罕得免者。意以迎敌故，纵之也。

四月朔，贼闻东师日进，惧甚。伪军师宋矮子陈民间怨声载道，冤气结聚，宜速布宽政，又云帝星失明，急须登位，礼政府遂张伪示，令贼党于初三日劝进，颁伪仪制，一品大僚冠上插雉尾一【如此打扮原是贼人行径】，公服俱用棋盘方领云段，多少俱照品级织造；改印为器，大明印绶牙牌汇交职方司收缴。宋矮子通于天文，善占验，有名官犯潜匿，按方指示，无不就获。有识之者云，数年前曾在海岱门外起数，或亦为贼间也。

初二日，颁伪谕，铸永昌钱，遣兵各处搜铜，烦扰愈甚，人心思明愈急矣。

初三日，九门各换精锐札营，外便门亦不敢放出入，防御更密。选鸿胪寺等官习登伪位礼仪，伪相牛与大将不时入宫，驰骑竟至殿前，与贼首自成同坐共食，议登极礼，互相推让。拟定大顺会典，将「大明门」等字悉涤去。有前太医院王姓者，亦在结义中，惟言是听。是日，百官复劝进，未允。

初四日，毁太庙中列圣神位，命车驾司将鸾驾库仪从尽归大内，以备僭位之用。铸永昌钱薄小，令更铸之。

初五日，各官降贼被选者，俱穿箭衣大帽，进吏政劝进【真无耻！】。将贼臣张家玉上书伪相，请假还里，并直陈时事，请表扬范景文、周凤翔等忠节【彼为「忠节」，此为何人面皮？真可磨刀也！】。魏学濂、史可程等，始而即欲枭斩，继而免罪，仍署伪弘文院。伪相牛极慕周钟【令人呕吐！】，特加优礼【牛贼亦走声气，可笑！】。是日，魏学濂为贼兵斫伤一臂。

初六日，陈演、朱纯臣再劝进，又未允。独召耆老数人于文华殿，问民间疾苦并救民水火等语，传示各处耆老，俱于初九日陛见；又谕大将官僚充饷银两，造册结数，刑罚毋苛，以昭德意。

初七日，贼将追比各官银两，造册汇送黄金白镪百余万计，各官有未夹死者【在今日便称节与忠矣，可叹！】，暂放归家，仍著贼兵看守。呜呼！使早用此助饷练兵，鼓策忠勇，灭此有馀，岂不名荣而身泰哉？【此辈宁为贼用，不为国计也】

初八日，刘、李二贼点各营兵马，一股南犯，遣贼将王某；一股东进，遣贼将田某、李某、叛将白广恩专督粮饷。是日，涿州旧辅冯铨擒到，著追银百万；近京等处缙绅，苛求一如都中。

初九日，陈演、朱纯臣等又劝进，许之【劝进不已，自谓佐命元勋无出其右，抑知兵在其颈乎？小人枉】。耆老入谒，好言抚慰。工政府命工匠铸九玺，定于十七日即伪位。通州有一童生某愤发缢死。【惜乎不传其姓名】

初十日，外传边报甚急，勤王之师不日连合，遂尽点各营贼兵数万，发银百余万，人给十五两，星夜前往。南人在京者，俱负担为佣工，或为僧道状，作出城计，以面貌魁肥、被贼阻回者甚多。【自做小人，悲夫】

十一日，伪词臣周钟、陈名夏等各撰贺表，互相矜胜，儿童唾之，毫不知耻【笑骂繇他笑骂】。是日，在京伪职悉著公服到衙门，或方巾蓝袍，各侈然有德色。【时新打扮，岂不得意？】

十二日，降贼各官悉集午门，听鸿胪寺唱名，挨班习仪。贼首与腹心贼将皆不出，询其故，皆于大内盘库，将各官解进金银尽数倾销，每千两成一大饼，皆用铁条联贯。盖贼素畏平西，一闻声罪致讨，已自胆落心悸，决策窎遁；又贼首向日为左总兵射伤一目，貌甚陋，其左右贼徒志在摽劫，骤陷神京，欲极气衰，无一人欲战。而从逆诸臣禽视兽息，犹斐揖拜【好一副面皮！】舞于午门之下，可痛可哀也已！是日晚，喧传城外遍张榜文，系平西王吴三桂颁示者，订我民各带缟素，齐心复仇杀贼，不许穿箭衣快鞋，城内士民酌酒相贺。贼夜遣伪兵政府侍郎左懋太往三边镇守，至黄昏，召刘、李二贼率众御敌，互相推诿，贼首无可如何，遂决计自出。一鼓后，令箭齐集，贼徒尽数随行。向所劫掠赀重，夜半于西直门载出，大内荡然如洗，人皆不知也。【贼举动快决，所以横行京省。若国家行军，不知费多少议论】

十三日，黎明，贼首忽传密谕，将旧辅陈演、魏藻德、方岳贡、丘瑜、成国公朱纯臣、定国公徐允祯等立刻枭斩【从贼与劝进，果何利哉？】，蒋德璟先出城，得免；张若麒加伪兵政府尚书，随贼首到刘、李二将处敦请。贼首即从齐化门出，仍穿箭衣大帽，与诸贼无异，惟有黄盖分别。

《北事补遗　无名氏》

●各志俱出，杂传一毫不实，便惭信史。故所闻稍异，不厌备载，以俟详订云。

三月十八日，一更太监杜勋自宣府回，同太监王承恩吊城入见，盛言：「贼人马强众，锋不可当，皇上当自为计」，遂进琴弦及绫帨。上艴然起，即同二人登万寿山顶，望逾时，回乾清宫，命酒，连酌数金杯，宣长公主手刃之；即巡中宫，周圣母先缢；又巡西宫，袁妃未有死意，复手刃之；复欲杀东宫而手软心恻。遂手持三眼枪，同王承恩等数十人绕城夺门，不得而归，与承恩对面而缢。是午，望见白光起东北，闪烁久之，即驾崩之后也。【见《国变录》及《纪实》等】

十九日，太监同张缙彦开门迎贼。逆闯入都，见「承天之门」四字，恃其惯射，欲藉以惑众，厉声曰：「我能为天下主，则射中四字中心！」发矢偏中「天」字上，逆颇不喜。见《陈方策揭》

贼所掠刺绣帷［巾辱］等，则以裹十四五岁童子，驰马市中为乐，盖攻城每用先登也。【出《国难纪闻》】

贼得花缸，去花以为马槽；犀杯无所用，大者以捣蒜，小者当油灯。【出传闻】

贼伪制一盒，刻永昌年月日于中，密置大内，令人简得，诈称符命；又诈饰番僧数人，称西城某国知新天子登极，入贺。贼于山西铸钱，不成；至京又铸，文转成「泰昌」。或持黄袍示贼，贼目不可开，引至皇极殿金台，金顶雕龙若将下啖。谋劫漕，漕河中涸。贼帅刘国能谓降贼者曰：「他要做皇帝，我只是作贼。」伪官皆据地而坐，不设几榻，欲向闯白事，辄云「叫他出来」。见《国难纪闻》

二十日，权将军礼政府出示，仰明朝文武百官，皆先具脚色手本、青衣小帽，赴府报名，次早穿木等吉服见朝劝进。其赴伪权府报名者甚众，以拥挤故，被守门长班用棍打逐。次日，有一兵部司官刘养贞手持一本，赴伪朝跪奏曰：「前朝天下，丧于臣堂官张缙彦之手。大兵到山西时，臣曾向彼言要防京城，缙彦复臣曰：『大厦将倾，非一木能支。今日至此，尚欲偷生。』臣不与俱生也。」其人年老头光，叩头流血。有一贼官来接其本，其人扭身偏向，谓旁人曰：「我跪新主，不跪他。我若不跪新主，是我没良心。我不跪他。」贼官大怒駡曰：「无耻老奴才，汝既系兵部官，大兵到时，汝干何事？今又不能死，反来邀名！」喝众拖出，不知所终【见陈揭】。有一台臣，诉于伪阁臣牛，欲杀方、魏、张三人，牛折之曰：「汝既欲为忠，何不于尔主在日言之？今城破不死，乃欲杀人以成名乎？」叱之退。【见《见闻纪略》】

贼初入时，缙绅恐以冠裳贾祸，悉毁其进贤冠，及见贼报名伪示，笑口顿开，从梨园中觅冠，一冠之费逾三四金。【见《国难睹记》】

伪政府三日一选，初选止二十五人，诸降臣躁进者纷纷往求伪相牛，亦有因不入选而乞怜者。牛谓曰：「新主登极，自当别用一番人。为诸公计，不如各图自使。」众始共议私逃之策。

贼入城，先拿娼妓小唱，嗣渐及良家女、良子弟；子弟脸稍白者，辄为拿去，或哀求还家，仍以贼随之。【出陈揭】

先帝、后梓宫顿僧人施茶芦蓬内。顺天府伪府尹行昌平州拨夫打圹，于四月初三日发引，初四安葬，抬柩止扛夫二三十人。贼数骑从德胜门送出，草草掩于田贵妃坟内。【见陈揭】

贼不识字，其伪敕书、告示多别字，如废弛讹「费弛」，事务讹「事鹜」；有户郎吴篪为贼用，复其官，贼每呼其名曰「吴虎」云。

贼锢各文官于中吉营，备极淩虐，贼兵坐椅上，各官卧地下点名；稍稍动移，鞭杖及之。至晚，则以手摩官之顶，曰一双、两双，以核其数【见陈揭】。五月初九日，为刘贼系者皆释放，在李贼者仍拘絷。【见《纪变》】

贼兵尝曰：「我主原是个打铁的，今后军都督府张家，原是个补锅的。初时只七十人相从，后渐结聚。及并了老回回小袁英兵，才有数万。」

朝臣降贼者，大为贼所轻贱。贼兵乘马过市，见降臣乘驴来，故驱突之，视其避，以为笑。见传闻

党崇雅为贼用，复原官，大张告示，谕押运漕粮、白粮等官，伺候新主遣官、察盘销算、擅离提究等因。

贼无他伎俩，到处先用贼党扮作往来客商，四处传布，说贼不杀人、不爱财、不奸淫、不抢掠，平买平卖，蠲免钱粮，且将富家银钱分赈穷民；颇重斯文，秀才迎者，先赏银币，嗣即考较：一等作府，二等作县。时复见选来府县伪官多系山陕秀才，益信为真；于是不通秀才皆望做官，无知穷民皆望得钱，拖欠钱粮者，皆望蠲免；讹以传讹，众以惑众，即目击贼党凶恶者，言之亦莫肯信。间真保间民谣云：吃他娘，穿他娘，开了大门迎闯王，闯王来时不纳粮。因此贼计得售，贼胆益张，只以三四人或四五人便来到任，诡言大兵在后即至，地方官闻风先遁，而伪官俨然南面矣。【见陈揭及《纪实》】

贼改印为契，用小篆。有一降官进言于伪尚书曰：「契宜用大篆，不宜用小篆。」贼大骂曰：「奴才！我前番已要杀你，今又来多口讨死耶？」【见陈揭】

逆闯左目昔年被高将射中，矢镞入睛，牢不可拔；每天阴则痛三日，御一女，则血流不止。闯贼之妻现在高将营，为其第六妾。【见《变纪确传》】

《淮城纪事　滕一飞述》

●此系吴人滕一飞馆于淮上，目击而笔记之者，吾稍为润而刻之。见淮民之苦兵，而路、王二公任事之劳，与其定变之略，不可泯也。自三月九日至六月二日，凡八十三日事。一飞于是日同主人往南都，不复闻淮事矣。余近晤淮友阎再彭，云淮城已空，民居半为兵舍。阎之宅第亦为刘镇借居，以待建府。

甲申春，闯贼已据关西，谋犯京师；预遣伪官于山东、河南各处代任。伪官遣牌先至，辄以「大兵在后」恐吓地方。于是官逃民惧，往往执香远迎，渐及江北，百姓日夜震恐。

三月初九日，有伪选淮扬知府巩克祯遣牌至淮，牌书「永昌元年二月」，直达察院。御史王爕怒，立命碎之，捆打捧牌人四十，释去；其人尚出大言：「不日兵到，汝合城皆为虀粉！」闻者莫不色战，反咎王按台招祸。小民不识大义，一至于此。时福、周、潞、恒四藩避难，俱泊湖嘴【贼在北而兵将惧】，黄得功、刘良佐、刘泽清、高杰四家兵皆南下【南下何也？】。泽清兵在宿迁，杰兵在徐州，俱有渡河意。二军淫掠久著，士民愈急，纷纷出城为逃死计。淮抚路振飞与王按台登城楼议守河事，王公自任守河，托路公守城。路有难色，王公云：「小弟不惟要守，而且要战！」【绝似李纲当日语】将士从者，无不迂之。

初十日，河口擒巩伪官至，王公命斩以殉。王公与泽清前在中州剿贼同事，有旧刘鹤洲【泽清号】，致书王公，有愿执鞭辕下语。王公乃同军门及总府朱某，俱往河口设防。初九日，军门及总府先归，王公独留，盖欲亲往宿迁，止刘师之行也。

十六日，传闻贼兵已至清河，又闻沭阳、邳州俱有伪官。

十九日，西门外有马步兵五六百人突至，不知何来，妓女俱被擒。有妓燕顺【此妓可】，年十六，坚拒不从，上马复堕者三，兵以布缚之马上，顺举身自奋，哭詈不止，兵杀之。居民愤甚，群聚欲与斗，乃散去。越二日，闻凤阳兵乱，盖督师马公标下副总兵俞，为军饷不继，鼓噪而溃，扰西门外者，即此兵也。自是门禁甚严，禁人出入。城中有大姓赵家，令人挑小麦二担出城，守者讶其重，搜之，得铜锡器数事，内俱实以白镪。解朱总府，捆打八十，穿耳游城，罚银二千公用，或为居间，免其半，人稍知警。

十五日晚，按台王公自宿迁归。公之行，止携吏书数人，人皆危之。比至刘营，相见甚欢，彼此酬宴。公从容谓刘云：「弟与兄昔年盟契，俱欲力扶王室，以敦臣节，不意值此国难，正我两人立功之秋也。况盟兄自宗祖以来，受朝廷恩不小，今闻盟兄必欲税驾淮安，弟不任事则已，现今弟守河口，假如台驾临河，遏之乎？抑纵之乎？即使入城，倘军民不相得，弟当为百姓乎？为盟兄乎？势寔两难。今日此来，欲求盟兄回辕北上，进取功名；不然，姑暂留此，切勿轻动。」刘大声云：「蕞尔宿迁，怎养活得我几万兵来，弟即不留贵治，假道往扬州，何如？」王公见其意决，乃云：「必欲至扬州，请迂道从天长六合，则弟不敢与闻矣。」【冀天长六合复有王公耳，非嫁祸也】刘颔之。王公再四叮咛，始别。淮人之得免于兵厄者，王公力也。

二十七日，路抚台出示：会淮城有七十二坊，各集义士若干，不上册，不督练，亦不给饷。每家出一人、二人以至四五，从义而起，出于自愿【此法各处该仿而行之，何必招兵以殆民富？】。小帽、箭衣、快鞋、刀仗，俱自备。每坊举一生员为社长，一生员为社副，随便自为操演，茶点小费，各认轮值。贵久持，戒作辍。总之小则为身命，大则为国家。日则团练，夜则鱼贯巡逻，以备非常。

二十八日，军门阅操，黜陟颇众。

二十九日，阅城。设壮丁守城，每垛一丁，长枪小旗，垛隙用虎头牌掩之，止留二xiao穴外窥。四门阄设守官，夜宿鼓楼，西门周太守【讳光夏，乙丑进士】；东门黄总捕【讳铉，恩贡】；南门高监纪【讳岐凤，恩贡，为监军同知】；北门范道尊【察缙绅□尊无□□者。近见邸报，有南和水利兵巡道范□□，或即此人】。是日，闻京城失信，众疑信相半。

四月朔，淮城义士在军门过堂领赏，每坊赏红纱二、红布十、草花四十朵、银一两。惟河北下关两坊，精猛绝伦，皆盐搭手也，自辰至未，止过二十馀坊。明日立夏，各坊未过者早集军门，以其半属道尊分阅之。时报南门外杨家庙、南锁坝、西门外湖嘴、河下，俱有北来逃兵骚扰。各坊义士请往耀武，遇乱兵乘马者，喝使下马，乱兵甚悚，为之让路。是日，周藩薨于湖嘴赵家。

初三日，复有人持令箭及伪牌至，乃伪官代路军门巡抚者，故河南驿传道佥事吕弼周也。弼周为王按台座师，故于李贼前自任淮事，贼即用为淮抚。王按台捆责其人四十，使传言劝弼周改邪归正，毋负国恩【犹有师生之情】。城中士民大恐，逃者益众；王公严以大辟，然竟不能止也。

初六日，城中又有文武备社过堂，乃两学文武生家亲丁也。

初七日，盐城王守备获伪将董姓者【伪将董学礼，寇陷宿迁，想即此人】并从人十三，至军门斩之。

初八日，路军门传一令箭，谕合城乡绅、孝廉、青衿、乡约，俱集城隍庙议事，众谓必守城事耳。次日，众大集军门，始述三月十九日事，出塘报于袖中，使众阅之，云：「闯贼已入京城，百官从逆者甚众，伪官代本院者即至，诸生今日将效保定徐抚台故事，捆我出迎乎？抑念皇家厚恩，祖父世泽，大家勉力一守乎？」言毕泪下，众亦多泣者，已而陈说纷纷，俱迂缓不切，路公谢而遣之。自是人心逾迫，私逃者不绝。

初十日，有某官夫人伪为义士装，乘舆出城，为逐仆所举。守门者解至按台，舆中多物，王公悉命还之，罚银三千助饷，仆亦责二十棍。

十一日，乱兵至西门者愈多，大肆劫夺；行居马驴，无得免者。或掠妻女，勒重价取赎。

十三日，周府尊亲诣各坊给义士赏，三日而毕。

十四日，军门令城内各坊义士，将大小街道栅栏悉闭，捱察奸细【路公大有功于地方】，于太清观得四人，三王庙得三人，发本府审实，枭首。

十五日，军门往东教场选将，守河将官报擒得伪抚吕弼周，众心皆喜。弼周以王按台己之门人，必相听顺，止携执事五、六十人，伪参将王富号乐吾者辅行。时副将刘世昌标下游击将军骆举，守三界营，与合营将士密议，知王按台前毁伪牌，拒逆甚决，乃伪为迎者，设中火席于营中。王富侧坐相陪，从人别有犒。酒半，以献觥落箸为号，伏卒起，先缚王富，吕亦就擒，从者获半，吕犹狂詈不已。时王按台复驻河口，比至，已二鼓矣。次日解院，王公叱吕使跪，吕骂云：「小畜生，人也不认得！」公曰：「乱臣贼子，我认得谁？」令左右截其耳，乃跪。公细鞫其何时顺贼、何时受官；圣上虽崩，东宫今在何处；吕一字不答，但摇首而已。乃夹王富一足，勒其口辞；即刻起文，解至城中路公处，适军门谒诸藩于河下。

十七日，方投文，因盐城解到土寇七人，路公欲审枭，乃发西门外皇华亭伺候。午馀，发四牌悬四门，云：游击骆举生擒伪官吕弼周、伪将王乐吾，情真罪当。传谕城内外，不论军民士庶，有善射者，俱于次日集西门外，乱箭射死。

十八日，倾城士民男女俱出看射贼，沿河回空粮船百馀，众俱登船观之【亦是奇观】。辰刻，路公至皇华亭，亲举觞劳骆举，簪花旁立，裸绑二贼于柱，射者立二十步外【荣辱判若天壤】；五人为耦，人止发一矢，不中者退，中者报名，赏银牌一重三钱。两公子一冠一童，俱出射，亦中一矢。至未时，路公问死未，刽子手对未死，乃命剐之。观者莫不称快，争诣酒肆，痛饮而归。

二十日，传闻王按台谕清河县及王家营民，三日内尽徙，焚其庐舍。因客兵来者日多，恐盘踞为乱也。

二十一日，报云北来李总镇逃兵一路淫掠，湖嘴有卖糕许姓者，兵四人直入其家，欲污许妇，妇不从，疾呼；义士鸣锣，一时俱集。擒二人解军门，审是马督师标下【马公安得知之？】，乃叱而遣之。时又有杨、贺、李、丘等总兵十数，标下兵成群作耗，为害不可言。

二十三日，军门与朱总镇传集内外乡绅士民，并集城隍庙，歃血为固守之约。是日，山阳、淮安二处狱囚尽释放。【此何说？宜审轻重而生死之】

二十四日，刘鹤洲已至扬州，有书致王按台，略云：「别后从无一音，知盟兄怪弟之南下也。第弟兵不比高兵，奷淫有禁，抢掠有禁，焚烧有禁。即他日到淮，必赖盟兄安插，使军民两安，乃盟兄覆下之雨露耳。」王公以示诸生，因问宜如何答，诸生云：「若刘公必至，只不放入城便了。」王公云：「此乃书生之见，刘公奉旨来镇，拒之即系背旨。」诸生又云：「若如此，只容刘公入城，其兵营于城外为便。」王公曰：「假如刘公坐城中，忽传一令箭，召某营入城领赏，或听用，守门官能禁之否？」众皆语塞而退。

二十五日，丘总兵奉按台令，过河帮守淸江浦。淮安误传刘鹤洲兵渡河，一时大哄，争买舟远避；人多舟少，有一小舫棹过，岸上争唤之，舟人云：「刘兵已杀到，我自顾不暇，何暇及汝？」王公方遣人察讹言惑众者，遂擒此人解院，立斩之，出示晓谕，众心始定。是日，新理刑郭承汾上任。

二十八日，淮安天妃宫火药局漏火【巡警毕竟不严】，声震五六十里，烟雾障天，火药民匠死者甚众，手足或飞至城外，亦有全身飞堕者。府尊同理刑亲来救火，谕救活一命赏三金。三日后砖瓦中犹累累见遗尸焉。先是，狱中所释强盗无亲识可依，多投火药局，烧火磨药，至是悉死，或亦天网之逃也。

二十九日，民间喧传李贼一路要占闺女，不要妇人；见有高监纪出示，使闺女速速出嫁，无贻后悔【若果有示，高监纪亦难矣】。于是内外大小人家竞先婚嫁，一舆价至二金。如是一月乃定，抚按出示不能禁。是晩，军门忽集各社长议事，盖闻伪淮徐防御使武愫将到，欲共擒之也。

五月初一日，新城杨姓大家，白昼中有兵数人竟至其门，下马直入内室，大声云：「我辈奉军门将令，欲与汝家借银数百两助饷。」主人方措问间，诸贼乱掠妇女，互相争夺。有老奴在外闻变鸣锣，本坊义士齐集，悉擒之，已有二女子被污矣。连夜解至军门，止砍行奸二人，馀捆打释放，亦不究其何兵，恐激变，故从宽耳。是夜，忽传北路李总兵逃兵要到村中打粮，各村男女逃窜，老少妇女将衣裙前后连结，大哭而走；男子持火执械前导，老弱负囊随后，一夜络绎不绝，至晓逐不敢行矣。时一飞避难于泾河宝积庵后之庄房，目击其事，惨不忍述。至次日，果有乱兵从东而来，大肆杀掠，一飞亦几不免。贼遇人即搜其腰间有物否，又问其何等人，如诡说穷汉，即看网圈并验其两手，故富贵者必不能隐。

初三日，军门发令箭，纵放老小妇女出城暂避。盖因武官每日哭禀，或云有老父，或有老母，惊惶欲死，军门不得已，许之。是晚，女眷倾城而出，觅舆不得者，虽大家，亦多步行。

初四日，军门家眷三十余轿亦出城，往湖中浮居大划子船四只。下午，王按台至淮，闻其事，大咎军门失计【公胜一著】，即命书吏大书告示：城内大小人家已出城者，限三日内搬回。如违，房子入官，妇人追回赏军，家产充饷。写毕，王公即辞去，惧法者多有回家，其不返者，王亦不复问也【不问亦是】。军门撤水营兵守杨家庙，以防北来之兵。

初五日，河北义兵擒乱兵三十一人解至。因军门往河口，先解范道尊审之，多所释放，止以九人解军门，不过捆打而已。【似太宽】

初六日，军门往杨家庙扎营。是晚，因高监纪欲入城借民房住，下午即闭城门。

初八日，淮人始见新主监国之诏。

初九日，河口张游击报淮徐道伪防御使武愫已到任，揭其各门告示，呈军门，路公命加兵守河口。

初十日，军门又往河口，与王按台议武愫事。

十四日，马督师兵过淮赴南京，共船一千二百号。王按台往清江浦亲自盘诘，令义兵站立河岸，不许一舟停泊、一人登岸；一路肃然【亦系平昔威望服人】。凡三日始毕，各坊义士劳苦极矣。又闻王公于清江浦擒贼，遣招抚伪旗官宋自成，枭首；并缚从逆生员一名，投之于江。

十七日，夏至，清江义士搠死马督师兵一人，当事者亦置不问。不问是

十九日，传李贼兵已至清河，王按台遣兵拒之。

二十日，王按台至板闸调兵，并周监纪马兵约二千馀人，共守河口，为有总兵李承勋叛兵下逃，昨误传李贼兵乃承勋也。

二十二日，河口兵解一犯禁舟人至，云「每人要银一两，即渡之过河」，军门命立斩以殉。

二十三日，军门出示：新主登极，各项新旧钱粮俱赦免【借此以慰安淮民】，一时欢声载道。是午，见范道尊牌云，卢太监兵二千要进城，各坊义士防之。于是城中士民又一大震。

二十四日，河北人擒伪官武愫，解至军门，愫为路公进学门生，自诩师生之谊，必不相苦；路公见之，嘿然。各坊义生禀云：「一向二位恩台在淮，如此用心竭力，不知杀多少伪官，擒多少伪将，至土寇乱民不计其数，淮上土民赖以暂安。今新主即位，纤毫不得上闻，为今之计，不若将武愫囚至京师献俘，庶不没两位恩台劳绩。」路公亦以为然，乃械禁淮安狱中。一飞往观，见其人堂堂乎一表人才，惜乎有貌而无心也。

二十六日，吴三桂杀贼塘报始至。

二十八日，军门斩宿迁土寇共十一人。

二十九日，军门备大宴于淮安府学中，请王按台叙录向来有功文武官八十余员。各官先赴军门，花红领酒，鼓吹上马，迎至学中。两台亲自安席共宴，观者如堵。

六月初一日，淮城雨黄沙，大风蔽日。抚按行香后，齐集府学明伦堂，缙绅诸生俱在。取伪官武愫面审，愫口中不称「小的」，先掌嘴二十。愫犹哓哓置辨，以到任告示与看，始语塞，于是缙绅无不发竖。王按台命打皮鞭一百，抚台云留他上京献俘。王公云：「百鞭犹未遽死。」愫赤体，惟有白纱裤一条，鞭及四十，裤已烂，于是遍体被抽，鞭断者四，仍下狱。王公命速备囚车，后闻武愫解至邵泊，镇兵有欲却之去者，乃复禁淮狱云。时淮抚路公被论，得旨提问，阖城俱不平【自然】，孝廉嵇宗孟同士民多人至南都上保留公本，得免。今路公已丁艰去，而王按台又为御史陈丹衷题请升山东巡抚，淮人如去父母。愚谓淮上系南都藩篱重地，二台拮据数月，幸保无恙，地方业已安之；倘加衔久留，此一方可恃无恐。即路公难于夺情，何不竟以王公代之？乃置之山东，岂山东更重于淮海乎？噫！

《扬州变略　无名氏》

朝廷既大封四总兵爵，黄得功为靖南侯，刘良佐为广昌伯，刘泽清为东平伯，高杰为兴平伯，厚期以讨贼恢复之事。四帅各拥重兵，不相统一，莫肯先发。广昌伯自宿迁由陆南行，驻兵瓜州，而兴平亦垂涎维扬之盛，尾刘而来。地方不测其心，莫不震恐。高兵过真州，真州人拒之坚；乃抵扬，扬人罢市登陴。太守马鸣騄画守御策甚备，相持久之，高兵颇有杀伤，卒不能入。

阁部史可法与高弘图、姜曰广、马士英公议，江北与贼接壤，遂为冲边，宜于淮扬、滁凤、泗庐、六安设为四镇。辖淮海道，属刘泽清屯驻淮北，以山阳、清河、桃源、宿迁、海州、沛县、赣榆、盐城、安东、邳州、睢宁十一州县隶之，经理山东一带招讨事；辖徐泗道，属高杰驻泗水，以徐州、萧县、砀山、丰县、沛县、泗州、盱眙、五河虹县、灵璧、宿州、蒙城、亳州、怀县十四州县隶之，经理河北、河南、开归一带招讨事；辖凤寿者，或驻寿州，或驻临淮，以凤阳、临淮、颍上、颖州、寿州、太和、定远、六安、霍丘、九州县隶之，经理河南、陈归一带招讨事；属刘良佐辖滁和者，或驻滁，或驻庐，或驻池河，以滁州、和州、全椒、来安、含山、江浦、六合、合淝、巢县、无为州十州县隶之，经理各辖援剿事【按邸报，监淮海军张文光，监徐泗军庄祖谊，监滁和军高岐凤】；属黄得功各设监军一员，一切军民皆听统辖，有司皆听节制【事权太重，恐将来有尾大不掉之患】，营卫原存旧兵皆听归并【如何】。有四镇不可无督师，督师应屯驻扬州，适中调遣【万钧之扛，难乎，难乎！】，所辖各将听督师荐举题用，荒芜田土皆听开垦，山泽有利皆听开采，仍许各于境内招商收税，以供军前买马置器之用【唐宋只此一项并不请饷于府库】。每镇额兵三万人，岁供本色米二十万，拆色银四十万，其地方旧设防守各兵，原支本地粮饷者合应归并，总在三万之内，或合或分，听本镇酌行，其体统则照山海经理镇，各处提督镇行事。所收中原城池，即归统辖，寰宇恢复。爵为上公，与开国元勋同准世袭，此议虽云进取，亦兼调停也。

靖南、广昌素忠勇，奉朝廷命惟谨；东平雅好文墨，多交贤士大夫，喜声誉，得淮海，亦无他言，然尚未有行色；惟兴平武悍，其兵素骄，自山东南下以来，所掠子女玉帛不赀，至有一兵而妻妾奴仆多至十馀者。既分徐泗，谓地非膏腴，且逼寇竟不奉命，托言安家，必欲入城。

新进士郑元勋，徽人，久客扬，功名士也，与刘有旧，因识兴平；至是出羊酒劳军，与兴平约为兄弟。兴平自明无他，欲安顿一军家小，以便征进耳，元勋许之，言于当事【徐泗独不可安顿乎？若云逼寇，则方且杀贼，反畏贼，何也？宜溓泣而谕之，安得轻许？】。时太守马公已升海道，尚在郡，与司李汤来贺商之，皆曰不可，阖城士民亦同声同言高兵淫掠异常，一进城，百姓无噍类矣，吾等愿以死守；遂不从元勋之言。兴平因分兵困城，城中故殷富，多木客盐贾，乃共出财为守备街衢，多树木栅，钉其上下，为深沟。兴平升高以望，知不可攻，顿兵于善庆庵，焚掠城外，烟火蔽日，杀伤无算；而居民之无赖者，亦或乘机为利。

淮抚黄家瑞闻变来扬，百姓遮道诉苦。黄公集有司及神衿父老于城楼议事，军民环堵而听，元勋曰：「高总镇何害，不令入城？」众哗曰：「城外僵尸遍野，恶得无害！」元勋曰：「亦有扬人自相杀者，岂尽高镇邪？」众闻言，哗益甚。有被伤百姓在城者，解衣上前曰：「今日之破头截耳、折指断臂，触目死伤，岂尽扬人自杀邪？」万众俱怒，指元勋为高党，曰不杀元勋，城不可守。元勋知不善，疾趋下城，社兵持刀及之，剁为数十段。元勋暗于世务，轻犯公愤，自取大祸，然上台无主持，致众怒如火，戮缙绅于官长之前，此何景象也？

兴平益恨扬人，攻之愈力，城中守亦坚。高兵多伤，史阁部自请督师，至扬州，先诣东平营极是，宣朝廷委任之意，谕以退师，东平约日敛兵过淮；次诣兴平营，兴平忿忿，必欲得马道尊而甘心，为郑元勋报仇。阁部曰：「马某亦无奈，士民何耳，彼何罪？且朝廷守土之官，岂可擅杀？将军必欲行意，某请当之。」兴平终不释然，乃馆阁部于斑竹园，或云福缘庵。阁部之行也，以川兵三百自随，兴平颇疑之，阁部即以二百赠焉。阁部与兴平朝夕相从，百方喻解，如水投石可怜一片赤心。时马公避泰州任所，抚院杜门不出，城中军民欲迎阁部入城，阁部曰：「高兵一日不去，我一日不入城也。」兴平防阁部甚严，一切出入文移必先呈彼营，启视而后达，阁部亦姑任之不得不然。阁部有「乱民横杀乡绅」一疏，参马鸣騄，始执拗而继恇怯，众皆以为兴平所强。业奉旨逮问有白者，得免。阁部留高营月馀，不得要领，而扬人亦苦于城守。富贾巨室皆潜遁他方，城中遂虚；于是因东平过淮，即以瓜州宅兴平，非初命也。阁部亦以四兵未动。八月中，犹驻淮上。

《京口变略　无名氏》

史督辅有部将四人，皆以功迁镇帅，加官衔，久贵倨也。曰刘肇基，曰陈可立，曰张应梦，曰于永绶；永绶最桀黠。相与统骑兵百馀，舟二百馀，从督辅北征。因阻他故，未即去，暂令寄驻京口。京口先有浙抚所调都司黄之奎部水陆三四千戍其地，骑兵虽劲，数之众寡不敌也。浙兵每心易之，之奎在镇安静，士民德之；及骑兵至，掗借民居，抑勒物价，士民苦骑甚，乃愈德浙；骑与浙渐成水火势矣。骑买民瓜，半予价，民詈之，骑刀砍民；浙兵怒，相与助民缚买瓜者投江中。事虽赖有司曲剂以解，然骑与浙之相怨愈甚，骑因浙而迁怒镇之民亦愈深。【当事者既知二兵有隙，怎宜发遣？】

六月廿六，浙有续发防江兵，守备李大开率之至，适遇永绶兵自西城下，大开因冲道，发端大言，欲剿尽此属，遽砍其马，杀骑兵二三人。其马负创驰本营，示之状而后踣焉以死。骑帅见马，知有变，亟率兵至吊桥相击。大开突如一决，实无寸备，他浙营亦相视莫援也【□□此人心不一，岂能御敌？】。大开兵从战者不及数人，骑发矢如雨，皆辟易。大开臂被一矢，手拔之，振臂斫人；矢复洞胁死。大开虽敢战，实祸本云。骑兵移怒镇民，恣行焚掠，男妇死者约四百人；自孩儿桥以至九里街，火光三昼夜不绝，所掳财物以百万计。攻西门，炮碎其城一角；城紧闭，兵道调官兵发火器，无用命者。徐乃令人谕解，骑兵得不尽焚掠，然其载则已满矣。

廿九日早，报之苏郡新抚院祁整部伍亟就道。至毗陵驿，取宜兴乱民六人，或枭或扑杀之【先声夺人】。又发兵捕常州下村民之谋逆者，擒其首恶七人，党三十六人，咄嗟除两大害。而途中内修战具，外问民艰，行次丹阳，则捷书至矣，盖骑兵闻风亟遁至七里港。舟重甚，我兵尾击之，斩二十馀人，生擒四人，夺其所携辽妇八口；沉其六艘，溺者约百四人，所收资货衣甲不胜计，大抵皆永绶所部也。镇民差用快，是役率先鼓勇。刘河守将鲁之屿之功为多，制胜之具，则惟一炮而已【语有阴刺，虽然能用炮，亦过半矣】。抚院既至镇城，士民欢呼及号诉者，声彻天地。抚院出涕慰劳，士民豁然如更生。于是验残毁，恤疮痍，整营伍，缮守备。巡冮至髙子港，纵观形势，议建敌台，置巡哨，设官渡，创盘诘司，移障蔽于北固山巅之俯瞰郡城者。登云山，按韩王故迹，劳水师，申诫军令，金鼓旌旗震动千里。嗣此而修城浚濠，増火器，造兵屯房，使无与民杂处【极要紧】。安集疏移，通商贾以聚财货，诸善政将次第举矣。

方骑兵之肆虐也，道府募得诸生高姓者，赍书冒重险达淮，通史督辅，督辅投袂起，闻其答书有「必察乱首，悬头槁街，以谢润之市民」等语。而马枢辅奏，闻得旨，令四将繇六合趋督辅军前听核治。骑兵祸局，于是焉粗结。








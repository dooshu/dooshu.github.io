○東夷併貢宜籌西戎領賞有例乞酌定入京留邊之數以懷遠安內事 【 貢夷人數】

主客清吏司案呈、女直舘歲貢夷酋、建州五百、海西一千、共一千五百人、近該遼東撫鎮衙門會題朝貢事、內稱建州奴兒哈赤等二起、共二百名、自撫順関入、海西看只木等二起、共二百二十一名、自廣須関入、又准順天巡撫咨報、八月二十五日、建州等衛二百名入関、九月初二日又報建州等衞一百六十名入関、以八月二十五日所報之數。合于前疏。則九月初二日之數。係加添者。摠之為五百八十一名矣。及女直館序班李惟葵自遼東差回、因問以順天撫臣咨數、何以異于遼東撫鎮所題、惟葵荅云、撫鎮題數是的、近因奴兒哈赤欲將建州應貢人數、攙先入貢、復報一百六十名入関、故海西二百二十一名、見住廣寧守候五十日矣、隨于邸報、見廣西道御史畢懋康為夷貢人數過多內地防範宜密、懇乞　聖明先事預防、以弭釁端、以尊國體事、尚未奉　旨、又該本司提督二館主事洪世俊、為外夷入貢伊邇、內地料理當周、敬陳預備事宜、以輯夷情、以弭叵測事、呈部送司兩詞雖異、其意皆欲將一千五百貢夷、暫置重鎮、分作三番、逓相出入者、皆属思患預防、委宜從長籌畫、隨查往牒、建州海西歲該一千五百入貢、而每歲實未有如數而至者。故今海西尚補萬曆二十九三十年貢。而建州尚補二十六二十七年貢、今建州初報二百。自是舊規。而復報一百六十。又欲爭處海西之先。若使海西二百二十一名。久留廣寧。必待建州完事而後入、則守候之苦。不言可知、况所報止是一関。尚有一関未到。若其續到。又將何以處之、夫属夷不貢固當行威讓之令。而及其補貢。又當加體悉之仁。備查會典、西北番戎、海南琉球、其初亦皆悉眾入貢、彼此困疲、自嘉靖四十二年、隆慶三年、始著為令、而華夷胥賴之、都督如哈密畏兀二府、指揮若罕東赤斤月氐三衞、皆五年貢、三十人起送十三人、烏思藏若闡教五王、招討若朵甘直管二司、皆三年貢、一千人、安撫若董卜韓胡別思寨俱三年貢、一千七百三十五人、雜谷司三年貢、一千二百七十四人、內皆一半全賞京給一半減賞省給而止皆于全賞內起送八人。若護教王三年貢、七百七十五人、而止于一半全賞內起送六人、安撫若長河等司三年貢、三百三十六人、自威茂入者、若打喇兒三年貢、二百五十人、達思蠻三年貢、四百二十八人、長貢司三年貢三百人、碉怯刊寺三年貢、二百五十人、而皆于一半全賞內起送四人、自洮岷入者、若番族大則起送四五人。小則一二人。餘皆留邊聽賞。即如琉球近該福建撫臣報稱補二年一貢、亦止以一十三人入京。餘皆在福建候賞。此豈獨為中國郵傳計哉。四方風氣異宜。他鄉水土難調。往往有道死而不得止?帚者。故留邊聽賞夷亦便之國家臣妾四夷。北虜若順義王。一向在邊領賞。並無一虜入京。即自北而西而南。無不量行起送。以表來享之誠。而餘悉留邊以遂如止?帚之願。何獨于東夷而不一視同仁。合無比照前例、量行起送、餘悉保邊、但付敕書齎騐、照常臨邊宴賞、則行者免跋涉之勞。守者免伺候之苦、其于中國防費更勿論矣。等因到部、臣惟國家既以朵顏三衛處属夷矣。即東北如肅慎而不吝爵以都督。賜以金幣。歲使千五百人奔命恐後。奉正朔惟謹者。豈果利其楛矢石弩哉。此輩本非孝子順孫。各有部落種類。致其頭目于此所以消其侵軼于彼也邇來承平日久、禁網漸疏、夷酋養安貴倨、関隘騐放不真、來非貴種、多雜奴丁。苐取騐敕為信。略示羈縻為策。但使稱貢之恐後。亦當處置之得宜。况建州何以宜先。而海西何以宜後。不來何以讓之。而既來又何以阻之。今據所引西南番戎事例論貢期遠者五年、而近者三年、或二年、未有一年一貢者也、論貢額則應貢之多、至一千七百三十五人、而起送之少、至一二人、未有盡一千五百人而俱赴京師者也今即不宜苛為之限。大約十人之內。一人赴京。或照衛所以擇酋長。或留本賞而送加賞。來者帶敕併騐。騐後一體題賞。仍照北虜事例。令序班同伴送將應得賞賜齎赴遼東撫鎮衙門。連敕唱給。設宴管待。先令邊臣宣諭酋長、爾等各効忠順、一齊進貢、　朝廷不吝犒賞、但念到邊守候焦煩、而沿路奔馳辛苦目今長途、天氣寒凜、夏月京師暑雨又多、疾疫風霜、皆為爾慮、今後可避嚴冬盛夏之期。各遵春朝秋請之制。建州海西南北三種、春秋皆以二百五十為率、如正七月為建州、則二八月為北関。而三九月為南関。按期如數而至。邊臣聽以二十五人入京。餘俱留邊聽賞。該鎮務要安插、停妥時加優給。俟入京者到邊。一齊宴賞發回。如有先期迸數而至者。一一阻回。縱容混入者。悉聽參究。目下如海西一起、未曾入京者、即照例處分、今撫按鎮臣、皆新奉簡書、正堪整頓、伏乞　敕下兵部查照、即行該鎮遵照施行、則既普　朝廷柔遠之惠、益堅諸夷向化之誠、而內地之防、自皆可無慮矣、


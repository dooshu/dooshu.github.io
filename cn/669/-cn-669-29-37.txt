37　亭沼林木譬富貴名節


蔣希魯居姑蘇，延盧仲甫【原注】秉〔一〕。後圃。希魯曰：「亭沼粗適，恨林木未就。」仲甫曰：「亭沼譬爵位，時來則有之；林木譬名節，非素修弗成。」

【何云】東坡先生嘗云：「臺榭如富貴，時至即有；草木如名節，久而後成。」

【元圻案】東都事略六十蔣堂傳：「堂，字希魯，常州宜興人。舉進士，官禮部侍郎。爲人脩潔，遇事不稍屈，延譽後進如不及。」〇宋史盧秉傳：「秉，字仲甫，湖州德清人。未冠有雋譽。嘗謁蔣堂，坐池亭，堂曰：『池沼粗適，悵林木未就耳。』秉曰：『亭沼如爵位，時來或有之；林木非培植根株弗成，大似士大夫立名節也。』堂賞味其言，曰：『吾子必爲佳器。』中進士甲科，官龍圖閣直學士。元祐中，知荆南。劉安世論其行鹽法虐民，降待制。」

〔一〕「原注」，漏標，依文例補。






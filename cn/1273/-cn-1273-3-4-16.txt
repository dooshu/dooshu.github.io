送何孝廉朝章北上何故门下士且尝佐予军今亦回籍于潮感昔勉今辄有斯作　二首


十万雄师散岛中，天南归棹喜君同。斩蛟未得愁看剑，射狗欣闻梦引弓。

故部凄凉沧海碧，上林消息杏花红。钤韬便是《治安策》，终为君王略远东。

才名鹊起海东天，何武称诗最妙年。毡影立馀门外雪，角声吹散幕中莲。

愧无相业夸传钵，好向神州快着鞭。毕竟功名出科第，莫将竹帛薄时贤。“每饭未曾忘竹帛，敢将科第当功名”，予得第时句也。






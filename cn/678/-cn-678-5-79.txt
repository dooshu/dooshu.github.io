東坡滑稽又言無有無對

有村校書，年已七十，方買妾饌客。東坡杖藜相過，村校喜，延坐其東，起為壽，且乞詩。東坡問：「所買妾年幾何？」曰：「三十。」乃戲為詩，其略曰：「侍者方當而立歲，先生已是古稀年。」此老滑稽於文章如此。又曰：「世間事無有無對，第人思之不至也。如曰：『我見魏徵嘗嫵媚。』則對曰：『人言盧杞是奸邪。』」又曰：「無物不可比類，如蠟花似石榴花，紙花似罌粟花，通草花似梨花，羅絹花似海棠花。」



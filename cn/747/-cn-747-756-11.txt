○祭木瓜山神文

维会昌六年岁，次丙寅，某月某日，某官敬告于木瓜山之神。惟神聪明格天，能降云雨，郡有灾旱，必能救之。前後刺史，祈无不应。去岁七月，苗将萎死，祷神之际，甘雨随至，稿然凶岁，化为丰年。仰神之灵，感神之德，愿新祠宇，以崇祭祀。今易卑庳，变为华敞，正位南面，庙貌严整。风雷云雨，师伯必备，侍卫旗戟，罗列森然。惟神系云在襟，贮雨在缶，视人如子，渴即与之。不容凶邪，不降疾疫，千万年间，使池之人，敬仰不怠。伏惟尚飨。


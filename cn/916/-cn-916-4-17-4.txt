【神释】

大钧无私力。万物（焦本、和陶本作理。曾本同。又注。一作物。）自森著。人为三才中。岂不以我故。与君虽异物。生而相依附。结托既喜（各本作善恶。曾本、苏写本云。一作既喜。）同。安得不相语。（苏写本作与。《诗纪》同。曾本云。一作与。）三皇大圣（曾本云。一作德。）人。今复在何处。彭祖爱（和陶本、《诗纪》作寿。曾本同。又注。一作爱。焦本云。一作寿。非。）永年。欲留不得住。老少同一死。贤遇无复（和陶本作足。）数。日醉或能忘。将非促龄具。立（曾本云。一作主。莫本云。一作至。）善常所欣。谁当为汝誉。甚念伤吾生。正宜（曾本云。一作目。）委运去。纵浪大化中。不喜亦不惧。应尽便须（曾本云。一作复。）尽。无复（曾本云。一作使。）独多虑。（○本集。东坡先生和陶渊明诗二。《诗纪》三十五。）


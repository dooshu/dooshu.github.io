○於江陵府见除书状

伏承荣兼史职，伏惟感慰。十三大学士学同九流，文穷三变，果解殊选，允用当仁。千载兴怀，一时定法。使马迁死且不朽，犹畏後生；若王隐魂而可知，必惭非法。凡厥儒学，以为光荣。况某尝被恩知，曾蒙讲教，唯望精闻变例，窃见先经。虽类偃、商，终一辞而不措；庶同《公》《谷》，许二传以兼行。伏计清光，必赐念记。方之遐峤，临上孤舟，仰望玉音，俯佩金诺。下情不任攀贺结恋之至。


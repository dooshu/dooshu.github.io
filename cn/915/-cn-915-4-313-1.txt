◇举奏中常侍侯览罪衅

览贪侈奢纵，前後请夺人宅三百八十一所，田百一十八顷。起立第宅十有六区。皆有高楼池苑，堂阁相望，饰以绮画丹漆之属，制度重深，僭类宫省。又豫作寿冢，石椁双阙，高庑百尺，破人居室，发掘冢墓。虏夺良人，妻略妇子，及诸罪衅，请诛之。（《后汉书·宦者侯览传》。案篇末二语盖《范史约文，今并缘之。梅鼎祚《文纪》不取《范史》，别载张《汉纪》云：「俭为东部督邮，览家防东，俭劾览云：『中常侍侯览起第十六区，皆高楼四角，连阁洞门，绮井莲花，壁柱彩画，鱼肉台苑，拟诸宫阙』」。）


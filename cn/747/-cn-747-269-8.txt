○谏曰司马坂营大像第二表

臣某言：臣奉敕河北道宣劳，今发都下，从白司马坂所遇见转运材木顾役人夫。臣勘问检校官左藏置监事冯道得状，奉今月八日敕，於坂所修营。臣窃以天后朝僧怀义营创大像，并造天堂安置，令王宏义、李昭德等分道采斫大木，虐用威势，鞭捶官寮，凿山填溪，以夕继昼，伤杀丁匠，不可胜言，费散钱数，动以亿计。其时百姓愁苦，四海骚然，皇天孔明，实兹降鉴，凡所营构，并为灾火所焚，怀义之徒，相次伏法而死。自此之後，停寝十年，近者狡竖张易之、昌宗、昌仪等，将欲潜图大逆，为国结怨下人，兼售私木，以规官利，遂又与僧万寿等设计，移此坂营建。今暨逆竖夷灭，皇运中兴，陛下先发德音，频下明制，除不急之务，罢土木之功，所以少监杨务廉远徙屏黜，颁示天下，凡在中外，不胜跃。若此像阁重复修营，则与制书义殊乖越，尚令二逆遗恶未除，臣虽至愚，固知不可。且穷土木之作，竭苍库之资，将非崇树胜缘，求诸福德者也。今则兴起营造，采木作坂，蠕动含生，因缘致死。每遇一日之内，算数尚不可知，比及累岁而成，譬喻岂复可及？广杀而求福德，所获焉补所亡？慈悲之理，深未宏畅。方今仲春作候，当务农业，臣今在路经过，全未见人耕种，访闻咸称乏绝。苟求朝夕米粮，此则百姓切急，诚若倒悬矣。陛下受天明命，作民父母，可不先解倒悬之切，而方罄财竭力，修营不急之务乎？特乞即日停造大像等，仍量抽其钱，赈济穷乏。如天恩允臣等所请，天下苍生幸甚，谨递表奏闻，伏听敕旨。


○刘商郎中集序

天运地转，刚柔生焉；礼辩乐形，文章出焉。天之文莫丽乎日月，地之文莫秀乎山川。圣人观象立言，用稽述作，发乎情性，形於咏歌：大则明天下政途，弥纶王化；小则舒一时幽愤，刺见《国风》。故子夏云：“在心为志，发言为诗。”声成文谓之音也，固可动天地，感鬼神，则正始之道存焉。

有唐文士彭城刘公讳商字子夏，眷予一先後之辈，睦予两中外之亲。缘情所锺，爱亦加等。顾惟遭幸，秉国枢重，燮赞台衡之务，统临井络之人。其孤乃缄遗文，提捧万里，猥期序引，将佐词林。予感悼故知，恻览华藻，珠玉缀错，清泠自飘，皆素所狎闻也。泫然涕下，不能自收。矧公遐情浩然，酷尚山水，著文之外，妙极丹青。好事君子，或持冰素，越淮湖，求一松一石，片云孤鹤。获者宝之，虽楚璧南金，不之过也。晚岁摆落尘滓，割弃亲爱，梦寐灵仙之境，逍遥元牝之门，又安知不攀附云霓，蜕迹岩壑，超然悬解，与漫汗游乎无间邪？著歌行等篇，皆思入冥，势含飞动，滋液琼瑰之朗润，浚发绮绣之浓华，触境成文，随文变象。是谓折繁音於孤韵。贯清济於洪流者也。今所编录凡二百七十七篇，及早岁著胡笳词十八拍，出入沙塞之勤，崎岖惊畏之患，亦云至矣。有若太原王绪、河东裴茂、茂弟荐、河南豆卢峰冯翊、严绅、绅弟绶，及余伯舅洎於子夏，咸以儒业相资，冠胄群族，雄词丽句，遍在人间。子与司空严公，亲结义深，相与编葺，恨不得继采诗之末，播於乐章，且传诸名士，庶几不朽。忝以宿姻旧好，抚事追书，故言之不让也。


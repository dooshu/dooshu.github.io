陈元晋　庆涂权尉三首

袖中光焰吐青蛇，献策军门鬓未华。

岂是轻身探虎穴，要将赤手拔鲸牙。

向来笔研浑无力，此去功名正未涯。

小试柳营新号令，六花排陈寂无哗。

陈元晋

陈元晋　庆涂权尉三首

岁月遒於赴壑蛇，功名政要及年华。

平淮犹自须裴度，钓渭那能老子牙。

舞袖巧县嫌地褊，酒杯相属记天涯。

期君酣战秋风里，鼓率衔枚阵不哗。

陈元晋

陈元晋　庆涂权尉三首

朝忧猛虎夕长蛇，吊战场方忆李华。

自笑病来宽带眼，那能老去植幢牙。

如君政合登东阁，顾我惟堪老北涯。

宾主秋风南浦路，旗铃好听捷音哗。

陈元晋


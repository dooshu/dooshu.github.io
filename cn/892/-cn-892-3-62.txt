文集卷六十二


与张元明　一


以下俱翰林

数日，起居佳否？有一诠秘大师者，与之久故。患痢后，肠滑，甚困，欲烦一往视疗之，可否？在兴国寺戒坛院，此一高行僧也。便同作福田。呵呵。卷五六





与张元明　二


数日起居佳胜？适在院中，得王郎简帖如此。今封呈。切告辍忙一往，他必不敢苛留。且请周念，副此人友爱急难之心。切望切望！卷五六





与张元明　三


以下俱南迁

前日承追饯南都，又送子由至筠，风义之厚，益增感慨。比日，具审起居佳胜。万里之别，后会杳未有期。伏乞善加保练。卷五六





与张元明　四


远辱专人惠书，辅以药物，极济所乏，衰疾有赖矣。感刻感刻！不知何时还蜀中，自此音问遂隔，曷胜惘惘。卷五六





与孙子思　一


以下俱湖州

奉别未几，思企已深，比日起居佳胜？闻轩从及境，即遂披对，岂胜慰喜！卷五六





与孙子思　二


事冗，有疏上谒，思企之深。不审起居佳否？来日辄邀从者同宪车议少事。本欲躬诣，为公择见访，不果。幸赐临顾。卷五六





与孙子思　三


屡辱垂访，尚稽走谒，经宿起居佳否？借示诸刻，一清心目，又足见雅尚之不凡也。谨却驰纳。卷五六





与孙子思　四


过辱枉顾，知事务冗迫，不敢久留语。纸轴纳去，余空纸两幅，留与五百年后人跋尾也。呵呵。耘叟诗亦佳。卷五六





与孙子思　五


叠辱车骑，往谢甚疏，惟故人深照，不以为谴也。经宿尊候佳胜？书四纸，并药方驰上，须面授其秘也。并砚。不一一。卷五六





与孙子思　六


近辱轩从，虽屡接奉，既别，思仰无穷。人事衮衮，未遑上问，先枉宠讯。伏审起居佳胜，感慰兼深。仲通来，知在府中，计与子由辈游从甚乐。未缘再会，惟万万以时自重。卷五六





与孙子思　七


比来新诗必多，无缘借观，岂胜渴仰！示谕诸公处，敢不出力，但恐言轻不能有益耳。卷五六





与孙子发　一


以下俱赴定州

专人来辱书，承近日尊体佳胜。蒙许就辟，慰浣深矣。奏检附呈已发讫。某行期不过九月半间，会见不远，更祈顺时自重。卷五六





与孙子发　二


贵眷各计安胜？公宇已令粗葺，什物粗陋，然亦粗足。更有干，示喻。途中幸不滞留，早到慰勤迟，幸也。卷五六





与孙子发　三


人还，辱教，具审别后起居佳胜，贵眷各康宁，至慰至慰！某到邢甚健。忝乡且亲，平时不为不知公，因此行，观公举措，方恨前此知公未尽，勉进此道为朋友光宠。余惟万万以时自爱。卷五六





与孙子发　四


子发以古人自期，信道深笃，虽穷达在天，未可前定，然必有闻于时而传于后也。幸益自爱重，以究远业。临行，不尽区区。卷五六





与孙子发　五


以下俱南迁

轼启：别来思念不可言。比日尊体何如？某蒙庇粗遣，旦夕离南都，如闻言者尚纷纷，英州之命，未保无改也。凡百委顺而已。幸不深虑。愈远，万万以时自重。□□不谨。轼再拜子发通直□足下。卷五六





与孙子发　六


郡中诸公未能一一奉状，因见，各为致意。过真定，见杨采朝议。此人有实学隐德，河朔似此老以一二数矣。其子迪简亦善吏，轼已举之矣。欲告提刑大夫来年一京削，敢烦子发为道此恳，或持此简呈宪使，又幸。不罪不罪！轼再启。卷五六





与孙子发　七


一起写书十六七封，不能复谨，勿罪勿罪！卷五六





与程德孺　一


儋耳

在定辱书，未裁答间，仓猝南来，遂以至今。比日窃惟起居佳胜？老兄罪大责薄，未塞公议，再有此命，兄弟俱窜，家属流离，污辱亲旧。然业已如此，但随缘委命而已。任德翁同行月余，具见老兄处忧患，次第可具问，更不详书也。懿叔赴阙今何在？因书道区区。后会无期，临书惘惘。余热，万万以时珍重。卷五六





与程德孺　二


以下俱北归

近蒙专使至虔，远致时服寝衣之馈，寻附启布谢，必达。比日起居佳胜？眷爱各康健？某候水过赣，今方达南康军，约程四月末间到真州。当遣儿子迈往宜兴取行李，某当泊船瓜洲以待之。不知德孺可因巡按至常、润，相约同游金山否？患难之余，老兄弟复一相聚，旷世奇事也。可不略喻及。余万万自重。卷五六





与程德孺　三


某此行本欲居淮、浙间，近得子由书，苦劝来颍昌相聚，不忍违之，已决从此计，溯汴至陈留出陆也。今有一状，干漕司一坐船，乞早为差下，令且在常州岸下，候迈到彼乘来。切望留意，早早得之，免滞留为幸。懿叔必常得信，令子新先辈必已赴任。未及书，因家信道区区。卷五六





与程德孺　四


告为买杭州程奕笔百枝及越州纸二千幅，常使及展手者各半，不罪不罪！正辅知已到京，非久上状次。乞因信致恳。卷五六





与康公操都管　一


以下俱杭倅

某稔闻才业之美，尚淹擢用。向承非罪被移，众论可怪，贤者处之，想恬适也。希声久不得书，承示谕，方知得蜀州，应甚慰意。二浙处处佳山水，守官殊可乐。乡人之至此者绝少，举目无亲故，而杭又多事，时投余隙，辄出访览，亦自可卒岁也。东阳自昔胜处，见刘梦得有“三伏生秋”之句，此境犹在否？未知会晤之日，但有企咏。卷五六





与康公操都管　二


所索诗，非敢以浅陋为辞，但希世绝境，众贤所共咏叹，不敢草草为寄也。幸恕察。卷五六





与康公操都管　三


向辱教，久欲裁谢，值出入纷纷无定，因循至今。即日履兹春和，起居佳适？向承寄示图记及诗，实深慰仰。此真得贤者之乐，虽鄙拙，亦欲勉作歌诗，庶几附托高人绝境，以传永久。适会纷纷未暇，更旬日当寄上也。卷五六





与王敏仲　一


以下俱惠州

某启：春候清穆，窃惟按驭多暇，起居百福，甘雨应期，远迩滋洽，助喜慰也。某凡百粗遣，适迁过新居，已浃旬日，小窗疏篱，颇有幽趣。贱累亦不久到矣。未期瞻奉，万万为国自重。不宣。卷五六





与王敏仲　二


某启：两蒙赐教，慰感深至。曾因周循州行奉状，伏想已尘清览。即日台候何似？越人事嬉游，盛于春时，高怀俯就，想复与众同之。天色澄穆，亦惟此时也。莫缘陪后乘，西望增慨。尚冀保练，慰此区区。不宣。卷五六





与王敏仲　三


某启：久以病倦，阙于上问。窃惟镇抚多暇，起居万福。春来雨旸调适，必善岁也，想慰勤恤之怀。莫由瞻奉，惟冀若时为国保练。不宣。卷五六





与王敏仲　四


某启：辱手教，荷戴深矣。仍审比日台候康胜，至慰至慰！某凡百如昨。新屋旦夕毕工，即迁入。长子迈自浙中般挈，由循州径路来，闰月可至此。渐似无事，却可以扫室安居矣。新政恺悌，已穆然岭海间矣。更蒙下访，粗识仁人之用心也。欣慰之剧，未缘面尽，临书菀结。渐暖，万万为人自重。卷五六





与王敏仲　五


某启：浮玉遂化去，殊不知异事，可闻其略乎？其母今安在？谤者之言，何足信也。丹元事亦告录示，决不示人也。起居之语未晓，亦告指示。近颇觉养生事绝不用求新奇，惟老生常谈，便是妙诀，咽津纳息，真是丹头。仍须用寻常所闻般运溯流法，令积久透彻乃效也。孟子曰：“事在易而求诸难，道在迩而求诸远。”董生云：“尊其所闻则高明，行其所知则光大。”不刊之语也。卷五六





与王敏仲　六


某启：自幼累到后，诸孙病患，纷纷少暇，不若向时之阒然也。小儿授仁化，又碍新制不得赴，盖惠、韶亦邻州也。食口猥多，不知所为计。数日，又见自五羊来者，录得近报，舍弟复贬西容州，诸公皆有命，本州亦报近贬黜者，料皆是实也。闻之，忧恐不已，必得其详，敢乞尽以示下。不知某犹得久安此乎否？若知之，可密录示，得作打叠擘划也。忧患之来，想皆前定，犹欲早知，少免狼狈。非公风义，岂敢控告？不罪不罪！人回，乞数字。卷五六





与王敏仲　七


某启：比闻政誉甚美，仁明之外，济之以勤，想日有及物之益。许录示丹元近事，幸早寄贶。此月十四日迁入新居。江山之观，杭、越胜处，但莫作万里外意，则真是，非独似也。又长子迈将家来，已到虔，近遣幼子过往循迎之，闰月初可到此。老幼复得相见，又一幸事也。迈到后，当遣入府参候。余非书所能究，不宣。卷五六





与王敏仲　八


某虑患不周，向者竭囊起一小宅子。今者起揭，并无一物，狼狈前去，惟待折支变卖得二百余千，不知已请得未？告公一言，傅同年必蒙相哀也。如已请得，即告令许节推或监仓郑殿直，皆可为干卖。缘某过治下，亦不敢久留也。猥末干冒，恃仁者恕其途穷尔。死罪死罪！卷五六





与王敏仲　九


某再启：承谕津遣孤孀，救药疾疠，政无急于此者矣。非敏仲莫能行之，幸甚幸甚！广州商旅所聚，疾疫之作，客先僵仆，因薰染居者，事与杭相类。莫可擘划一病院，要须有岁入课利供之，乃长久之利，试留意。来谕以此等为仕宦快意事，美哉此言，谁肯然者。循州周守，治状过人，议论甚可听，想蒙顾眄也。卷五六





与王敏仲　一〇


某启：得郡既谢即辞，不敢久留，故人事百不周一。方欲奉启告别，遽辱惠问，且审起居佳胜。宠谕过实，深荷奖借。旦夕遂行。益远，万万以时自重。人还，匆匆，不宣。卷五六





与王敏仲　一一


某启：罗浮山道士邓守安，字道立。山野拙讷，然道行过人，广、惠间敬爱之，好为勤身济物之事。尝与某言，广州一城人，好饮咸苦水，春夏疾疫时，所损多矣。惟官员及有力者得饮刘王山井水，贫丁何由得。惟蒲涧山有滴水岩，水所从来高，可引入城，盖二十里以下尔。若于岩下作大石槽，以五管大竹续处，以麻缠之，漆涂之，随地高下，直入城中。又为一大石槽以受之，又以五管分引，散流城中，为小石槽以便汲者。不过用大竹万余竿，及二十里间，用葵茅苫盖，大约不过费数百千可成。然须于循州置少良田，令岁可得租课五七千者，令岁买大筋竹万竿，作筏下广州，以备不住抽换。又须于广州城中置少房钱，可以日掠二百，以备抽换之费。专差兵匠数人，巡觑修葺，则一城贫富同饮甘凉，其利便不在言也。自有广州以来，以此为患，若人户知有此作，其欣愿可知。喜舍之心，料非复塔庙之比矣。然非道士至诚不欺，精力勤干，不能成也。敏仲见访及物之事，敢以此献，兼乞裁度。如可作，告差人持折简招之，可详陈也。此人洁廉，修行苦行，直望仙尔，世间贪爱无丝毫也，可以无疑。从来帅漕诸公，亦多请与语。某喜公济物之意，故密以告，可否更在熟筹，慎勿令人知出于不肖也。卷五六





与王敏仲　一二


某启：有二事，殊冗，未尝以干告，恃厚眷也。某为起宅子，用六七百千，囊为一空，旦夕之忧也。有一折支券，在市舶许节推处，托勘请。自前年五月请，不得，至今云未有折支物。此在漕司一指挥尔，告为一言于志康也。又有医人林忠彦者，技颇精，一郡赖之，欲得一博士助教名目，而本州无阙，不知经略司有阙可补否？如得之，皆谪居幸事也。不罪不罪！卷五六





与王敏仲　一三


某再启：林医遂蒙补授。于旅泊处衰病，非小补也。又攻小儿、产科，幼累将至，且留调理。渠欲往谢，未令去也，乞不罪。治瘴止用姜、葱、豉三物，浓煮热呷，无不效者，而土人不知作豉。又此州无黑豆，闻五羊颇有之，便乞为致三硕，得为作豉，散饮疾者。不罪不罪！卷五六





与王敏仲　一四


《富公碑》词，甚愧不工。公更加粉饰，岂至是哉！舟中病暑，疲倦不谨。恕罪恕罪！卷五六





与王敏仲　一五


闻遂作管引蒲涧水，甚善。每竿上，须钻一小眼，如菉豆大，以小竹针窒之，以验通塞。道远日久，无不塞之理。若无以验之，则一竿之塞，辄累百竿矣。仍愿公擘画少钱，令岁入五千余竿竹，不住抽换，永不废。僭言，必不讶也。卷五六





与王敏仲　一六


某垂老投荒，无复生还之望，昨与长子迈诀，已处置后事矣。今到海南，首当作棺，次便作墓，仍留手疏与诸子，死则葬于海外，庶几延陵季子嬴博之义，父既可施之子，子独不可施之父乎？生不挈棺，死不扶柩，此亦东坡之家风也。此外宴坐寂照而已。所云途中邂逅，意谓不如其已所欲言者，岂有过此者乎？故缕此纸，以代面别尔。卷五六





与王敏仲　一七


某启：儿子乏人，亦不相辞令嗣也。不罪不罪！又有少恳，见人说舍弟赴容州，路自英、韶间，舟行由端、康等州而往，公能与监司诸公言，辍一舟与之否？今又有一家书，欲告差人赍往岭上与之。罪大罚轻，数年行遣不已，屡当患祸，老矣，何以堪此！恃公旧眷，必能兴哀。恐悚恐悚！卷五六





与王敏仲　一八


某启：儿子还，辱手书，具审起居佳胜，感慰兼剧。舟行至扶胥，急足示问，乃知有袁州之命，叹惋不已。行止孰非天者，复何言哉！道眼所照，知已平适，但治行迫遽，亦少劳神矣。不宣。卷五六






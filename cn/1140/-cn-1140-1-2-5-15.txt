王山长集序

海以内恢奇博雅能文之士大率多吾友也不则亦尝闻姓字寓书往来者也诗古文辞固莫盛於今日才性所限各以区分规摹古人者貌附响臻千百人若出一手或憔悴苦吟迟巧速拙片言有余连牍不足间有负才好事者踯躅鞅掌沈顿於手版簿领之间号称得志其拂郁滋甚神耗力惫不得究其所欲言作者用希潭州王君山长挟轶才不甚得志其为人也博涉羣籍卓荦自负不随俗俛仰好奇服金石图书之属放游山水所至与贤豪交欢用气谊相然诺与之言侃侃穷日夜四坐莫能难非其所心服虽名公钜卿不苟推许意有所取凡山人野老方伎浮屠之流往往狎游相颠倒至於一事之长一言之撰述声名未立亟为推引尽其力乃止其为人也如此尝与予论文都门慨然曰士贵各言所志耳若执笔随古人谓某似某篇某似某什是古人之役也安用我为故其为诗古文也多自成杼柚不假绳削朝脱於腕夕镂於板终日累数千百言怒嬉歌哭笔墨淋漓或以为愤时嫉俗而不知其胸中郁结积累使然也风之始发也调调刁刁耳及其郁极而怒号发林木扬沙石摧山堙谷河海倒流砉然作雷霆剑戟之声风岂有意为之哉蒙庄云大辩不言而其所着书洸洋无范曼衍以穷年殆自谓也山长弱冠上公车连不得志故其言多骚怨而激楚向使山长早岁释褐浮沈於手版簿领之间求如此之穷愁着书岂可得哉然则山长虽数奇亦未为不得志也


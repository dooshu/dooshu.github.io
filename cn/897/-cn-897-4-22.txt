卷二十二

钦定四库全书

後山集卷二十二宋　陈师道　撰理究

世谓孔老同时非也孟子辟杨墨而不及老荀子非墨老而不及杨庄子先六经而墨宋慎次之关老又次之庄惠终焉其关阳之後孟荀之间乎

杨关老庄四家本同而末异杨氏存身而絶物关老尚理而下事【阙老氏一句】庄氏揉曲而过直

乐始於人声而被於物有情则有变不得其正故假无情以传之而五音生焉及其末也迁无情以就有情而声乱矣

温文正公曰礼莫大於分分莫大於名何谓分君臣是也何谓名公侯卿大夫是也是不然君臣父子者名也亲疎贵贱者分也公侯卿大夫者器也名生於器分生於名名以为表分以为限易曰天尊地卑天地名也尊卑分也孔子曰必也正名乎正父子之名也

苏长公曰道可以讲习而知讲习而知者学也非道也德可以勉强而能勉强而能者善也非德也

贤而在下谓之天民贤而在上谓之天吏孟子所谓天之降大任者也

孔子曰余非多学而识之一以贯之也学不可以不适道孟子曰博学而详说之将以反说约也道必由学乎有君子之仁然後可以死可以无死有君子之义然後言必信言不必信

五世之祖尊而不亲庶长之兄亲而不尊礼之别也今之学者读其书则书而已诵其言则言而已此道之所以不明也

文王之化至於田夫武人室妇行女莫不好善而纣乃自如化之不革殷之所以亡也武王可得而不诛乎贾谊之过秦以谕汉也陆机之辨亡以警晋也有经世之心焉

儒者之论正而不变智者之论变而不正

君子有常而非常智者无常而非常

君子之交以其丽君子寡从择其类也小人无择丽既合矣故曰实繁有徒君子小人并则小人胜何则衆也况君子之所弃皆与羣矣不亦衆乎

君子和而不同譬之州焉有守有贰有僚有属凡事可而後行谓之和世徒见其上下如一遂以爲党不亦误乎不知一有不可则不可行也

尧老而舜摄君薨听於冢宰古之制也母后临政自秦宣太后始也

圣人之心静声中五行故禹以声为律也伶伦听凤鸣以制律凤者鸟之圣者也衆人之心乱视听不得其正其作乐也其音淫郑卫是也唯圣作乐唯贤重音情动於心而发於言形于手足诚之至也故复用以感人歌以效其声舞以效其动乐自外来而感之深者以其出於中也

释名云皇帝王者君也而学者谓有优劣误矣

三代之治公与义而已封建是也王侯皆君也王不王则诸侯可以王以不私其後而与天下共之公也绌不肖以伸贤义也

道者体也德者体之相也行者体之用也譬之人焉身者道也耳目口鼻手足德也背负腹受肩任首荷者行也

子思曰喜怒哀乐未发谓之中发而皆中节谓之和中者德也和者行也有声则有听有见则有视与物而动者衆人之行也无视无听感物而应者德之行也易曰君子以成德为行言行出于德也

易曰精气为物游魂为变是故知鬼神之情状盖合则为人散则为鬼鬼之情状人之情状也此轮回之说也中州葬用五姓闽人家有仕者则为商姓中州用三穴而附自江以南葬【阙一字】而已各有吉凶其可信乎吾州陈氏之葬有物焉如豕大如马出於穴既而死者相继其可不信乎故虽先王尚卜筮敬鬼神不敢违也惟不求其福矣夫隂有鬼神犹世之守宰也出其一令人不得而违何独至於鬼神而违之鬼神不得而知故假术以求则术可违乎汉择昏日而诸家异说则术不可一也今用一家法避凶从吉示有畏于鬼神则可矣既不求福则术之精粗不必校也虽然用人不如用龟蓍也术者常也占者变也常不足以尽变

兵二法制之师太公管乐诸葛是也法不足而用谋谋不足而用诈孙吴是也

不务本而爲末者悖也有其文而无实者僞也

义者制也以正行之得失譬诸则焉形之偏正木之曲直水之浅深物之长短可得而知之也礼者理也以约行之过与不及如水之防不得左右如居之门以限内外权者量也以明行之轻重可以爲可以不爲而後有权而权之与物更爲轻重舍轻而从重也改法者不知其前制法者不知其後

七国之战用衆而已故合则胜离则败秦畏诸侯之合从与其兼并也故亲则离之攻则救之既不使之和又不使之立而後天下可专有也其爲计不过游说间之积威胁之而已然秦之人常有尽利之心故其谋专行之不废以有天下诸侯之人苟而已矣缓则相弃急则相救卒以此亡

秦之力不足以敌诸侯故利于割地不利于战而示天下以好战之形隂使说士道之以和诸侯之力足以敌秦而轻於割地重於战示秦以怯鬬之情此其所以亡也

东方生和而近迂然不同也爲柳下氏而过之者乎孔子谓学柳下惠未有如鲁之男子者也

灌婴不爲吕氏击齐而与连和以待变除魏勃以弭乱可谓知矣而不知勃之佯怯也故非君子智有所短仁有所阙安石屈郗超叔夜傲锺会此其生死之由其清而未仁乎

嵇叔夜居于野而司马氏知之阮嗣宗居於朝而人以爲狂故二子同避晋而有存亡盖叔夜匿形而见志嗣宗出身而纳智故君子以爲密

晋公以贾充而存亦以充而亡所谓既以此始必以此终天之道也

李斯焚书杀士非爲秦计自爲计尔其意自智而愚人使无范雎之间穰侯蔡泽之困应侯者不知赵高代之不必学也故其计非特亡身而亡秦也

昭烈谓武侯曰子如不肖君自取之其勤劳一世盖不爲汉计岂爲子孙计哉乃周公之用心也

刘毅家四壁而一掷百万以爲英雄小遇鵞炙乞丐如奴婢孰谓英雄以一脔动其心哉

孔子曰枨也慾焉得刚刚以胜欲非胜人也故自用之谓英自胜之谓雄

後山集卷二十二








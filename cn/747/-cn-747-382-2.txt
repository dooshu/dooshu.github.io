○茅阁记

己巳中，平昌孟公镇湖南，将二岁矣。以威惠理戎旅，以简易肃州县，刑政之下，则无挠人。故居方多闲，时与宾客，尝欲因高引望，以抒远怀。偶爱古木数株，垂覆城下，遂作茅阁，荫其清阴。长风寥寥，入我轩槛，扇和爽气，满於阁中。世传衡阳，暑湿郁蒸，休息於此，何为不然？今天下之人，正苦大热，谁似茅阁，荫而庥之？於戏！贤人君子为苍生之庥荫，不如是邪？诸公咏歌以美之，俾茅阁之什，得系嗣於《风》、《雅》者矣。


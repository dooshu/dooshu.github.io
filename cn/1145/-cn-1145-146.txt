蛇蝎

楚人有见蛇蝎而必杀之者；又有曲为之容，而惟恐人之伤之者。或曰：“斯二者孰是？”郁离子曰：“其亦杀之者是，而容之者非耳。”或曰：“人有害于人，伤成而受罪，律也。今蛇与蝎未尝伤人，而辄杀之，不已甚乎？”郁离子曰：“是非若所及也。夫人与物之轻重，较然殊矣。虫蛇之无知，而欲以待人者待之，不亦惑乎？昔者周公命庭氏射妖鸟以救日之弓、救月之矢，又命硩簇氏掌覆妖鸟之巢，著为典训。故孙叔敖见两头之蛇杀而埋之，其母以为阴德。君子不非焉，况毒人之虫，中之者不死则痍，而曰必待其伤成而后可杀，是以人命同于虫蛇，其失轻重之伦，不亦甚哉？近世之为异端，以杀物为有罪报，而大小善恶无所别，故见恶物而曲为之容，私于其身为之，而不顾其为人之害，其操心心之不仁可见。吾故曰是非若所及也。”


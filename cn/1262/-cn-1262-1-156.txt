荒惨：

万历丁巳、戊午，山东洊饥，人相食。莱州市人肉，惨不忍述。有中州人兄弟并无子，来买妾，或以姑嫂欺之。夜宿，兄得其姑，状极诚朴，告曰：「尔弟为我嫂釜中羹矣。」兄亟趋视，炕下之首俨然。骇而走诉县官，抵嫂罪，携姑以行。

崇祯庚辰秋，山东、河南、山西、畿南人食木皮，至冬人相食。辛巳，江南北皆竞弃子女、售器具，流殍塞路，少妇不值千钱。市饼饵辄袖之，否则见夺。斗米三钱。杭州诸生某家三四人，因米肉不支，杂以砒霜，啖讫俱死。




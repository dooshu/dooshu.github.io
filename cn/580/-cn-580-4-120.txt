列传第一百二十 阿合马　卢世荣　桑哥〔要束木〕


阿合马，回鹘人。幼为阿勒赤那颜家奴，阿勒赤女察必皇后以为媵臣，执宫庭洒扫之役。世祖爱其干敏，中统三年始命领中书左右部兼诸路都转运使，委以财赋之任。四年，以河南钧、徐等州俱有铁冶，请给授宣牌，以兴鼓铸之利。帝升开平为上都，又以阿合马同知开平府事，领左右部如故。阿合马奏以礼部尚书马月乃合兼领已括户三千，兴煽铁冶，岁输铁一百三万七十斤，就铸农器二十万事，易粟输官者凡四万石。至元元年正月阿合马奏言：“太原民煮小盐越境卖，民贪其价廉，竞买食之，解盐以故不售，岁入课银止七千五百两。请自今岁增五千两，无问僧道军匠等户均赋之。其民间通用小盐从便。”是年十一月，罢领中书左右部并入中书，超拜阿合马中书平章政事，阶荣禄大夫。

三年正月立制国用使司，阿合马又以平章政事领之。奏以东京岁课布疏恶不堪用者就市羊于彼，真定、顺天金银不中程者宜改铸。别怯赤山出石绒，织为布，火不能然，请遣官采取。又言“国家费用浩繁，今岁自车驾至都，已支钞四千锭，恐来岁度支不足，宜量节经用。”十一月，又奏“桓州峪所采银矿已十六万斤，百斤可得银三两、锡二十五斤。采矿之费，鬻锡足以给之。帝悉从其请。七年正月，立尚书省，罢制国用使司，改阿合马平章尚书省事。阿合马以功利成效自负，众咸称其能。世祖急于富国，试以事，颇有成绩，又见其与丞相線真、史天泽争论，屡为所诎，由是奇其才，授以政柄，言无不从，阿合马遂专愎益甚。

丞相安童言于帝曰：“臣近言尚书省、枢密院、御史台宜各循常制奏事，其大者从臣等议定奏闻，已奉命俞允。今尚书省一切以闻，似违前奏。”帝曰：“汝所言是。岂阿合马以朕信用，敢如是耶！不与卿等议非是，宜如卿言。”安童又言：“阿合马所用者，左丞许衡以为多非其人。然已奉命咨请宣付，如不与，恐异日有辞。宜试其能否，久当自见。”帝然之。五月，尚书奏括天下户口。既而御史台言“所在捕蝗，百姓劳扰，括户事宜少缓。”遂止。初立尚书省时，凡铨选各官，吏部拟定资品，呈尚书省，由尚书咨中书闻奏。至是，阿合马用私人，不由部拟，亦不咨中书。丞相安童以为言，帝问阿合马，对以“事无大小，皆委之臣。所用之人，臣宜自择。”安童因请“自今惟重刑及迁上路总管属中书，余并付尚书省，庶事体明白。”帝从之。

八年三月，尚书省再以阅实户口事奏条画，诏谕天下。是岁增太原盐课，以千锭为常额，仍令本路兼领。九年，并尚书入中书省，又以阿合马为中书平章政事。明年，以其子忽辛为大都路总管，兼大兴府尹。安童见阿合马擅权日甚，乃奏都总管以下多不称职，乞选人代之，又奏“阿合马挟宰相权为商贾，以罔天下大利，民困无所诉。”阿合马曰：“谁为此言，臣等与廷辩。”安童进曰：“左司都事周祥中木取利，罪状明白。”帝曰：“若此者，征毕当显黜之。”既而枢密院奏以忽辛同签枢密院事，帝不允，曰：“彼贾，胡不可以机务责之。”

十二年，伯颜伐宋，既渡江，捷报日至。帝命阿合马、姚枢、徒单公履、张文谦、陈汉归、杨诚等议行盐钞法于江南及鬻药材事。阿合马奏：“枢云‘江南交会不行，必致小民失所’公履云‘伯颜尝榜谕交会不换，今亟行之，失信于民。’文谦谓‘可行与否，当询伯颜。’汉归及诚皆言‘以中统钞易交会，事便可行。’”帝曰：“枢与公履不识时机，朕尝以此问陈岩，岩亦以交会速宜更换。今议已定，当依汝言行之。”阿合马又奏：“北盐药材，枢与公履皆言可使百姓从便贩鬻。臣等谓：此事若小民为之，恐紊乱不一，拟于南京、卫辉等路括药材，蔡州发盐十二万斤，禁诸人私相贸易。”帝从之。

十三年阿合马奏：“军兴之后，减免征税，又罢转运司官，令各路总管府兼领课程，以致国用不足。臣以为莫若验户口之多寡，远以就近，立都转运司，量增旧额，选廉干官分理其事，广行鼓铸，官为局卖，仍禁诸人毋私造铜器。如此，则民力不屈而国用充矣。”乃奏立诸路转运司，尽以其私人为使。十五年正月，帝以西京饥，发粟万石赈之。又谕阿合马：“宜广贮积，备阙乏。阿合马奏自今御史台非白省，毋擅召仓库吏，毋究钱谷数。及集议中书，不至者罪之。”俱报可。

四月，江淮行省中书左丞崔斌入觐，奏曰：“先以江南官冗，委任非人，命阿里等前往察汰。今蔽不以闻，是为罔上。杭州地大，委寄非轻，阿合马溺于私爱，以不肖子抹剌虎充达鲁花赤，佩虎符，此岂量才授任之道！”又言“阿合马先自陈乞免其子弟之任，今身为平章，而子若侄或为行省参政，或为礼部尚书，将作院达鲁花赤领会同馆，一门悉处津要，自背前言，无以示天下。”诏并罢之，然终不以是为阿合马罪。帝尝谓淮西宣慰使昂吉尔曰：“宰相者，明天道，察地理，尽人事。兼此三者，乃为称职。阿里海牙、麦术丁等，亦未可为相。回人中，阿合马才任宰相。”其为帝倚重如此。

十六年四月，中书奏立江西榷茶运司，以卢世荣为使，又以诸路转运盐使司秩尊禄重，改宣课提举司。未几，以忽辛为潭州行省中书右丞。明年，中书省奏：“阿塔海、阿里言，今立宣课提举司，官吏至五百余员。左丞陈岩、范文虎等言其扰民，且侵盗官钱，乞罢之。”阿合马奏言：“立提举司未三月而请罢，必行省有奸弊，故先发制人。乃诏御史台，遣能臣往案其事，具以实闻。”未几，崔斌迁江淮行省右丞，阿合马修旧怨，乃奏理算江淮钱谷，遣孛罗罕、刘思愈等往，检覆之，诬构斌与平章阿里伯盗官粮四十万，擅易命官八百余员，及铸铜印等事，二人竟坐诛。

阿合马在位日久，援引奸党郝祯、耿仁，骤升同列，罔上剥下，以济其私。庶民有美田宅，辄攘为己有，内通货赂，外以威劫群臣，人人切齿恨之。皇太子尤恶阿合马，尝以弓击其颊，阿合马创甚，口张不能阖，奏于帝为马蹴伤。皇太子适至，面诘其欺。又尝于帝前殴之，帝不问。

十九年三月，帝在上都。皇太子从有益都千户王著者，素任侠，因人心愤怨，密铸大铜锤，誓碎阿合马首。与妖僧高和尚合谍，以戊寅日，诈称皇太子还都作佛事，结八十余人，夜入京城。旦遣二僧诣中书省，令市斋物，省中疑而讯之，不伏。及午，著又遣崔总理矫传令旨，使枢密副使张易发兵，夜会东宫前。易不察，即命指挥使颜义以兵往，著自驰见阿合马，诡言太子将至，令省官候于宫前。阿合马遣右司郎中脱欢彻里等数骑出关北十余里，遇其众，伪太子责以无礼，尽杀之，夺其马，南入健德门。夜二鼓至东宫前，其徒皆下马，独伪太子立马指挥，呼省官至前，责阿合马数语，即牵去，以所袖铜锤碎其脑，立毙。继呼左丞郝祯至，又杀之，囚右丞张惠。时变起仓卒，枢密院、御史台、留守司皆莫知所为。尚书张九思觉其诈，大呼曰：“此贼也。”留守司达鲁花赤博敦持挺前，击立马者坠地，弓弩乱发，众奔溃，高和尚等逃去。著挺身请囚，中丞也先帖木儿驰奏。

世祖时方驻跸察罕淖尔，闻之震怒，即日至上都，命枢密副使孛罗、司徒和礼霍孙、参政阿里等驰驿至大都，讨为乱者。庚辰，获高和尚于高梁河。壬午，诛王著、高和尚于市，皆醢之，并杀张易。著临刑大呼：“王著为天下除害，今死矣。异日必有为我书其事者。”

阿合马死，世祖犹不知其恶，令中书省毋问其妻子。及询孛罗，始尽得其罪状，大怒曰：“王著杀之，诚是。”命发墓剖棺，戮尸于通玄门外，纵犬啖其肉。子侄皆伏诛，没入家属财产。其妾名引住者，籍其藏，得二熟人皮于柜中，两耳俱存。一阉监掌其扃鐍，讯之云，诅咒时置神座于上，应验甚速。又有绢二幅，画甲骑数重，围一幄殿，兵皆张弦挺刃内向。画者为陈甲。又有曹震圭，尝算阿合马所生年月。王台判妄引图谶，皆言涉不轨。事闻，敕剥四人皮以徇。

卢懋，字世荣，以字行，大名人。阿合马专政，世荣以贿进为江西榷茶运使，后以罪免，桑哥荐世荣能救钞法，增课额。世祖召见，奏对称旨。至元二十一年十一月辛丑，召中书省臣与世荣议所当行。右丞相和礼霍孙、右丞麦术丁、参政张雄飞、温迪罕皆罢，起安童为右丞相，以世荣为右丞。时左丞史枢、参政不鲁迷失海牙、撒的迷失、参议拜降，皆世荣所荐也。

世荣既擢用，即日至中书理钞法，遍行中外。官吏奉法不虔者，加以罪。翌日，同右丞相安童奏：“窃见老幼疾病之民，衣食不给，行乞于市。宜官给衣粮，委各路正官提举其事。”又奏怀孟竹园、江湖鱼课及襄淮屯田事。越三日，安童奏世荣所陈数事，乞诏示天下。帝曰：“除给丐者衣食外，并依所陈。”既而奏：“盐每引十五两，国家未尝多取，欲便民食。今权豪诡名罔利，停货待价，至一引卖八十贯，京师一百二十贯，贫民多淡食。宜以二百万引给商，一百万引散诸路，立常平盐局，或贩者增价，官平其直以售，庶民用给，而国计亦裕。又京师富民酿酒，价高而味薄，且课不时输，宜一切禁之，官自酤卖。”并从之。

世荣居中书未十日，御史中丞崔彧言其不可为相，忤旨，下彧吏按问，免官。明年正月壬午，帝御香殿，世荣奏：“臣言天下岁课钞九十三万二千六百锭之外，臣更经画，不取于民，裁抑权势所侵，可增三百万锭。初未行下，而中外已非议。臣请与台省官面议上前。”帝曰：“卿但言之。”世荣奏：“古有榷酤之法，今宜立四品提举司，以领天下之课，岁可得钞千四百四十锭。自王文统诛后，钞法虚弊。为今之计，莫若依汉唐故事，括铜铸至元钱，及制绫券，与钞参行。”因以所织绫券上之。帝曰：“便益之事，当速行之。”

又奏于泉、杭二州立市舶都转运司，造船给本，令人商贩，官有其利七，商有其三。禁私泛海者，拘其先所蓄宝货官卖之，匿者许告，没其财，半给告者。今国家虽有常平仓，实无所蓄。臣将不费一钱，但尽禁权势所擅。产铁之所，官立炉鼓，采为器鬻之，以所得利合常平盐课，籴粟积于仓，待时粜之，必能均物价而获厚利。国家虽立平准，然无晓规运者，以致钞法虚弊，诸物踊贵。宜令各路立平准周急库，轻其月息，以贷贫民。如此，则贷者众，而本且不失。又随朝官吏增俸，州郡未及，可于各都立市易司，领诸牙侩，计物货四十分取一，以十为率，四给牙侩，六为官吏俸。国家以兵得天下，不藉粮馈，惟资羊马，宜于上都隆兴等路，以官钱买币帛易羊马于北方，选蒙古人牧之，收其皮毛筋角酥酪等物。十分为率，官取其八，二与牧者，马以备军兴，羊以充赐予。”帝曰：“汝先言数事皆善，宜速行。此事亦善，祖宗时亦欲行之，而不果。朕当思之。”世荣因奏曰：“臣之行事，多为人所怨，后必有谮臣者，臣实惧焉，请先言之。”帝曰：“汝言皆是，惟欲人无言，安有是理？疾足之犬，狐不爱焉。主人岂不爱之？朕自爱汝，彼奸伪者则不爱汝耳。汝之职分既定，其毋以一二人从行。”遂谕丞相安童，增其导从，以为护卫。

又十余日，中书省请罢行御史台，其所隶按察司隶内台，又请随行省所在立行枢密院。明日，奏升六部为二品，又奏令按察司总各路钱谷，择干济者用之，其刑名事上御史台，钱谷由部申省。帝曰：“汝与老臣共议，然后行之，可也。”二月辛酉御史台奏：“中书省请罢行台，改按察为提刑转运司，俾兼钱谷。臣等窃惟：初置行台时，朝廷老臣集议，以为有益，今无所损，不可辄罢。且按察司兼转运，则纠弹之职废，请右丞相复与朝廷老臣集议。”诏如所请。御史台又奏：“前奉旨令臣等议罢行台及兼转运事。世荣言按察司所任皆长才举职之人，可兼钱谷，而廷臣皆以为不可，彼所取之人，臣不敢言，惟言行台不可罢者，众议皆然。”帝曰：“世荣以为何如？”奏曰：“欲罢之。”帝曰：“其依世荣言。”

中书省奏立规措所，秩五品，所司官吏以善贾者为之。帝曰：“此何职？”世荣对曰：“规画钱谷者。”帝从之。又奏：“凡能规画钱谷者，向日在阿合马之门，今籍录以为污滥。臣欲择其通才可用者，然惧有言臣用罪人。”帝曰：“何必言此，可用者用之。”遂以前河间转运使张宏纲、撒都丁、不鲁合散、孙桓，并为河间、山东等路都转运盐使，余擢用者甚众。

世荣既以利自任，惧怒之者众，乃以九事说帝诏天下：其一、免民间包银三年；其二，官吏俸免民间带纳，其三、免大都地税；其四、江淮民失业贫困，鬻妻子以自给者，所在官为收赎，使为良民；其五、逃移复业者，免其差税；其六、乡民造醋者免收课；其七、江南田主收佃客，租课减免一分；其八、添支内外官吏俸五分；其九、定百官考课升擢之法。大抵欲释憾要誉而已。

既而又奏：“立真定、济南、江淮等处宣慰司兼都转运使，以治课程，仍禁诸司不得追摄管课官吏，及遣人辄至办课处沮扰，按察司不得检察文卷。”又奏：“大都酒课日用米千石，以天下之众比京师当居三分之二，酒课亦当日用米二千石。今各路但总计日用米三百六十石而已，其奸欺盗隐如此，安可不禁！臣等已责各官增旧课二十倍，后有不如数者，重其罪。”帝悉从之。

三月，世荣奏：“以宣德、王好礼并为浙西道宣慰使。”帝曰：“宣德，人多言其恶。”世荣奏：“彼入状中书，能岁办钞七十五万锭，是以令往。”四月，世荣又奏曰：“臣伏蒙圣眷，事皆委臣。臣愚以为：今日之事如数万顷田，昔无田之者，草生其间。臣今创田之已耕者有焉，未耕者有焉，或才播种，或既生苗，然不令人守之，为物蹂践，则可惜也。方今丞相安童，督臣所行，是守田者也，然不假之以力，则田者亦徒劳耳。守田者假之力矣，而天不雨，亦不能生稼穑。所谓天雨者，陛下与臣添力是也。惟陛下怜臣。”帝曰：“朕知之矣。”令奏行事之目，皆从之。

世荣居中书才数月，恃委任之专，肆无忌惮，视丞相犹虚位。左司郎中周戭与世荣不合，坐以废格诏旨，奏杖一百，复斩之，百官凛凛。监察御史陈天祥独上章，劾其“苛刻诛求，为国敛怨，将见民间凋耗，天下空虚。考其所行与所言者，已不相副。始言能令钞法如旧，今弊愈甚。始言能令百物自贱，今百物愈贵。始言课程增至二百万锭，不取于民，今迫胁诸路，勒令如数虚认而已。始言令民快乐，今所为无非扰民之事。若不早更张，待其自败，正犹蠹虽除，而木已病矣。”帝时在上都，御史大夫玉昔帖木儿以状闻，帝大悟，即日遣唆都等还大都，命安童集诸司官吏同世荣听天祥弹文，仍令世荣、天祥赴上都。

壬戌，御史中丞阿拉帖木儿、郭佑，侍御史白秃剌帖木儿，参政撒的迷失等，以世荣所伏罪状奏曰：“不白丞相安童支钞二十万锭，擅升六部为二品。效李璮令急递铺用红青白三色囊转行文字。不与枢密院议，调三行省万二千人置济州，委漕运使陈柔为万户管领，以沙全代万户宁玉戍浙西吴江，用阿合马党潘杰、冯珪为杭鄂二行省参政，宣德为杭州宣慰，余分布中外者众。以钞虚，闭回易库。民间昏钞不可行。罢白酵课。立野麪、木植、磁器、桑枣、煤炭、匹段、青果、油坊诸牙行。调出县官钞八十六万余锭。”丞相安童言：“世荣昔奏能不取于民，岁办钞三百万锭，令钞复贵，诸物悉贱，民得休息，数月即有成效。今已四阅月，所行不符所言，钱谷出者多于所入，引用憸人，紊乱选法。”

阿拉帖木儿、天祥等质世荣于帝前，世荣悉款伏。遣忽都答儿传旨中书省：“丞相安童与诸老臣议世荣所行，当罢者罢之，更者更之，所用人实无罪者，朕自裁处。”下世荣于狱。十一月乙未，帝问忽剌出曰：“汝于卢世荣有何言？”对曰：“近汉人新居中书者，言世荣款伏，狱已竟矣。犹日豢之，徒费廪食。”诏诛世荣，刲其肉以食禽獭。

桑哥，畏兀儿人，胆巴国师弟子也。能通诸国语，尝为西番译史。性狡黠，好言财利事。至元中，擢为总制院使。中书省尝令李留判市油，桑哥请以官铁往市，司徒和礼霍孙谓：“非汝所宜为。”桑哥不服，至相殴，且曰：“与其使它人侵盗，曷若与公家营利乎？”乃以油万斤与之。桑哥后以所营息钱进和礼霍孙，曰：“我初计不及此。”一日，桑哥在帝前论和雇和买事，因语及之，帝大悦，始有大任之意。尝令桑哥具省臣姓名以进，省中建置及人才进退，桑哥咸得与闻。时桑哥与江南释教总统扬琏真伽相表里，请发宋诸陵，桑哥矫诏可其奏。

二十四年闰二月，复置尚书省，遂以桑哥与帖木儿为平章政事，诏天下改行中书省为行尚书省，六部为尚书六部。三月更定钞法，颁行至元宝钞于天下，中统钞通行如故。桑哥尝奉命检覆中书省事，凡校出亏欠钞四千七百七十锭，昏钞一千三百四十五锭。平章麦术丁即自伏，参政杨居宽谓实掌铨选，钱谷非所专任。桑哥令左右击其面，因问曰：“既典铨事，果无黜陟失当者乎？”寻亦引服。帝令丞相安童与桑哥共讯，且谕：“毋令麦暐丁等后得以胁问诬伏为辞，此辈固狡狯人也。”

数日桑哥又奏：“鞫中书参政郭佑，多所逋负，尸位不言。臣谓：中书之务，隳惰如此，汝力不能及，何不告之蒙古大臣？故殴辱之，今已款服。”帝益怒，命穷诘之，佑与居宽皆坐弃市，刑部尚书不忽木争之不得。台吏王良弼与江宁县尹吴德议尚书省政事，又言“尚书钩校中书，不遗余力。他日我曹得发尚书奸利，其诛籍无难。”桑哥闻之，曰：“若辈诽谤政事，不诛无以惩后。”遂并捕杀之。又有斡罗思者，以忤桑哥被谗，籍其家，惟金玉带各一、黄金五十两，皆上所赐，乃以公用孳畜加之罪。帝曰：“此口腹之事也。”释不问。

桑哥尝奏以沙不丁遥授江淮行省左丞，乌马儿为参政，领泉府市舶事。发钞千锭给行泉府司，岁输珍异物为息。又以拜降为福建行省平章，既得旨，乃言于帝曰：“臣前言凡任省臣与行省官，并与丞相安童议。今奏用沙不丁、乌马儿等，适丞相还大都，未与议。臣恐有以前奏为言者。”帝曰：“安童不在，朕若主也，朕已允行，何言之有？”时江南行台与行省并无文移，事无巨细，必咨内台，呈省闻奏。桑哥以其往复稽留误事，宜如内台例，分呈行省。又言：“按察司文案，宜从各路民官检覆，递相纠举。自太祖时有旨，凡临官事者，互相觉察，此故事也。”从之。

十月乙酉，诏问翰林诸臣：“以丞相领尚书省，汉唐有此制否？”咸对曰：“有之。”翌日，左丞叶李以翰林诸臣言：“桑哥秉政久，宜进位丞相，以协人望。”帝大悦，遂以为尚书右丞相，兼总制院使司事，进阶金紫光禄大夫。于是桑哥奏以平章帖木儿代其位，右丞阿尔浑撒里迁平章政事，叶李迁右丞，参政马绍迁左丞。

十一月，桑哥言：“臣前以诸道宣慰司及路府州县官吏稽缓误事，奉旨遣人笞责之。今真定宣慰使速哥、南京宣慰使答失蛮，皆勋旧之子，宜取圣裁，敕罢其任。”明年正月，以甘肃行尚书省参政铁木哥不任事，奏乞牙带代之。未几，又以江西行尚书省平章政事呼忽都铁木儿不职，奏罢之。兵部尚书忽都答儿不勤于政，桑哥殴罢之，而后奏帝曰：“若辈不罢，汝事何由得行？”

自立尚书省，仓库诸司无不钩考，先摘委六部官，复以为不专，乃置征理司，以治财谷之当追者。时桑哥以理算为事，毫分缕析，入仓库者，无不破产。及当更代，人皆弃家避之。十月，桑哥奏：“湖广行省钱谷，已责平章要束木。外省欺盗必多，乞以参政忻都、户部尚书王巨济等十二人理算。江西、福建、四川、甘肃、安西五省，每省各二人，特给印章与之。省部官既去，事不可废，拟选人为代，听食原俸。理算之间，宜给兵以卫之。”帝皆从之。

是时天下骚然，江淮尤甚。谀佞之徒讽大兴民史吉等为桑哥立石颂德。帝闻之，曰：“民欲立则立之。仍以告桑哥，使其喜也。”于是翰林官制文，题曰《王公辅政之碑》。时桑哥妇弟八吉为燕南道宣慰使，闻其事，亦讽属县为己立石颂德，使儒学教授张延撰文，延正色却之，即日谢病归，士论称之。

桑哥又以总制院所统西番诸宣慰司军民财谷事体甚重，宜有以崇异之，奏改为宣政院，秩从一品，用三台印。帝问：“所用何人？”对曰：“臣与脱因。”于是命桑哥以开府仪同三司尚书右丞相兼宣政使，领功德使司事，脱因同为使。帝尝召桑哥谓曰：“朕以叶李言，更至元钞，所用者法，所贵者信，汝无以楮视之，其本不可失，汝宜识之。”二十六年，桑哥请钩考甘肃行尚书省及益都淄莱淘金总管府，佥省赵仁荣、总管明里等皆以罪罢。帝幸上都。桑哥言：“去岁陛下幸上都，臣日视内帑诸库。今岁欲乘小舆以行，人必窃议。”帝曰：“听人议之，汝乘之可也。”

桑哥又奏：“近委省臣检责左右司文簿，凡经监察御史稽照者，遗逸尚多。自今当令监察御史即省部稽照，书姓名于卷末。苟有遗逸，易于归罪。仍命侍御史检视之，失则连坐。”帝从之。乃笞监察御史四人。是后监察御史赴省部，掾令史与之抗礼，但遣小吏持文簿置案而去，监察御史遍阅之，而台纲废矣。

桑哥又言：“国家经费既广，岁入恒不偿所出，往岁计之，不足者余百万锭。自尚书省钩考天下财谷，赖陛下福，以所征补之，未尝敛及百姓。臣恐自今难用此法矣。何则？仓库可征者少，而盗者亦鲜，臣忧之。臣愚以为盐课每引今直中统钞三十贯，宜增为一锭；茶每引今直五贯，宜增为十贯；酒醋税课，江南宜增额十万锭，内地五万锭。协济户十八万，自入籍至今十三年，止输半赋。闻其力已完，增为全赋，如此则国用可支，臣等免于罪矣。”帝曰：“如所议行之。”

桑哥既专政，凡铨调内外官，皆由于己，而宣敕尚由中书。桑哥以为言，帝乃命宣敕并付尚书省，由是以刑赏为市，奸谀之徒奔走其门，入贵价以贾所欲，当刑者脱，求官者得，纲纪大坏，人心骇愕。

二十八年春，帝畋于柳林，利用监彻里、浙西按察使千卢等劾奏桑哥专权黩货。时不忽木出使，帝遣人趣召之至，觐于行殿。帝以问，不忽木对曰：“桑哥壅蔽聪明，紊乱政事。有言者即诬以他罪而杀之。今百姓失业，盗贼蜂起，召乱在旦夕，非亟诛之，恐为陛下忧。”留守贺伯颜亦为帝陈其奸恶，久之，言者益众，帝始决意诛之。

三月，帝谕大夫月儿鲁曰：“屡闻桑哥沮抑台纲，杜言者之口，又尝捶挞御史。其所罪者何事？当与辨之。”桑哥等持御史李渠等已刷文卷至，令侍御史杜思敬等勘验辩论，往复数四，桑哥等辞屈。明日帝驻跸大口，复召御史台暨中书、尚书两省官辩论。尚书省执卷奏曰：“前浙西按察使只必，因监阅烧钞，受赃至千锭，尝檄台征之，三年不报。”思敬曰：“文之次第，尽在卷中。尚书省拆卷持对，其弊可见。”彻里抱卷至前，奏曰：“用朱印以封纸缝者，防欺弊也。若辈为宰相，乃拆卷破印与人辨，是教吏为奸。”帝是之，责御史台曰：“桑哥为恶，始终四年，其奸赃暴著非一，汝台臣安得不知？”中丞赵国辅对曰：“知之。”帝曰：“知而不劾何罪？”思敬等对曰：“夺官追俸，惟上所裁。”数日不决。大夫月儿鲁奏：“台臣久任者当斥罢，新者存之。”乃下桑哥于狱，仆其辅政碑。七月伏诛。

监察御史言：“沙不丁、纳速剌丁灭里、乌马儿、王巨济、杨琏真伽、沙的教化的，皆桑哥党，今或系狱，或释之，臣所未谕。”帝曰：“纳速剌丁灭里在狱，沙不丁朕姑释之耳。”明年二月，玉昔帖木儿等言：“纳速剌丁灭里、忻都、王巨济，党比桑哥，恣为不法，楮币、铨选、盐课、酒税，无不更张变乱之。衔命江南理算者，皆严急输期，民至嫁妻卖女，祸及亲邻。维扬、钱塘受害最惨，无故而殒其生者五百余人。其始士民犹疑事出朝廷，近者彻里按问，悉皆首实请死，乃知天子仁爱元元，而使之至此者，实桑哥及其凶党之为也，莫不愿食其肉。臣等议：此三人者，既伏其辜，宜令省台从公论罪，以谢天下。”三人遂弃市。贷杨琏真伽死，其妻与沙不丁、乌马儿之妻并没入官，送诣京师。乌马儿寻亦论死。唯沙不丁获免。

平章政事要束木者，桑哥之妻党。钩考荆湖钱谷，省臣拟授湖广平章政事。帝曰：“要束木小人，事朕方五年，授一理算官足矣。览中书所奏，令人耻之。”及至湖广，即籍阿里海涯家资以献。正月朔，百官会行省，朝服以俟。要束木召至其家，受贺毕，方诣省望阙贺，如常仪。又阴召卜者，有不轨之言。中书省列其罪以闻，帝命械至湖广行省戮之。籍其家，得黄金四千两。

史臣曰：司马迁以利为害之源。然懋迁有无，肇于有虞。管仲、范蠡用货殖伯齐越二国。无他，利天下则为利，反是则为害也。世祖才阿合马，擢为宰相。阿合马死，卢世荣继之。世荣死，桑哥继之。三凶嫥屰，病国厉民，厕酷吏以重位，陷正人以刑网，视汉唐聚敛之臣，其毒尤甚焉！呜乎，蒙古有中原五六十年，政无纪纲，遗黎殆尽。世祖践阼，思大有为于天下。黔首喁喁，正延颈归命之时，乃用贪狠匹夫，钻膏剔髓，以剿民命。迨穷奸稔恶，始婴显戮，而苍生之祸已烈矣。司马迁之言，岂不信欤！




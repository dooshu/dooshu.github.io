133　羊溝雞塗狸膏事


羊溝之雞，三歲爲株，相者視之，則非良雞也。然而數以勝人者，以狸膏塗其頭。【原注】羊溝，鬭雞處。株，魁帥也〔一〕。雞畏狸也。

【集證】引見御覽九百一十八羽族部。〇爾雅翼：「鬭雞私取狸膏塗其頭，輒鬭無敵。此非有厭勝，特是狸能捕雞，異雞聞狸之氣，則畏而走。」〇羊溝，亦作陽溝。爾雅釋畜：「雞三尺爲鶤。」郭璞注：「陽溝巨鶤，古之名雞。」

【元圻案】藝文類聚九十一載此條，多「莊子謂惠子曰」六字。原注是司馬彪注文，亦見藝文類聚。

〔一〕「帥」，原作「師」，據元刊本、清嘉慶本改。






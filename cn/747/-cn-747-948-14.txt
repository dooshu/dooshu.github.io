○有征无战赋（以“安人以德，不战而旋”为韵）

皇威克宣，强敌无全，始建牙而耀武，终不杀而摧坚。授师律以徂征，凿门而出；指戎夷而向化，掉鞅而旋。静难以仁，胜残以德。绥怀未及，方资吊伐之谋；氛潜消，讵假貔貅之力？命将必先於制胜，数谋宁劳於逐北，三令著而狼野自清，七德彰而枭心已息。是知训戎有律，料敌无遗，乘地形而动众，顺天讨以行师，播武烈为先登之旅，尊英风为遏乱之资。利百胜者，不其殆矣；尚九变者，於斯远而。於是指途而边鄙革心，按甲而凶渠授首，向威怀而将顺，将血刃而何有？行当尽敌，制在於成规；武以止戈，匪劳於善诱。念安人之可待，怀斗志而终不。

当其蕴龙韬以启路，驰豹骑以清尘，鄙身膏於草野，笑血染於车轮。所以示专命，柔远人。扬分阃之威，无逾六月；来有苗之类，不俟七旬。一举干戈，载弓矢，惟义是徇，惟仁是以，有以见解纷之谋，有以见知难之旨。

且夫治兵在於克敌，定乱在於图安，苟率人以知化，宁黩武以自残？所以不矜其庸功，不事乎权变，文教被於含育，武德彰於县。由是而言，善用师者，不在乎善战。


19　辨秦攻蜀楚先後之謀算


老泉權書强弱篇謂：「秦之憂在六國，蜀最僻最小，最先取；楚最彊，最後取。非其憂在蜀也。」案：史記秦本紀：「惠文君後元九年，伐蜀滅之。」秦始皇本紀：「二十四年，王翦、蒙武攻荆，破荆軍，昌平君死。」愚謂取蜀則楚在掌中矣，白起所以再戰而燒夷陵也。

【何云】宋之亡也，蜀先破而襄陽隨之。

【又云】穆公并國二十而遂霸西戎，惠公取蜀而秦以益强富厚輕諸侯，蓋皆得蠶食之策。齊、楚最遠，故最後取之也。

【元圻案】史記楚世家：「頃襄王二十年，秦將白起拔我西陵。二十一年，白起拔郢，燒先王墓夷陵。」索隱曰：「夷陵，陵名，後爲縣，屬南鄭。」平原君列傳：「毛遂曰：『白起，小豎子耳，率數萬之卒，興師以與楚戰。一戰而舉鄢、郢，再戰而燒夷陵，三戰而辱王之先人。』」〇林少穎論秦惠王伐蜀曰：「用兵之法，攻堅則瑕者堅，攻瑕則堅者瑕。蜀瑕而韓堅，故先蜀而後韓。韓、魏瑕而齊、楚堅，故先韓、魏而後齊、楚，此蓋先瑕而後堅也。瑕者既爲我所有，則堅者果何所恃哉！」與老泉同意。






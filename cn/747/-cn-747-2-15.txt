○赦河南诸州诏

朕初膺灵命，抚育万方，一物失宜，忧责在己。是以昧旦丕显，昃食忘劳，思流惠泽，被於率土。日者世充作梗，僣擅一方，侵虐士民，阻绝声教。巩洛之地，比邑连城，受制凶威，莫能自勉，翘足引领，乞师请降。朕愍彼黎庶，独为匪民，命将出军，用申抚吊。兵威所震，丑徒慴伏，元恶顿颡，面缚军门。殄灭氛祲，混同文轨，拯彼烝民，出乎涂炭，宜从荡涤，与之更始。可赦河南诸州旧为世充所诖误者。自武德四年六月四日已前，皆赦其罪。若有率其部众保城邑，因事立功以归朝化者，量其效绩，就加职任。奇才异行，随事旌擢，鳏寡孤独，以时恤理。亡命山泽，诏书到后三十日不来归首者，复罪如初。


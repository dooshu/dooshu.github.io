○竞渡赋

楚之人兮有舟利於涉者，节以楫师而竞驰，因汨罗拯溺之事，为江汉载浮之嬉。以娱黎，以穆风俗，故岁习而无亏。尔其月维仲夏，节次端午，则大魁分曹，决胜河浒。饰画舸以争丽，建彩标而竞取，聿来肇自於北津，所届眇期於南浦。选孟贲、乌获以用壮，酹川後、天吴以潜辅，重轻莫异於锱铢，先後不差於步武。外希得隽之称，内约畴庸之伍，降簪裾以列筵，拥士庶兮如堵。

於是首齐向，飘然羽轻，引长ㄌ以观整，罗小艇以持平。远岸天阔，乘流镜清，援χ者气作於一鼓，理棹者伎痒於先鸣。聆大呼之始发，若纵而迅征，直冲谅驶於狂兕，忽往未殊於骇鲸。日正昼而惧眩，浪无风兮生。鸣鼙吹竽，上聒天衢，如伏波整旅，合水兽於江湖；建旗列卒，俯映泉室，若五利将军，访仙师於溟渤。摄灵奇以潜骇，恒游泳而下逸，群声合噪，群手齐力。虑敌之我先，莫遑舍於瞬息，乘轻若在於风驭，处疾互飞於首饬。舳舻惟正，审流镝之向齐；楫棹翻然，乱惊凫之挥翼。投劲竹以交拥，各庶几於独克，向背适中，胜负攸分。一喻马之旋泞，一如龙之曳云，始差池以接影，忽绝而殊群。曾不移晷，倏然戾止，去孤标於部党，争距跃而赴水，有麾竿以赞获，或振彩以扬美。中程者虽多欲於上人，後时者犹未甘於胜已，惩既往之败绩，伫将来以雪耻。由是励能激愤，赴涨而回。其逐进也，速飞电之经目；其引退也，缓孤乔之应媒。彼狃浅以生怠，此方殷而有猜，仰兴慕於三节，爰息徒而复来。论始作之功，虽掉鞅而偏擅；稽未事之效，乃发梁兮备该。然後弭舟楫，宴沙场，叶同党之诚愿，锡上官之宠光。徵固（疑）敌之财以颁赏，合如渑之酒以飞觞，勉居後人以成绩，翻有初於不藏，水府澹以澄静，人群欣而乐康。夫吞刀倚巧而幻人之伎，角抵称妙而狡童之戏，岂比夫仙舟以济川之器，竞渡有救灾之义。非百夫之众，无以较其捷；非九江之广，无以蒇其事。总夷夏之具搜，为壮观之能类。

范仲邕


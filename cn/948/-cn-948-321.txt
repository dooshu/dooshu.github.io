陆游　城东马上作

古寺名园处处行，翩然南陌复东城。

手柔弓燥猎徒喜，耳热酒酣诗兴生。

月似有情迎马见，莺如相识向人鸣。

摩挲病眼还三叹，犹拟中原看太平。

陆游

陆游　城东马上作

割鲜藉草醉春醪，仰看鸣髇百尺高。

杜老何妨希稷契，孔明本自陋袁曹。

边头插羽无传檄，箧里盘鵰有旧袍。

寄语长安众年少，妓围不似猎围豪。

陆游


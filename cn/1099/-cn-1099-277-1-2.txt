○覆廵撫山西侍郎萬恭請遲擺邊兵馬節餉疏 【 擺邊兵馬】

看得廵撫山西左侍郎萬恭具題前因大率謂該鎮防秋兵馬。俱巳分布停當。及稱本鎮往年擺邊。始于六月。撤邊終於九月。今秋虜情尚早。不敢空費。約於八月初一日赴邊。可省行糧八萬餘兩。以備十月緊急。及作來秋客兵支用。仍乞永為定例。一節為照各鎮防秋事體料敵為上。節餉次之。今歲侍郎萬恭乃能參酌虜情。將擺邊兵馬易于八月初旬。在官軍既省久戍之勞。在粮料足備方來之用。一時壯猷。極可嘉尚。但兵貴相機。似難遂為定例。係干邊務。相應通行酌議。合候命下、移咨萬恭將所省擺邊兵馬六月七月錢粮八萬餘兩。准作今歲冬月之用。如果哨無警報。留作來歲秋冬之用。悉如所擬施行。以後擺邊不必拘泥月分但以虜情緩急為序如虜報孔棘。雖早一月二月上邊虜賊實緩。雖遲一月二月下邊。俱無不可。惟在動中機宜。務報萬全。


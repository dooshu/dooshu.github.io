◇蔡伯喈女赋

伊太宗之令女，禀神惠之自然。在华年之二八，披邓林之曜鲜。明六列之尚致，服女史之话言。参过庭之明训，才朗悟而通玄。当三春之嘉月，时将归于所天。曳丹罗之轻裳，载金翠之华钿。羡荣曜之所茂，哀寒霜之已繁。岂偕老之可期？庶尽欢于馀年。何大愿之不遂，飘微躯于逆边？行悠悠于日远，入穹谷之寒山。惭柏舟于千祀，负冤魂于黄泉。我羁虏其如昨，经春秋之十二。忍胡颜之重耻，恐终风之我萃。咏芳草于万里，想音尘之仿佛。祈精爽于交梦，终寂寞而不至。哀我生之何辜，为神灵之所弃。仰华其已落，临桑榆之欷。入穹庐之秘馆，亟逾时而经节。叹殊类之非匹，伤我躬之无说。循肤体以深念，叹兰泽之空设。伫美目于胡望，向凯风而泣血。（《艺文类聚》三十）


○洞元灵宝三师记序

道之体也，至静而无为。道之用也，通生而赴感。始乎无始，先乎无先。起於妙无，而生妙有。至真之教，由兹而立焉。我元始天尊启重元，历五太，握元化，运真精，总括妙门，以为法印，付於大道君。道君缵统以光大之，敷畅以宣布之。凡十二印，包举幽赜，穷达元妙，以授於老君。老君奉而行之，上极三清，旁周无外，绵亘亿载，开导未闻。帝帝为师，方方立教。幽明巨细，靡不宗焉。自是奕叶绍承，师师授度。上自元始，下逮兹辰。故受道尊奉，其为度师乎？度师之师曰籍师。籍者嗣也，嗣籍真乘，离凡契道。籍师之师曰经师，经者由也。由师开悟，舍凡登仙，三师之重，媲於祖宗。祖宗能传之，而不能使兆致道。父母能生之，而不能使兆仙。奉师之道，无以过矣。儒家在三之义，莫能及焉。钦惟三君，焕有明德。追仰尊禀，瞻慕无阶。粤自上宾，未列图纪。虽贞猷茂范，刊勒於名山，而後学门人，难披於真奥。敢条实录，昭示将来。辄陈小序，仍为颂述。道弟吴兴陆甚夷已叙道元先生休烈，但继裁短赞，以纪德风。庶劫历有终，而清规不泯。有唐龙集庚辰中元日甲辰序。


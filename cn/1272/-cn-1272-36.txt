第三十六出　孝友褒封

【金鸡叫】〔贴上〕不听好言语。鎭日间无情无緖。羡我院君多伶俐。设下机谋。手足又和美。

我员外当初听信乔人。赶出兄弟。我院君杀狗劝夫。回心转意。弟兄和睦。不想柳龙卿胡子传今早又到我家。道员外不睬。又到官府出首员外杀人小官人埋尸。为此院君亲往府尹处诉明。尙未回来。不知怎生决断了。

【驻马听】〔生旦小生净丑上生〕当日大雪纷纷。故意将人撇在窘。盗去玉环宝钞。潜地归家。两下平分。感吾兄弟背回门。反生恶意将他恨。兄弟是嫡亲。从今莫把闲言论。

〔贴〕员外院君回来了。〔生小生〕将柳龙卿胡子传枷在门首。府尹相公已有表章奏上天子。必有旨意下来。那时听旨决断了。〔末扮使臣赉诏上〕九重恩命下丝纶。夫妇荣华世罕闻。旌表门闾多喜庆。圣明天子重贤臣。圣旨已到。跪听宣读。诏曰。王化以亲睦为本。维风以孝友为先。据府尹王修然所奏。孙华以疎间亲。因杨月眞杀狗劝夫。遂能悔过。兄弟敦睦。有裨风教。宜加旌表。孙华遥授中牟县尹。以彰其妻劝夫之美。杨氏月眞金冠霞帔。封贤德夫人。孙荣被逐不怨。见义必为。克尽事兄之道。特授陈留县尹。有司劝驾。走马上任。柳龙卿胡子传见利忘义。反复小人。着枷号市曹三个月。满日各杖一百。发边远充军。谢恩。〔生小生旦〕万岁万万岁。〔净丑〕从前作过事。没兴一齐来。〔末众同下〕

【羽调排歌】〔生〕愚蠢孙华。情偏意迷。全亏家有贤妻。〔旦〕今朝兄弟共怡怡。堪笑乔人枉用机。〔合〕兄膺爵。弟受职。一门孝义九重知。夫荣显。妻又贵。方知为善得便宜。

【道和排歌】〔小生〕想他每结义时。要学关张的。言语总成虚。寻思太无知。那些恩德。那些仁义。〔贴〕嫡亲兄弟受凌逼。娘行杀狗劝夫回。骨肉团圆不暂离。〔合前〕

【尾声】〔合〕世间难得惟兄弟。贤阃调和更罕稀。旌表门闾敎人作话儿。

奸邪簸弄祸相随。孙氏全家福禄齐。

奉劝世人行孝顺。天公报应不差移。




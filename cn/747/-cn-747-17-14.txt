○册崔元暐博陵郡王文

维神龙元年，岁次乙巳，六月己酉朔六日甲寅，皇帝若曰：咨！德懋懋官，功懋懋赏，万古常行之则，千载不刊之典。故五十一之启汉，三十一之中兴，或举代赵如拾遗，或取秦陇如偃草。结丹青之誓，莅白马之盟。祚土包茅，与洪河而永固；分珪锡社，共天壤以俱隆。缅考旧章，率由此道。尔中书令上柱国博陵郡王崔元暐，夙负雄图，早怀英毅，蕴公辅之量，有王佐之才。顷者元凶构奸，图危社稷，遂能怀忠抱义，奋不顾身，重国轻生，意全王室。艰难既济，国家永清，勤亦至矣，功亦大矣。昔赏及於鬻熊，聿封於楚；功尊於臧绾，乃建於燕。异姓封王，抑惟前典；宪章故事，庶载畴功。是用命尔为博陵郡王，用旌诚效，宣其忠节，松竹无渝。往，钦哉！汝谐，可不慎欤！


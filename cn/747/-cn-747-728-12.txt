○批宰臣贺太原破回鹘夺得太和公主表

省表具知。朕闻匈奴为中国之患者久矣。爰自汉魏，迄于周隋，制控之谋，罕见其术。暨乎国朝，以怀柔之道，稍致和宁。然犹边兵远屯，贵主下嫁，国用且费，人心未甘。昨者回鹘以失国为词，款塞相托。朕悬知矫诈，且示含容。旋肆枭音，屡闻狼顾，虏骑唐突，羽书飞驰。方命戎臣，各严师律。可汗不知藏匿，尚敢猖狂。繇是我武张天威震。貔貅之勇，奋其威棱；犬彘之微，岂烦于牙齿。边尘扫荡，公主归还。岂独壮于兹辰，实可超于远古。此皆上元降佑，九庙垂休。台辅元臣，咨谋允叶。不然，予之寡昧，何以致焉。顺美之词，省章多愧。所贺知。


○宁国公主下降制

朕闻古之圣王，临御天下。功懋受赏，道无隔於华夷；义存有孚，信必全於终始。故能德被寰宇，化延殊俗。是以周称柔远，克著康济之图；汉结和亲，式宏长久之策，繇来尚矣。朕祗若元命，永惟稽古。内申九命，勉膺嗣夏之期；外接百蛮，庶广怀荒之泽。

顷自凶渠作乱，宗社阽危，回纥特表忠诚，载怀奉国。所以兵逾绝漠，力徇中原，亟除青犊之妖，实赖乌孙之助。而先有情款，固求姻好。今两京厎定，百度惟贞，奉皇舆而载宁，缵鸿业而攸重。斯言可复，厥德难忘。爰申降主之记，用答勤王之志。且骨肉之爱，人情所锺，离远之怀，天属尤切。况将适异域，宁忘轸念。但上缘社稷，下为黎元，遂抑深慈，为国大计。是用筑兹外馆，割爱中闱，将成万里之婚，冀定四方之业。以其诚信所立，家国攸宁，义在制名，式崇宠号。宜以幼女封为宁国公主，应缘礼会，所司准式。其降蕃日，仍令堂弟银青光禄大夫殿中监汉中郡王瑀充册命英武威远毗伽可汗使，以堂侄正议大夫行右司郎中上柱国上邽县公赐紫金鱼袋巽为副，特差重臣开府仪同三司尚书左仆射冀国公裴冕送至界首。凡百臣庶，宜悉朕怀。


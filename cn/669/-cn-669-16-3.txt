3　告子名勝亦名不害


文選陳孔璋爲曹洪書云：「有子勝斐然之志。」注引墨子曰：「二三子復於子墨子曰：『告子勝仁。』子墨子曰：『未必然也。告子爲仁，猶跂墨子公孟篇作「跛」。以爲長，偃墨子作「隱」。以爲廣，不可久也。』」勝蓋告子之名，豈即孟子所謂告子歟。

【全云】古注以浩生不害爲告子，固謬。然告子名勝，亦别無所見。

【元圻案】全氏經史問答曰：「告子名不害，見趙注，亦見國策注。而文選引墨子則又曰『告子勝』，或有二名，否則其一爲字也。」






无毒不丈夫


诸蔬菜被人吃的怕了，相聚议事，曰：“吾等生来味皆甘美，故人皆喜啖之。久之，恐我辈无噍类矣。从此当约定，不复作甘美之味，改为臭恶之味，庶几可以保全。”大蒜曰：“无用，无用。似我之臭味差池者，世人且称之为香而吃之，奈何？”众曰：“然则改作辣味可也。”姜与辣椒曰：“不可，不可。吾等皆辣者，何尝不供人大嚼。”众相顾无术，复拟变为苦味，而念及粤中一种苦瓜，人亦啖之如恒。计惟有束手待亡，付诸物竞天演而已。或为之献策曰：“断肠草性质狠毒，啖之肠断而死，人遂不敢食之。汝等何不都改作毒性？”诸蔬闻声叹曰：“原来如今世界，非具有狠毒之性者，不足以自存。无怪夫俗谚有‘无毒不丈夫’之说矣。”






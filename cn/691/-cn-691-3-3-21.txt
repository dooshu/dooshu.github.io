◎妻崇薄幸

刘研渠广文（萼棣）言：其乡宋某娶妻何氏，通文墨，贤淑成性，第貌不扬，失伉俪欢。宋又轻佻，常作狭邪游，陨越先绪，弃妻母家，出门，不通音信。妻弟舌耕糊口，事母不遑，乃赖针黹苟活。逮及二十年，适有戚自滇中来，见宋已得官，为曲靖经历，另娶妻，生子，车马衣服丽都。谂其妻之困阮，临行，劝其寄书接眷。弗听。甚不平之，爰告其内弟，弟告姊，姊泣曰："远官数千里，不接眷而娶妾，犹未失伦常。今弃置如遗，薄幸无良，尚可言哉。"抑郁数日，竟自缢死。值其戚复往滇，向氏弟辞行，见氏柩，大忿曰："我疏远之亲，不能控其弃妻再娶，君又萱堂年老，不可远行，奈何？"咨嗟而别。戚启行，后恒闻唧唧，鬼泣甚悲。心疑何氏，祝曰："若是何娘子，当送一见薄幸郎可也。"于是枉道晤宋，寒暄未毕，忽自批其颊曰："诚薄幸，诚薄幸。"昏仆于地。戚遽退，次日往侦，夜间宋已死。噫！昔人言：贫贱之交不可忘，糟糠之妻不下堂，此宋氏故事也，何竟忘之乎？


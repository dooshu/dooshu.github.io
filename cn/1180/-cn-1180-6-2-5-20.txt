答巡抚郭华溪


怀远之兵，既未得天时地利之便，暂宜解归，以俟大举。若有他巧可取之，尤妙矣。此事若非县令苛急，贼亦未必遽叛。事之未形，一夫制之有余；祸端已搆，数万人取之不克。至兵连祸结，师老财费。使朝廷廑南顾之忧，疆场有不讨之贼。彼激乱启衅者死，何足恤哉！以是知天下之事，惟知几识微者可与图成，而轻躁锋锐者适足以偾事阶乱而已。






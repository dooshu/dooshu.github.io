祭当境神文第二百二

年月日具官某，谨备酒牢奠祭于当境山川之神：惟神受天明命，辨位司民。祸淫福善，神之恒德。今奸丑肆暴，聚谋不轨，污渎我境土，虏掠我生（一作士）庶，尚未伏锁授（一作诛报）首。岂神祸淫之道耶？俾我元戎，肃坛命将，提戈远征，大憝未诛，元勋未辑。岂神福善之道耶？今某虔统大军，以涉灵境，固当飨我血荐，潜勃其力，赞应天之兵，诛悖道之虏，则神正直之方是乎在。尚飨。


○賀少傅兵部尚書晉溪王公平土番序 【 平番】

國家封哈密為榆關以西之外藩。當時哈密既強。又受有　天朝顯封。諸蕃莫敢抗也。逮成化弘治以來土魯蕃強噬諸番。奪哈密逐其君。積六十年漸不可制。　孝宗雖嘗命文武大臣興師問罪。擣其巢穴矣。王師比還。而驕悍如故。賞之不厭其心。威之不致其畏。固以軌事諸公之過也。何也、　國家以一統之盛。臣服萬方。土魯雖強。竊據西北一席之地。而叛服不常如此我義朱直。兵則何畏。我求方劇。予則何恩。是以信義不行。綏靖無法。徒廑廟堂籌顧之憂。無補疆圉侵凌之患。而中朝士大夫。此中朝士大夫恒体也又重聲譽而略綜核騰口說而賤事體故允蹈者少。浮夸者多。遂使生靈厄於原野。轉輸殛于道塗。非軌事諸公之過哉。　天子嗣大曆服、起前少師吏部尚書晉溪公于戎伍、改兵部尚書、授以節金?戊、總督茲事、公至萃邊方重臣於帷幄而論之曰、國之於夷狄。固不可過撫以納侮。亦不可深拒以窮兵。唯順則撫。故賞斯恩焉。唯逆則拒。故威斯畏焉。諸君歷事既久。顧不足以知其故乎。回鶻賈胡耳。仰華夏以為利藉黃麝以厚生。往昔侵方物而絀信義。勒貢獻以啟釁尤。吾輩固不欲仍。乃仆跡矣。曷求所以固圉息兵之道乎。乃出其羈使。納其貢夷。擊窺伺之惡。示歸土之諭。於是混淆者革。捍格者通。方物無掊克之虞。勘報無稽留之苦。觀其籲天改過。然自是哈密卒不可復矣出印獻城則夷情大悅。夏德丕宣可知矣。牙木蘭帖木哥土巴。土魯番化服爪牙也。皆望風歸化。畢命致身。而六十餘年難制之虜。一旦以笑談決之。固信義無絀于我。而恩威允叶其心云爾。當時軌事諸公。何獨不若此哉。嘗見甘肅鎮廵挽留之疏、謂公是非可否每明辯於經畫之時成敗利鈍。不取必於智謀之末。敢於任事而行人所難行。善於應變而決人所難決。遂能展布四體。康濟一方。斯實錄矣。厥功既聞、天子加公少傅兼太子太傅、甘肅諸公、因父老感激之意、地方寧謚之餘、徵文賀公、予不佞、故即當時之事、所私見者與公之所巳行者敘之、後之觀者、倘有取焉、可以知　國家之長計矣、


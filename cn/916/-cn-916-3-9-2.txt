【幽愤诗】

〖《晋书》曰：东平吕安。服康高致。康友而善之。后安为兄所枉诉。以事系狱。辞相证引。遂复收康。康乃作幽愤《诗》曰：〗

嗟余薄祜。（六臣本《文选》注云。五臣作□□。）少遭不造。哀茕靡识。越在襁褓。本集作襁褓。六臣本《文选》注云。五臣作襁褓字。）母兄鞠育。有慈无威。恃爱肆妲。（《文选》作姐。《诗纪》同。《晋书》作好。）不训不师。爰及冠带。凭（《文选》作冯。旧抄本集同。）宠自放。（六臣本《文选》注云。善无此二句。）抗心希古。任其所尚。（六臣本《文选》注云。善本作上。）托好老庄。（《晋书》作庄老。）贱物贵身。志在守（《晋书》作宗。）朴。养素全真。曰余不敏。好善暗人。子玉之败。屡增惟尘。大人含弘。藏垢怀耻。民（《晋书》作人。）之多僻。政不由己。惟此褊心。显明臧否。感悟思愆。（本集作□。同。）怛若创痏。欲寡其过。谤议沸腾。性不伤物。频致怨憎。昔惭柳惠。（本集作柳下。魏志注、《晋书》孙登传同。《世说新语》注作下惠。）今愧孙登。内负宿心。外恧（魏志注作赧。）良朋。仰慕严郑。乐道间（本集作闲。《晋书》同。）居。与世无营。神气晏如。（六臣本《文选》误作知。）咨予不淑。婴（本集作缨。）累多虞。匪降自天。□由顽疏。理弊（六臣本《文选》作蔽。注云。善作弊。）患结。卒致囹圄。（六臣本《文选》注云。五臣作圉。）对答鄙讯。絷此幽阻。实耻讼冤。（李善本《文选》作冤。六臣本《文选》注云。善作免。）时不我与。虽曰义直。神辱志沮。澡身沧浪。岂（《晋书》作曷。）云能补。嗈嗈（本集作雍雍。《晋书》同。）鸣雁。奋（本作厉。《晋书》同。六臣本《文选》注云。五臣作励。）翼北游。顺时而动。得意忘（本集作无。）忧。嗟我愤叹。曾莫能俦。（《晋书》作畴。六臣本《文选》注云。五臣作畴。）事与愿违。遘兹淹留。穷达有命。亦又何求。古人有言。善莫近名。奉时恭默。咎悔不生。万石周慎。安亲保荣。世务纷纭。祗搅予情。安乐必诫。乃终利贞。煌煌灵芝。一年三秀。予独何为。（本集作人。）有志不就。徵难思复。心焉内疚。庶勖将来。无馨无臭。采薇山阿。散发严岫。永啸长吟。颐性（《晋书》作神。）养寿。（○《文选》三十二。《晋书》本传。《诗纪》十八。又《三国志》王粲传注引腾、憎、登、朋四韵。《晋书》孙登传引登一韵。《世说新语》栖逸篇注引登一韵。）


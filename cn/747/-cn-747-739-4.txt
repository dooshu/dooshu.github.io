○滑州修尧祠记

白马津西南五十里，曰尧祠。衮龙腾文，剑佩有光，德音不遐，精魄如在。然而祠庙僻远，藻荐亦稀，荒榛不除，茂草斯鞠。司空陇西公即戎之二岁，勤恤人隐，期於俗阜。夏四月，宿麦方登，油云未施。公愀然殷忧，思降甘泽。因曰：“古先帝王，孰神於尧？盍将祷焉，期有所应。”乃率寮属将校，质明而往。钟磬毕陈，牲牢在筵，翊精肃容，虔祷移时。祝拜之际，如答，未及回车，重阴已周。密雨轻洒，槁苗特起，逮夕及晨，自叶流根。寮属将校，相率称贺曰：“天灾滑民，仍岁不登，道堇流离，十年於兹。公能以诚明动神，膏泽发枯朽，免积逋於饿隶，变早歉为丰稔。固当大崇庙貌，以旌厥美。”於是饰粉壁，张罗帷，栾栌四周，丹绀交辉，肃肃静密，神之所依。是宜播公之美，扬神之祉，刻於金石，而为之记。时宝历二年七月二日建立。


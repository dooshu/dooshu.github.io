◇购擒劫盗诏（延兴末）

尚书李诉，著勋先朝，弼谐皇极，谠言嘉谋，旬日屡进，实国家之桢干，当今之老成也。是以擢授南部，综理烦务。自在厥位，夙夜惟寅，乃心匪懈，克己复礼，退食自公，利上之事，知无不为，赏罚所加，不避疏戚。虽孝子之思慈母，鹰之逐鸟雀，何以方之。若郑之子产，鲁之季文，亦未加也。然恶直丑正，盗憎主人。自往年以来，群奸不息，劫诉宗人李英等四家，焚烧舍宅，伤害良善。此而可忍，孰不可恕！有司可明加购募，必令擒殄。（《魏书·李诉传》）


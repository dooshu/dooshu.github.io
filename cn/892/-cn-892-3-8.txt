文集卷八


赐资政殿学士太中大夫新差知成都府王安礼银合茶药诏


元祐二年十月八日

敕安礼：朕求治如不及，用人惟恐失之。矧余良臣，擢自神考。出入中外，厥声蔼然，朕岂欲其远去哉？特以全蜀之寄，甚难其选。知卿笃于忠义，当不以远近为意也。勉事道路，慎疾自爱。往安吾民，以称朕意。卷四〇





赵州赐大辽贺太皇太后正旦大使茶药诏


元祐二年十月十七日

敕：卿久勤轺传，远犯风埃。眷言行迈之劳，良极轸怀之意。往颁珍剂，以辅至和。卷四〇





赵州赐大辽贺太皇太后正旦副使茶药诏


元祐二年十月十七日

敕：卿远乘使传，来讲邻欢。属此冱寒，尚勤行役。往加问劳，式示眷怀。卷四〇





赵州赐大辽贺皇帝正旦大使茶药诏


元祐二年十月十七日

敕：卿远庆春朝，笃修邻好。永惟使事之重，遂忘行役之劳。既极叹嘉，宜申问劳。卷四〇





赵州赐大辽贺皇帝正旦副使茶药诏


元祐二年十月十七日

敕：徂岁向晚，修途苦寒。方趋造于会朝，未即安于舍馆。往加恩锡，增重使华。卷四〇





赐宰相吕公著生日诏


元祐二年十月十八日

敕公著：卿三世将相，四朝耆老，赉我良弼，实惟兹辰。茂膺维岳之灵，永锡如陵之寿。宜颁宠数，以示眷怀。卷四〇





赐新除龙图阁直学士李之纯辞恩命不允诏


元祐二年十二月四日

敕之纯：祖宗之文章与典谟训诰，并宝于世。曲领其事，非有德君子，虽积劳久次，不以轻授。蜀远而人懦，穷困抑塞，至无所诉。朕专欲以德安之，故内阁之命，非独以宠卿，抑将使蜀人知朕用卿，盖以德选也。其深识此意，勿复固辞。卷四〇





赐太师文彦博乞致仕不允诏　一


元祐二年十二月二十五日

敕彦博：卿自去岁以来，数苦小疾，尚能勉留，以辅不逮。近者神明所相，体力自康，视听不衰，步趋加健，乃欲求去耶？今御戎之策，未有定议；京东西、河朔荐饥，公私枵然。方与二三臣图之，卿未可以即安也。卷四〇





赐太师文彦博乞致仕不允诏　二


元祐二年十二月二十五日

敕彦博：卿历相三宗，名闻四夷，位极一品，书考四十。自载籍以来，未之闻也。固当以国为家，以天下为身，以安社稷为悦，而不当以居丘园为乐也。朕方待卿而为政，请老之言，所未欲闻。卷四〇





赐外任臣寮进贺太皇太后受册马诏敕


元祐二年十二月二十六日

敕曾布：礼以正名，国之旧典。载阅充庭之实，式将戴后之心。朕眷忠勤，良深嘉叹。卷四〇





赐外任臣寮进奉贺皇太后皇太妃受册马诏敕


元祐二年十二月二十六日

敕曾布：典册告成，宫闱之庆。事君尽礼，因物见诚。乃眷忠勤，不忘嘉叹。卷四〇





赐保宁军节度使知大名府冯京进奉贺端午节马诏


元祐二年十二月二十六日

敕冯京：受钺将坛，剖符畿甸。效充庭之骏足，庆中火之良辰。乃眷勤诚，不忘嘉叹。卷四〇





赐资政殿学士知邓州韩维进奉谢恩马诏


元祐二年十二月二十六日

敕韩维：庙堂均逸，远不忘君。驵骏在庭，仪多于物。载惟忠荩，良极叹咨。卷四〇





赐检校司空左武卫上将军郭逵进奉谢恩马诏


元祐二年十二月二十六日

敕郭逵：惟卿耆老，渐就退闲。不忘戴主之诚，远效充庭之骏。载嘉忠荩，良极叹咨。卷四〇





赐中大夫守尚书右丞王存生日诏


元祐三年正月四日

敕王存：卿以宏才，与闻大政。诞日之庆，岂惟闺庭。宠锡之隆，庶延寿嘏。卷四〇





赐试户部侍郎赵瞻陈乞便郡不允诏


元祐三年正月十三日

敕赵瞻：朕褒显耆旧，取其宿望；养育俊乂，待其成材。庶前后相继，朝不乏人，则堂陛自隆，国有所恃。方今在廷之士，孰非华发之良？而卿以康强之年，为远引之计，于义未可，盖难曲从。卷四〇





赐皇伯祖宗晟辞免起复恩命不许诏　一


元祐三年二月十五日

敕宗晟：卿哀迫之至，言不及文。览之恻然，欲从所请。而宗子之众，才性各殊。位不期骄，禄不期侈。非卿允蹈忠信，力行礼义，以身先之，盖未易齐也。少屈尔私，以成吾志，不亦可乎？卷四〇





赐皇伯祖宗晟辞免起复恩命不许诏　二


元祐三年二月十五日

敕宗晟：卿以强起就位，为未便安；而朕以徇私忘公，为未尽美。《书》云：“孝乎惟孝，友于兄弟，施于有政，是亦为政。”夫圣人以孝弟为从政，而卿以从政为非孝，非所闻也。勉从朕命，勿复固辞。卷四〇





赐皇伯祖宗晟辞免起复恩命不许诏　三


元祐三年二月十五日

敕宗晟：卿致孝罔极，守礼不回。以鲁、卫之亲，而行曾、闵之事。吾深欲成人之美，遂卿之私。顾以宗臣治亲，有国先务。教以道艺，时其冠昏。奖察其贤能，而训谪其骄惰。非吾宗室之老，孰当父兄之任？其深明吾意，往服厥官。卷四〇





赐皇伯祖宗晟辞免起复恩命不许诏　四


元祐三年二月二十二日

敕宗晟：君子之于礼，虽先王未之有，可以义起，而况汉、唐之旧，故事具存。如翟方进、房乔之流，皆以儒术致身，不免于释哀而谋国。近岁夏竦、晁宗悫，亦以近臣夺丧，君子不以为过。今宗正之事，止于治亲。譬犹父兄，训敕子弟。岂以衰麻之故，而废闺门之政乎？卿其勿疑，亟服乃事。卷四〇





赐保宁军节度使知大名府冯京进奉兴龙节并冬至正旦马诏


元祐三年二月二十五日

敕冯京：震夙之祥，旅庭称庆。岁时之会，因物效诚。乃眷元臣，实勤典礼。多仪克举，屡叹不忘。卷四〇





赐外任臣寮进奉谢恩马诏敕


元祐三年二月二十六日

敕：衔恩思报，因物致诚。效兹乘服之良，示有驱驰之志。永言忠荩，良极叹咨。卷四〇





赐外任臣寮进奉兴龙节功德疏诏敕


元祐三年二月二十六日

敕：诞弥之庆，中外所同。毕输卫上之诚，来献后天之祝。永言忠荩，良极叹嘉。卷四〇





赐新除守司空同平章军国事吕公著辞免恩命不允诏


元祐三年四月六日

敕公著：委重元老，朕之本心；归安丘园，卿之素志。今于二者，酌处其中。使卿获居劳逸之间，而朕不失仰成之托。于义两得，夫复何辞？卷四〇





赐新除太中大夫守尚书左仆射兼门下侍郎吕大防辞免恩命不允诏


元祐三年四月六日

敕大防：端揆黄门之任，虚之久矣。以卿德望兼重，才术有余，故授之不疑。涣号已行，佥言惟允。务称朕命，何以辞为。卷四〇





赐新除太中大夫守尚书右仆射兼中书侍郎范纯仁辞免恩命不允诏


元祐三年四月六日

敕纯仁：国之安危，寄于宰辅。朕岂苟然而轻授也哉？试之以事而不移，断之于心而不贰。成命已出，岂容复回。往修厥官，以称朕意。卷四〇





赐观文殿大学士光禄大夫知永兴军韩缜三上表乞致仕不许断来章诏


元祐三年四月七日

敕韩缜：夫任天下之责者，无自营之私；蒙国士之知者，有非常之报。矧卿德望兼重，体力犹强。方资御侮之壮猷，焉用引年之常礼。宜安厥位，毋复言归。卷四〇





赐观文殿大学士光禄大夫知永兴军韩缜三上表陈乞致仕不允断来章诏


元祐三年四月七日

敕韩缜：朕体貌诸老，仪刑四方。假以方面之安，略其筋力之礼。如卿屡请，固无怀禄之嫌；而朕固留，宜有志归之意。今中外无事，民物小康。顾恐安车之荣，未逾坐啸之乐。朕命不易，卿其少安。卷四〇





赐新除太中大夫守尚书右仆射兼中书侍郎范纯仁再上札子辞免恩命不允诏


元祐三年四月七日

敕纯仁：卿奉事先帝，义深爱君；与政西枢，论不阿世。昔闻汲黯之不夺，今见徐公之有常。参以众言，蔽自朕志。右宰之任，非卿而谁？屡执谦词，殊非所望。卷四〇





赐新除依前中大夫守中书侍郎刘挚辞免恩命不允诏


元祐三年四月七日

敕刘挚：朝廷设三省，建丞弼，虽所治不同，至于因时立政，昭德塞违，其实一也。卿既任其事矣，今以次迁，无足辞者。卷四〇





赐新除依前中大夫守尚书左丞王存辞免恩命不允诏


元祐三年四月七日

敕王存：卿学足以经邦，才足以应务。更练愈久，开益居多。以积日而稍迁，顾佥言之咸允。国之常典，何以辞为。卷四〇





赐新除中大夫守尚书右丞胡宗愈辞免恩命不允诏


元祐三年四月七日

敕宗愈：卿昔在谏垣，首开正论，出入滋久，操守不回。雅望在人，既非一日之积；历试而用，亦自群言之公。往祗厥官，毋替朕命。卷四〇





赐新除依前中散大夫充枢密直学士签书枢密院事赵瞻辞免恩命不允诏


元祐三年四月七日

敕赵瞻：朕惟本兵之地，司命吾民。矧羌戎叛服之无常，实边鄙安危之未决。岂以此柄，轻授其人？以卿望重缙绅，学兼文武。历试而用，众言允谐。往践厥官，勿违朕命。卷四〇





赐新除门下侍郎孙固辞恩命不允诏


元祐三年四月八日

敕孙固：朕惟三朝老臣，义同休戚。先帝旧学，存者几人。意其风采之耸闻，可使朝廷之增重。矧卿德望素著，寄任已隆。昔冠西枢，今贰东省。众以为允，义无足辞。卷四〇





赐新除试御史中丞孙觉辞免恩命不允诏


元祐三年四月八日

敕孙觉：卿三居谏省，皆以直闻。盖尝遇事以建言，志在行义以达道。擢为执法，实允佥言。以卿直谅多闻，而朕开纳不讳。固无观望难言之病，岂有丧失名节之忧哉！载阅来章，甚非所望。卷四〇





赐新除右光禄大夫依前知枢密院事安焘辞恩命不允诏


元祐三年四月八日

敕安焘：卿谋国之重，历年于兹，纪纲修明，中外宁辑。夫图任共政，所忧者大；则久劳迁秩，亦理之常。虽固执于㧑谦，恐难回于成命。往服休宠，以彰眷怀。卷四〇





赐新除中大夫守尚书右丞胡宗愈辞免恩命不允诏


元祐三年四月十日

敕宗愈：卿更涉夷险，践扬中外。出奉使指，而民宜之；入治天官，而吏畏之。非独能言者也。《书》不云乎：“敷奏以言，明试以功。”朕得之矣，卿其勿辞。卷四〇





赐新除依前中散大夫充枢密直学士签书枢密院事赵瞻辞免恩命不允诏


元祐三年四月十日

敕赵瞻：朕之进人，可谓难矣。自非耆老久次，悃愊无华，则枢机之任，不以轻授。卿之自视，何愧于斯？祗服厥官，思所以称而已。卷四〇





赐新除翰林学士朝请大夫知制诰许将赴阙诏


元祐三年四月十二日

敕许将：卿敏而好学，达于从政。出殿方国，则修儒术以饰吏事；入备顾问，则酌民言以广上听。待命北门，号称内相。虽于卿为旧物，实当今之高选。亟践厥职，伫闻嘉猷。卷四〇





赐新除司空同平章军国事吕公著辞免册礼许诏


元祐三年四月十三日

敕公著：多仪以隆辅弼，国之彝典；自损以信君父，卿之美志。再阅诚言之请，益彰谦德之光。勉徇所陈，不忘嘉叹。卷四〇





赐正议大夫知枢密院事安焘辞免迁官恩命允诏


元祐三年四月十五日

敕安焘：卿国之隽辅，位冠枢庭，以时褒升，岂待功阀？而能力辞宠命，欲以身率群臣，使廉耻相先，名器益重。勉从来请，以笃此风。卷四〇





赐新除中大夫守尚书右丞胡宗愈辞免恩命不允诏


元祐三年四月十五日

敕宗愈：朕之用卿，盖听其言，考其行事，参之公议，而断自朕心，可谓审矣。而卿固辞不已，朕甚惑之。夫小人以位为宠，求之而不可得；君子以宠为忧，推之而莫能去。自古以然，卿何疑哉。卷四〇





赐新除司空同平章军国事吕公著辞免册礼允诏


元祐三年四月十五日

敕公著：册祝于庙，惟周之典；临朝亲拜，亦汉之旧。事大则礼重，礼重则乐备，古之道也。今卿逊避不居，自处以约。勉从所乞，以成其美。卷四〇





赐许将辞免恩命不允诏


元祐三年四月十八日

敕许将：进以经术，当告我以安危；来自西南，固知民之利病。渴闻谠论，少副虚怀。而乃退托无能，力辞旧物。既非所望，其可曲从？卷四〇





赐河西军节度使西蕃邈川首领阿里骨进奉回诏


元祐三年四月二十二日

敕阿里骨：惟尔祖先，世笃忠孝。本与夏贼，日寻干戈。亦惟恃我朝廷爵秩之隆，用能保尔子孙黎民之众。肆朕命尔，嗣长乃师。而承袭以来，强酋外擅，尔弗能禁，恣其所为。遂据洮城，以犯王略，阴连夏贼，约日盗边。朕愍属羌之无辜，出偏师而问罪。元恶俘获，余党散亡。山后底平，河南绥服。朕惟：率酋豪而捍疆埸，乃尔世功；叛君父而从仇雠，岂其本意？庶能改过，未忍加兵。果因物以贡诚，愿洗心而效顺。尔既知悔，朕复何求。已指挥熙河路更不出兵。及除已招纳到部族外，住罢招纳。依旧许般次往来买卖，及上京进奉。尔宜约束种类，共保边陲。期宠禄于有终，知大恩之难再。勿使来款，复为虚言。卷四〇





赐新除依前朝散大夫守尚书吏部侍郎充龙图阁待制傅尧俞辞免恩命不允诏


元祐三年五月二十三日

敕尧俞：夙望所在，旧疾既平。及兹言还，慰我虚伫。徒得君重，虽暂屈于淮阳；雅意本朝，宁久安于冯翊。复求自便，殊戾所期。往修厥官，务称朕命。卷四〇





赐守尚书右丞胡宗愈乞除闲慢差遣不允诏


元祐三年五月二十七日

敕宗愈：朕开奖言路，通来下情。虽许风闻，犹当核实。岂以无根之语，轻摇辅政之臣。朕方驭众以宽，退人以礼。加之美职，付以大邦。朕既无负于听言，卿亦何嫌而避位？祗服乃事，毋自为疑。卷四〇





赐尚书右仆射兼中书侍郎范纯仁生日诏


元祐三年六月九日

敕纯仁：卿河岳之灵，神明所相。载更诞日，永介寿祺。体我眷怀，受兹宠锡。卷四〇





赐正议大夫守门下侍郎孙固生日诏


元祐三年六月二十三日

敕孙固：卿图任之旧，缙绅所推；难老之祥，神人攸相。载更良日，益永寿祺。申以宠章，式隆眷遇。卷四〇





赐正议大夫知枢密院事安焘生日诏


元祐三年六月二十三日

敕安焘：桑弧告庆，降哲辅于兹辰；彩服拜嘉，冠荣名于当代。祗服朕命，益寿乃亲。卷四〇





赐龙图阁学士河东路经略使兼知太原府曾布乞除一闲慢州郡不允诏


元祐三年七月二十一日

敕曾布：将不久任，难以责成；谋不素定，难以应猝。卿屡试剧郡，所临有声。而况二年于兹，诸将所服。事既即叙，人谁易卿。夫捣虚攻瑕，兵家常势；知难避整，夷狄亦然。卿若有以待之，彼将望而去矣。勉卒乃事，毋忘朕言。卷四〇





赐河西军节度使西蕃邈川首领阿里骨进奉回程诏


元祐三年八月三日

敕阿里骨：卿屡款塞垣，愿终臣节。爰因贡篚，益著诚心。再省忠勤，良深嘉叹。卷四〇





赐皇叔改封徐王颢上表辞免册礼允诏　一


元祐三年八月二十日

敕颢：卿大雅不群，自得诗书之富；为善最乐，不知轩冕之荣。既殿大邦，宜膺盛礼。而抑损之志，逡巡不居。虽莫称朕所以极褒崇之心，而将使卿庶几获谦冲之福。勉从其意，嘉叹不忘。卷四〇





赐皇叔改封徐王颢上表辞免册礼允诏　二


元祐三年八月二十日

敕颢：锡山土田，以昭令德；备物典册，盖有常仪。而卿深惧满盈，过形抑畏。一谦四益，当克永年。三命滋恭，固将有后。曲成美志，以劝事君。宜依所乞。卷四〇





赐知渭州刘昌祚进奉兴龙节银诏


元祐三年十一月六日

敕昌祚：卿御侮边庭，驰神魏阙。会嘉辰之献寿，纳贡篚以效珍。载省忠勤，不忘褒叹。卷四〇





赐皇伯祖宗晟辞免起复恩命不允诏　一


元祐三年十二月五日

敕宗晟：夫要绖服事，出于孔门；墨衰从政，见于鲁史。永惟徇国忘家之义，非有食稻衣锦之嫌。若非使卿居之而安，则吾岂敢强所不欲。勉从前诏，往服厥官。卷四〇





赐皇伯祖宗晟辞免起复恩命不允诏　二


元祐三年十二月五日

敕宗晟：卿德爵与齿，皆天下达尊；服属之隆，为宗室祭酒。任独高于三世，报宜异于常人。故夺情非以私卿，而服事所以徇国。义无所愧，何以辞为。卷四〇





赐正议大夫知邓州蔡确乞量移弟硕允诏


元祐三年十二月九日

敕蔡确：以义责备，《春秋》有失教之讥；以情内恕，诗人有将毋之念。硕之有罪，事在有司。难以贵近之亲，而废朝廷之典。及观来请，有概予心。重违兄弟急难之词，以伤人子奉养之意。卷四〇





赐知渭州刘昌祚进奉谢恩并赐月俸公使及贺端午节马诏


元祐三年十二月二十四日

敕昌祚：卿执德宏毅，秉心恪恭。拜新渥于公朝，谨旧仪于令节。抗章来上，因物见诚。再省忠勤，良深嘉叹。卷四〇





赐端明殿学士银青光禄大夫致仕范镇奖谕诏


元祐三年闰十二月一日

敕范镇：朕惟春秋之后，礼乐先亡；秦汉以来，《韶》《武》仅在。散乐工于河海之上，往而不还；聘先生于齐鲁之间，有莫能致。魏、晋以下，曹、郐无讥。岂徒郑、卫之音，已杂华、戎之器。间存作者，犹有典刑。然铢黍之一差，或宫商之易位。惟我四朝之老，独知五降之非。审声如音，以律生尺。览诗书之来上，阅簨、虡之在廷。君臣同观，父老太息。方诏学士大夫论其法，工师有司考其声，上追先帝移风易俗之心，下慰老臣爱君忧国之志。究观所作，嘉叹不忘。卷四〇





赐朝散大夫守尚书吏部侍郎充龙图阁待制傅尧俞乞外郡不允诏


元祐三年闰十二月十四日

敕尧俞：卿望重本朝，进由公议，方卿大夫有为之际，亦士君子难得之时。而卿出领郡章，入佐治典。席未暖而辄去，政何时而报成？小疾行瘳，姑安厥位。卷四〇





赐保宁军节度使知大名府冯京进奉贺兴龙节马一十匹并冬节马二匹诏


元祐三年闰十二月十八日

敕冯京：卿坐镇全魏，隐若长城。远驰颂祷之心，来效骖之贡。眷言忠荩，良极叹嘉。卷四〇





赐泰宁军节度观察留后知相州李珣进奉贺冬马一匹诏


元祐三年闰十二月十八日

敕李珣：卿宣化近邦，驰神北阙。属兹阳月之吉，远效王闲之良。言念忠勤，不忘嘉叹。卷四〇





赐中大夫守尚书左丞王存生日诏


元祐四年正月四日

敕王存：在《易》之《泰》，与物皆春。于时良臣，生我王国。宜膺宠赍，以介寿祺。卷四〇





赐龙图阁直学士正议大夫权知开封府吕公著上表陈乞致仕不允诏　一


元祐四年正月五日

敕公著：朕鸡鸣而起，志于求助；鲐背之老，未敢即安。矧卿体力不衰，发齿犹壮。遽有引年之请，殊乖图旧之心。宜安厥官，以称朕意。卷四〇





赐龙图阁直学士正议大夫权知开封府吕公著上表陈乞致仕不允诏　二


敕吕公著：卿将相三世，凛乎正始之风；出入四朝，蔚然难老之状。浩穰之治，谈笑而成。方观报政之能，遽有归休之请。公议未可，卿其少安。卷四〇





赐济阳郡王曹佾在朝假将百日特与宽假将理诏


元祐四年正月十二日

敕曹佾：卿贤戚莫二，德齿并隆。眷言朝请之勤，思见仪刑之老。谢病既久，轸念良深。推予赐告之恩，期于勿药之喜。宜特与宽假将理。卷四〇





赐光禄大夫守吏部尚书兼侍读苏颂上表　乞致仕不允诏　一


元祐四年正月十三日

敕苏颂：吾闻有志之士，以身殉道而遗名；有道之君，使人乐用而忘老。今卿不安其位，岂吾有愧于古哉！夫难进之士，年仅及而辄退；则已试之才，吾莫得而尽用矣。激扬多士，方资崔、毛之德；讲诵旧闻，未卒褚、马之业。事非小补，卿其少安。卷四〇





赐光禄大夫守吏部尚书兼侍读苏颂上表乞致仕不允诏　二


敕苏颂：卿历事四朝，允有一德。徒论徐公之奢俭，莫见子文之愠喜。朕既寤寐哲士，体貌元臣。方贵德齿之达尊，岂求筋力之常礼。矧卿方膺难老之锡，宜励益壮之心。惜日有为，古人所重；引年求去，公议未安。勉为朕留，以慰人望。卷四〇





赐光禄大夫守吏部尚书兼侍读苏颂上第二表陈乞致仕不允诏　一


元祐四年二月二日

敕苏颂：夫天以多士宁王国，而祖宗以成德遗后人。方使寿考康强，以究其用，而朕乃以引年而听其去，可乎？矧卿铨综之精，谈笑而办。勉思职事，以称朕心。卷四〇





赐光禄大夫守吏部尚书兼侍读苏颂上第二表陈乞致仕不允诏


二

敕苏颂：天官之任，老成所宜。坐执铨衡，有山公晚年之故事；簿书烦杂，独萧俛一时之偏词。卿其总揽纲条，阔略苛细。委蛇退食，以慰士心。卷四〇





新除权礼部尚书梁焘辞免恩命不允诏


元祐四年二月三日

敕梁焘：卿出处以义，进退以礼。昔请补外，朕不得已而听其去；今兹选用，众以为宜而恨其晚。而卿又固辞，岂朕所望？成命不易，其速造朝。卷四〇





赐宣徽南院使充太一宫使冯京乞依职任官例祗赴六参不允诏


元祐四年六月十四日下院

敕冯京：朕以卿耆老厚德，重烦以庶事；而卿笃恭尽礼，自同于有司。既朝朔望，尚复勤请。虽抑抑自警，知卿有卫武之风；而仆仆亟拜，非朕待子思之意。宜遵前命，以副眷怀。卷四〇





赐右正议大夫守尚书左仆射吕大防生日诏


元祐四年六月十五日下院

敕大防：股肱之良，与国为重；家庭之庆，亦朕所同。适《斯干》献梦之辰，均《既醉》太平之福。膺予宠锡，介尔寿祺。卷四〇





赐翰林学士中大夫兼侍读赵彦若辞免国史修撰不允诏


元祐四年六月二十三日下院

敕彦若：卿学世其家，宜居载笔之地；官宿其业，已奏杀青之书。自托不能，殊非所望。祗膺成命，毋复固辞。卷四〇





赐河东节度使太师开府仪同三司太原尹致仕文彦博温溪心马诏


元祐四年七月二日下院

敕彦博：惟我宗臣，名震夷落。狼心舌，知献厥诚。朕以张奂拒羌之献，不如旅獒昭德之致。已敕边吏答赐所直，其马今以赐卿，至可领也。卷四〇





赐夏国主进奉贺坤成节回诏


元祐四年七月二十二日下院

敕：节纪诞弥，庆均临照，眷守邦之虽远，亦执贽以来同。嘉与朝臣，咸称寿斝。载惟忠恪，宜有宠颁。卷四〇





赐皇伯祖宗晟辞免恩命起复允终丧制诏　一


敕宗晟：朕寤寐隽贤，燮和中外。眷言释位之久，实有乏才之忧。而三年未终，五诏不起。与其贪明哲之美，以缉熙庶工，不若执孝弟之纯，以风励宗子。俯从诚守，良极叹咨。卷四〇





赐皇伯祖宗晟辞免恩命起复允终丧制诏　二


敕宗晟：夫衰麻之哀，达于上下；损益之变，权以重轻。虽事君均于事亲，而夺志难于夺帅。俯听终丧之守，以成致孝之全。言念笃诚，实增屡叹。卷四〇





赐新授枢密直学士赵卨进奉谢恩马诏


敕赵卨：论德进律，天下之公议；因物见诚，臣子之雅志。爰陈驵骏，以效驱驰。体乃至怀，极于嘉叹。卷四〇





赐新除龙图阁直学士依前中散大夫陈安石辞免恩命不允诏


元祐二年十月十八日

敕安石：夫士出身从仕，少壮陈力，耆老守节，朕必有以宠绥之。卿逮事四朝，扬历中外。号称良能，不见过失。书阁之拜，众以为宜。无复固辞，以遂成命。卷四〇






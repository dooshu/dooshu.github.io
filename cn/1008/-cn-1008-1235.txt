赵蕃　三诗寄郭古夫

巫峡闻归旆，潇湘说定居。

若亲千里面，曾捧一缄书。

山桧风霜老，江枫日夜疏。

穷秋已凉冷，体候复何如。

赵蕃

赵蕃　三诗寄郭古夫

往日台郎选，今年散吏员。

词华推匠哲，问学得师传。

视草应栖掖，谈经合细旃。

诸公曷逃责，诏旨尚求贤。

赵蕃

赵蕃　三诗寄郭古夫

丐去秋今晚，能归岁且徐。

须公一尊酒，胜我十书书。

生死交情异，乖离人事疏。

如闻厚风谊，何敢自趦趄。

赵蕃


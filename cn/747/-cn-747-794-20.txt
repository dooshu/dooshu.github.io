○潼关甲铭

潼户呀东，翼廉敞南，有元甲数十札焉，委於前楹。涩尘飘风，缀断革元刂。樵过而诮之。且曰：“此国之阃也。是小欲遏寇偷，大欲扼诸侯。今者关禁弛而不讥，守甲存而不完，将欲抑天下心而割天子忧哉？”关吏笑而进曰：“借如潼之甲可以烛日，潼之旗可以绛天，战な昼惊，警柝夜鸣，吾曹将摆坚荷锻投死地之不暇，又安得与客合而东，合而西哉？今上君临万国，号令所加，风清日明，理为大和。如此则关之禁何为而申严，关之甲何为而缮坚。元宗四十二年，关中之兵，其屯如云。孽胡西来，叱而辟之。守甲其不完耶？古之善守天下者，展礼以防之，阐乐以和之，明刑以齐之，修政以固之。则其守在四海之外，何以关为？而况完其甲乎？是天下愈安，而其禁愈弛，天下愈平，而其甲愈敝耳。”樵将去之，且铭其甲云：“潼关之甲完，吾孰与安？潼关之甲敝，吾孰与济？甲乎甲乎，理与尔谋，乱与尔谋，无俾工尔修。”








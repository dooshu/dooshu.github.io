【关背德】

〖关背德者。言蜀将关羽背弃吴德。心怀不轨。孙权引师浮江而擒之也。当汉巫山高。〗

关背德。作鸱张。割我邑城图不祥。称兵北伐围樊阳。嗟臂大于股。将受其殃。巍巍夫（《宋书》作巍夫吴。《诗纪》云。乐苑有吴字。）圣主。睿德与玄通。与玄通。亲任吕蒙。泛舟洪汜池。溯涉长江。神武一何桓桓。声烈正与风翔。历抚江安城。大据郢邦。虏羽授首。百蛮咸来同。盛哉三比隆。（○《宋书》乐志。《乐府诗集》十八。《诗纪》二十。）


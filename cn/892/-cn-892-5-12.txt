东坡书传卷十二


康诰第十一


成王既伐管叔、蔡叔，以殷余民封康叔，作《康诰》《酒诰》《梓材》。

康叔封，文王子，封为卫侯。

惟三月哉生魄，周公初基，作新大邑于东国洛，四方民大和会。侯、甸、男、邦、采、卫，百工播民和，见士于周。

百工，百官也。播民和，布法也。《周礼》：“正月之吉，始和，布治于邦国都鄙。”诸侯来朝，公行师从，故见士于周。

周公咸勤，

皆劳来之。

乃洪大诰治。

自“惟三月哉生魄”至此，皆《洛诰》文，当在《洛诰》“周公拜手稽首”之前。何以知之？周公东征，二年乃克管、蔡，即以殷余民封康叔，七年而复辟。营洛在复辟之岁，皆经文明甚，则封康叔之时，决未营洛。又此文终篇初不及营洛之事，知简编脱误也。

王若曰：孟侯，朕其弟，小子封。

孟，长也。康叔，成王叔父，而周公弟，谓之孟侯则可，谓之小子则不可，且谓武王为寡兄，此岂成王之言？盖周公虽以王命命康叔，而其实训诰皆周公之言也，故曰“朕其弟，小子封”。

惟乃丕显考文王，克明德，慎罚，不敢侮鳏寡，庸庸，祗祗，威威，显民。

用可用，敬可敬，刑可刑，以治显人。言敬鳏寡，而治强御也。

用肇造我区夏，越我一二邦以修。我西土惟时怙冒，

怙，恃也。冒，被也。

闻于上帝，帝休。天乃大命文王，殪戎殷。

殪，杀也。戎殷，比之戎虏也。

诞受厥命，越厥邦厥民，惟时叙。乃寡兄勖，肆汝小子封，在兹东土。

民与国皆叙，乃汝寡有之兄武王勖勉之。力言汝小子封，承文、武之泽，乃得列为诸侯也。

王曰：呜呼！封，汝念哉！今民将在祗遹乃文考，绍闻衣德言。

遹，循也。绍，继也。衣，服也。继其所闻，而服行其德言也。

往敷求于殷先哲王，用保乂民。汝丕远惟商耇成人，宅心知训，别求闻由古先哲王，用康保民。

文王与殷先哲王，及商耇成人之德，皆远而易法，有以居己而知训矣，则更求殷以前古先哲王之道，以安民也。

弘于天，若德裕乃身，不废在王命。

既求古圣贤以弘大汝天性，顺成其德，则汝身绰绰然有余裕矣。然终不废用天子之法令，此所谓虽有庇民之大德，而有事君之小心也。

王曰：呜呼！小子封。恫瘝乃身，敬哉！

恫，痛也。瘝，疾也。常若有疾痛在身，不忘治也。

天畏棐忱，民情大可见，小人难保。往尽乃心，无康好逸豫，乃其乂民。

天威可畏也，然可恃以安者，辅诚也，诚则天与之者可必矣。民归有道，怀有德，其情大略可见也。然不可恃以安者，小人也，故尽心于诚，以求天辅；不可好逸豫，以远小人也。

我闻曰：怨不在大，亦不在小。惠不惠，懋不懋。

怨无大小，不顺不勉，皆足以致怨。

已，汝惟小子，乃服惟弘王，应保殷民。亦惟助王，宅天命，作新民。

服，事也。弘，广也。应者，观民设教也。作，治也。殷民，卫之旧民也。武庚之乱，征伐之余，民流徙无常，居故康叔之国，有新民也。新诛武庚，故命康叔曰：汝之事，在广天子之意，观民设教，以保安殷民。又当助王宅天命，治新民也。方三监叛周之初，天命盖岌岌矣。黜殷而封康叔，天命乃定。

王曰：呜呼！封，敬民乃罚。人有小罪，非眚，乃惟终，自作不典，式尔，有厥罪小，乃不可不杀。乃有大罪，非终，乃惟眚灾，适尔，既道极厥辜，时乃不可杀。

近时学者解此书，其意以谓人有小罪，非过眚也，惟终成其恶，非诖误也。乃惟自作不善，原其情，乃惟不以尔为典式，是人当杀之无赦。乃有大罪，非能终成其恶也，乃惟过眚，原其情，乃惟适尔，非敢不以尔为典式也，是人当赦之，不可杀。信如此言，周公虐刑，杀非死罪，且教康叔以人之向背以为喜怒，而出入其生死也。法当死，原情以生之可也；法不当死，而原情以杀之。可乎？情之轻重，寄于有司之手，则人人可杀矣。虽大无道嗜杀人之君，不立此法，而谓周公为之欤！吾尝问之知法者，曰：此假设法也。周公设为甲乙二人皆犯死罪，而议其轻重也。甲之罪小于乙之谓也，非谓其罪不至死也。然其罪乃非眚灾，而惟终之，乃惟自作不法，而曰法固当尔，如是者当据法杀之，不可谳也。乙之罪虽大，然非终之者，乃惟眚灾适尔，适尔者，适会其如此也。是则真可谳也。末世法坏，违经背礼，然终无许有司，论杀小罪之法，况使诸侯自以向背为喜怒，而专杀非死罪者欤？以今世之法考之，谋杀已伤，虽未杀皆死，虽未伤而置人于必死之地，亦死。斗杀故杀，虽已杀，而情可愍者，谳过失杀，虽已杀，皆赎。夫以未伤未杀，而皆云既杀，岂非小罪杀而大罪赦乎？岂可以非死罪为不罪也？所谓“既道极辜”者，是人之罪重情轻，尽道以责备，则信有大罪矣，而以常情恕之，则不可杀。孟子曰：夫谓非其有而取之为盗者，是充类至义之尽也。夫充类至义，则《书》之所谓尽道也。予恐后世好杀者，以周公为口实，故具论之。

王曰：呜呼！封，有叙。

如此则刑有叙也。

时乃大明服，

《春秋传》曰：“‘乃大明服’，己则不明，而杀人以逞，不亦难乎。”

惟民其敕懋和。

敕，正也。

若有疾，惟民其毕弃咎；若保赤子，惟民其康乂。非汝封刑人杀人，

刑人杀人者，法也，非汝意也。

无或刑人杀人非汝封。

虽非汝意，然生杀必听汝，不可使在人也。

又曰：劓刵人，无或劓刵人。

劓，割鼻；刵，割耳也。言非独生杀也，劓刵亦如此。其文略，盖因前之辞也。

王曰：外事，汝陈时臬，

德为内，政为外。臬，也。凡政事，汝当陈此法，以为限节也。

司师兹殷罚有伦。

司，专也。专司此，则殷罚有伦矣。

又曰：要囚。服念五六日，至于旬时，丕蔽要囚。

要，狱辞也。服念至旬日，为囚求生道也。求之旬日而终无生道，乃可杀。

王曰：汝陈时臬事罚，蔽殷彝。

汝陈此以限节事罚，以蔽殷之常法也。

用其义刑义杀，勿庸以次汝封。

次，就也。

乃汝尽逊曰时叙，惟曰未有逊事。

常自以为不足也。

已，汝惟小子，未其有若汝封之心。朕心朕德，惟乃知。

将有以深告之，故言我与汝相知如此。

凡民自得罪，寇攘奸宄，杀越人于货，暋不畏死。

越，颠越也。暋，强也。

罔弗憝。

憝，恶也。人无不恶之者。

王曰：封，元恶大憝，矧惟不孝不友？子弗祗服厥父事，大伤厥考心。于父不能字厥子，乃疾厥子；于弟弗念天显，乃弗克恭厥兄；兄亦不念鞠子哀，大不友于弟。惟吊兹不于我政，人得罪，天惟与我民彝，大泯乱。曰：乃其速由文王作罚，刑兹无赦，不率大戛。

商纣之后，三监之世，殷人之父子兄弟，以相贼虐为俗。周公之意，盖曰孝友，民之天性也，不孝不友必有以使之。子弟固有罪矣，而父兄独无过乎？故曰凡民有自弃于奸宄者，此固为元恶大憝矣，政刑之所治也。至于父子兄弟，相与为逆乱，则治之当有道，不可与寇攘同法。我将诲其子曰：汝不服父事，岂不大伤父心？又诲其父曰：此非汝子乎，何疾之深也？又诲其弟曰：长幼天命也，其可不顺？又诲其兄曰：此汝弟也，独不念先父母鞠养劬劳之哀乎？人非木石禽犊，稍假以日月，须其善心油然而生，未有不为君子也。我独吊闵此人，不幸而得罪于三监之世，不得罪于我政人之手。天与我民五常之性，而吏不知训，以大泯乱，乃迫而蹙之，曰：乃其速由文王作罚，刑兹无赦。则民将辟罪不暇，而父子兄弟益相忿疾，至于贼杀而已。后虽大戛击痛伤之，民不率也。舜命契为司徒，曰“敬敷五教，在宽”，宽之言，缓也。五教所以复其天性，当缓而不当速也。

矧惟外庶子训人？

《礼》曰：“庶子之正于公族者，教之以孝弟睦友子爱，明父子之义、长幼之序。”言治之以峻急，虽国君不能，况庶子乎？

惟厥正人，越小臣诸节。

正人，官长也。诸节，诸有符节之吏也。

乃别播敷，造民大誉，弗念弗庸，瘝厥君，时乃引恶惟朕憝。

汝既不由此道，诸臣等又各出私意以布教令，要一切之誉，不念人之不庸，以病厥君。如是长恶，我亦恶之矣。

已，汝乃其速由兹义率杀，亦惟君惟长，不能厥家人。

汝若速用此道以率民，民不率则杀之，乃是汝为人君长，而不能治其家人也。

越厥小臣外正，惟威惟虐，大放王命，乃非德用乂。

至于小臣皆为威虐，放弃王命，此速由兹义率杀之致也。

汝亦罔不克敬典，乃由裕民，惟文王之敬忌，乃裕民，曰：我惟有及。则予一人以怿。

居敬而行宽裕，先法文王之所敬畏，乃裕民，曰：我惟有及，缓之至也，欲速者，惟恐不及。

王曰：封，爽惟民，迪吉康。

明哉，民之迪于吉且安也。

我时其惟殷先哲王德，用康乂，民作求。

作求者，为民所求也。王弼曰：“无者求有，有者不求所与；危者求安，安者不求所保。火有其炎，寒者附之；己苟安焉，则不宁方来矣。”是之谓作求。

矧今民罔迪不适，不迪，则罔政在厥邦。

适，从也。矧今民无有道之而不从者，若听其所为而莫之道，则是民为政也。

王曰：封，予惟不可不监，告汝德之说于罚之行。

德有说，说者其理之谓也。《易》曰“和顺于道德而理于义”，作德而不知其所以然之理，则其德若假贷然，非已有也。己且不能有，安能移诸人？此罚所以不行也。

今惟民不静，未戾厥心，迪屡未同。爽惟天其罚殛我，我其不怨，惟厥罪无在大，亦无在多，矧曰其尚显闻于天。

同，从也。戾，止也。今殷民不静其心，无所止戾。道之而屡不从者，罪在我也，天其罚殛我明矣。我其敢怨，无曰我无罪，罪岂在大与多乎？言行之失，毫厘为千里，况其显闻于天者乎！

王曰：呜呼！封，敬哉。无作怨，勿用非谋非彝，蔽时忱，丕则敏德。

非谋，不与众谋者也；非彝，非故常者也。非谋非彝，事之危疑者也。忱，言所信者也。汝当以所信者决危疑，不当以危疑决所信也。

用康乃心，顾乃德，远乃猷，裕乃以民宁，不汝瑕殄。

汝惟宽裕，则民安，不汝瑕疵，亦不汝远绝也。

王曰：呜呼！肆汝小子封，惟命不于常，汝念哉，无我殄享。

无自绝天享也。

明乃服命，

明汝车服教令。

高乃听，

听于先王为高。

用康乂民。王若曰：往哉！封。勿替敬典，听朕告汝，乃以殷民世享。





酒诰第十二


王若曰：明大命于妹邦，

妹，沫也。《诗》所谓“沫之乡矣，在朝歌以北”。俗化纣德，沉湎于酒，故以酒戒。

乃穆考文王，

文王，于世次为穆。

肇国在西土，厥诰毖庶邦、庶士，越少正、御事。

少正，官之副贰也。

朝夕曰：祀兹酒。

朝夕敕之，惟祭祀则用酒。

惟天降命，肇我民，惟元祀。

酒行于天下，非小物细故也，故本之天。天始令民知作酒者，本为祭祀而已。

天降威我民，用大乱丧德，亦罔非酒惟行。越小大邦用丧，亦罔非酒惟辜。文王诰教小子，有正有事，无彝酒。

彝，常也。有正，有所绳治也。有事，有所兴作也。有正有事，无常酒，容其饮于燕间也。

越庶国，饮惟祀，德将无醉。

因祭赐胙乃饮，犹曰以德自将，无醉也。

惟曰我民迪小子，惟土物爱，厥心臧，聪听祖考之彝训。越小大德，小子惟一。妹土嗣尔股肱，纯其艺黍稷，奔走事厥考厥长，肇牵车牛，远服贾。用孝养厥父母，厥父母庆，自洗腆，致用酒。庶士有正，越庶伯君子，其尔典听朕教。尔大克羞耇惟君，尔乃饮食醉饱。丕惟曰：尔克永观省，作稽中德。尔尚克羞馈祀，尔乃自介用逸。兹乃允惟王正事之臣，兹亦惟天若元德，永不忘在王家。

纯，大也。“纯其艺黍稷”者，大修农事也。洗腆，逸乐之状也。羞，进也。“羞耇惟君”者，犹曰寡君之老也。介，副也。惟曰我民迪于小子之教，怀土安居，啬于用物，其心无恶，以听祖考之训。小大上下，德我小子如一，如妹土之民，皆竭其股肱之力，以继其上之事。或大修农事，或远服商贾，以养父母，父母洗腆自庆，则汝民可以饮食醉饱也。汝小子封，能自观省，作稽中德，常有则于内，以察物至；又有耆老贤臣，可以代汝进馈于庙者，则汝亦可以此人自副，而休逸饮食醉饱。如此，则汝小子乃为王正事之臣，亦为天所顺予元德之君，永世不忘矣。饮酒，人情之所不免，禁而绝之，虽圣人有所不能。故独戒其沉湎之祸，而开其德饮之乐，则其法不废。圣人之禁人也，盖如此！

王曰：封，我西土棐徂邦君、御事、小子，尚克用文王教，不腆于酒。

徂，往也。我西土邦君，辅武王同往伐纣者，下至于其御事、小子，皆用文王教，不腆于酒。

故我至于今，克受殷之命。王曰：封，我闻惟曰：在昔殷先哲王，迪畏天显小民。经德秉哲，自成汤咸至于帝乙，成王畏相，惟御事厥棐有恭。不敢自暇自逸，矧曰其敢崇饮？越在外服，侯、甸、男、卫邦伯；越在内服，百僚、庶尹，惟亚惟服宗工。越百姓里居，罔敢湎于酒。不惟不敢，亦不暇，惟助成王德显，越尹人祗辟。

崇，聚也。宗工，大臣也。我闻惟曰：殷之先王，畏天道，显民德，常德秉哲，自成汤、太甲、太戊、祖乙、盘庚、武丁、帝乙七王，皆成德之王，皆畏敬其辅相至于御事之臣，所以辅王者，皆恭敬不敢暇逸，况敢聚饮？至于外服诸侯，内服百僚，皆服事其大臣。至于百姓大族，居于闾里者，皆不湎于酒。不惟不敢，亦不暇，惟以助王之显民德，及以助庶尹之祗厥辟也。

我闻亦惟曰：在今后嗣王酣身，厥命罔显于民，祗保越怨不易，诞惟厥纵淫泆于非彝，用燕丧威仪，民罔不衋伤心。惟荒腆于酒，不惟自息乃逸，厥心疾很，不克畏死。辜在商邑，越殷国灭无罹。弗惟德馨香，祀登闻于天，诞惟民怨。庶群自酒，腥闻在上。故天降丧于殷，罔爱于殷，惟逸。天非虐，惟民自速辜。

今后嗣王，纣也。祗，适也。衋，痛也。纣酣乐其身，命令不下行于民，本以求慢易之乐也，然其得，适足以为怨仇之保，未尝乐易也。纣燕丧其威仪，望之不似人君，民莫不痛其将亡也。而犹荒湎不少休息，其心为酒所使，忿疾强很，不复畏死。不醉而怒曰奰，明醉者常怒也。国君醉则杀人，士庶人则相杀，明酒之能使人怒也。纣之怒，至于杀其身而不畏，惟多罪逋逃，萃于商邑，上下沉湎。及殷之灭，此等皆无罹乎言，与纣俱死也。天不闻明德之馨，但闻刑戮之腥，故天之降丧于殷，无所爱愍者，皆以其逸耳。非天之虐，殷人自速其辜也。

王曰：封，予不惟若兹多诰，古人有言曰：人无于水监，当于民监。今惟殷坠厥命，我其可不大监抚于时？

抚，安也。

予惟曰：汝劼毖殷献臣，侯、甸、男、卫。

劼，固也，坚固汝心，敬畏殷贤臣之在侯、甸、男、卫者。

矧太史友、内史友？

当时二贤臣，封所友者。

越献臣百宗工，

及汝之贤臣，与凡大臣百执也。

矧惟尔事服休、服采？

休，德也。采，事也。服休，以德为事者也。服采，以事为事者也。

矧惟若畴圻父？

畴，谁也。司马主封圻，曰圻父，所以诃问寇敌者。贾谊曰：“陈利兵而谁何？”

薄违农父，

薄，近也。违，去也。司徒训农，敷五教，曰农父去民最近也。

若保宏父，

保，安也。宏，大也。司空斥大都邑，曰宏父，以保安民居者。

定辟，

诸侯以定位为难，故《春秋传》曰“厚问定君于石子”，又秦伯谓晋惠公“入而未定列”。故周公戒康叔，敬畏众贤士，以定位也。

矧汝刚制于酒？

酒非刚者不能制。

厥或诰曰：群饮，汝勿佚，尽执拘以归于周，予其杀。

“予其杀”者，未必杀也。犹今法曰“当斩”者，皆具狱以待命，不必死也。然必立死法者，欲人畏而不敢犯也。“群饮”，盖亦当时之法，有群聚饮酒、谋为大奸者，其详不可得而闻矣。如今之法有曰：“夜聚晓散者皆死罪。”盖聚而为妖逆者也。使后世不知其详而徒闻其名，凡民夜相过者辄杀之，可乎？旧说以为群饮者，周人则杀之，殷人则勿杀也。民同犯一罪，而杀其一，不杀其一，周人其肯服乎？民群饮则死，公卿大夫群饮，可不诛乎？不诛吏，则无以禁民，吏民皆诛，则桀、纣之虐，不至于此矣。皆事之必不然者，予不可以不论。

又惟殷之迪诸臣，惟工乃湎于酒，勿庸杀之，姑惟教之。有斯明享，乃不用我教辞，惟我一人弗恤，弗蠲乃事，时同于杀。

此谓凡湎于酒，而不为他大奸者也，不择殷、周，而周公特言殷者，盖为妹邦化纣之德，诸臣百工皆沉湎，而况民乎？故凡湎于酒者，皆可教，不可杀，不分殷、周也。“有斯明享”者，哀敬之意达于民，如达于神也。如此，岂复有不用命者乎？若我初不知恤此，不洁治其事，则是陷民于死，同于我杀之也。

王曰：封，汝典听朕毖，勿辩乃司，民湎于酒，

禁之难行者莫若酒，周公忧之深矣，故卒告之曰：汝既常听用我所畏慎者，又当专建一司，以察沉湎。若以泛责群吏而不辩其司，禁必不行矣。或曰：自汉武帝以来至于今，皆有酒禁，刑者有至流，赏或不赀，未尝以少纵而私酿，终不能绝也，周公独何以禁之？曰：周公无所利于酒也，以正民德而已。甲乙皆笞其子，甲之子服，乙之子不服，何也？甲笞其子而责之学，乙笞其子而夺之食，此周公所以能禁酒也。






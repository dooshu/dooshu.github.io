李舍人独直

杨亿

阁凤巢高拂彩霓。玉芝香杂武都泥。十行汉札如丝出。六幕尧天倚杵低。露井冰销垂素绠。仙茎日转射琁题。赫蹄云落知谁见。余力何妨颂碧鸡。

刘筠

卿霭重重复璧门。独挥鸿笔坐西垣。诚明自有中和气。润色还多郁穆言。内苑朱樱兼酪赐。前阶红药任风翻。紫丝新履徊翔地。应笑东方避世喧。


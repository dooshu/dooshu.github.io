○河中鹳鹊楼集序

後周大冢宰宇文护军镇河外之地，筑为层楼。遐标碧空，影倒洪流，二百馀载，独立乎中州。以其佳气在下，代为胜，四方隽秀有登者，悠然远心，如思龙门，若望昆仑。河南尹赵公，受帝新命，宣风三晋，右贤好事，游人若归。小子承连帅之眷，列在下客。八月天高，获登兹楼，乃复俯视舜城，傍窥秦塞。紫气度关而西入，黄河触华而东汇，龙据虎视，下临八州。前辈畅诸，题诗上层，名播前後，山川景象，备於一言。上客有前美原尉宇文邈、前栎阳郡郑鲲，文行光达。名重当时。吴兴姚系、长乐冯曾、清河崔，鸿笔佳什，声闻远方。将刷羽青天，追飞太清，相与言诗，以继畅生之作。命予纪事，书於前轩。


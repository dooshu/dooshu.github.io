○贺大同殿钟鸣表（天宝十载六月中书门下）

臣等今日因奏事，伏承昨日辰时，大同殿前钟楼上忽闻钟声。其殿院常扃闭，内更无人，即令检覆，其钟楼门及殿院门皆闭。须臾其钟又鸣，如此者三度，闻钟声响六十下，其声清彻，但异人间，左右侍臣及女道士等皆闻。伏以至顺通微，蕴虚无以为用；虔诚上达，应精感以交符。陛下端拱清穆，钦崇道宝。尊玉皇之象，未明而朝谒；写群经之字，乙夜而元览。虽高居於紫极，常属念於群生，故得契协希夷，迹多灵异。虽仙楼未启，而神钟自鸣。不俟鲸鱼之击，彻响於汉，宛同鸾凤之音，谐韵於金石。实表群仙效祉，元祖呈祥，遍图牒而罕传，贯古今而未有。臣等幸参近侍，窃听休徵，欣跃之诚，实万常品。无任庆忭之至，谨奉状陈贺以闻。仍请宣示中外，编诸史册。


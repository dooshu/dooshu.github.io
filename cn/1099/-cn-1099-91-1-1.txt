○送都閫蕭君赴四川行都司序 【 西蜀分閫】

四川去京師、萬餘里、而行都司、治建昌、領六衛之師、以控扼諸番、尤西南重鎮也、邇者兵部以擇師　聞、蕭君大用、受　命以往、鄉進士馬君謙、合請婣友壯其行、乞贈言於予、予不及識蕭君、然竊聞之縉紳間而得其人矣。葢蕭君承其先世之烈。數奉詔使虜庭從征伐。起忠義衛正千戶至僉都指揮事、智名勇功出列營諸較之右。故總戎者。以將才薦於兵部。而　上亟用之如此。豈非得人也哉。建昌古越雋地。南接滇池。西雜吐蕃。誠蜀之要衝。然　國家承平百年。　王化之漸被者日廣。冶塲鹽井之利。足以裕邊。學較弦誦之風。足以興俗。近者諸番又鮮出沒之患。則建昌之為樂土也久矣蕭君提一道之印而守其土、撫其人、固綽乎有餘地矣或以為蕭君夙將、且有志於功名、疑建昌一道、不足以盡其才者、是亦不然、千里之行、始於足下、所以試之者、固將有以待之也、君豈可以所轄為荒服、分閫為偏師、而遽忽之也哉、視篆之後、簡其士馬、修厥戎器、廣屯田、禮師儒、毋狃于宴安、而常若寇至、使西南號令、斬然一新、又以其暇日履涉山川、指其不毛之地、曰此諸葛武侯之所談笑而禽孟獲者也、按行城壘、撫其樓櫓之具、曰此李衛公之所經營、而奪蠻險者也。忠賢往矣、遺跡具存、慨然興起於百世之上、而思見其人焉、則三軍足食諸番嚮風、　朝廷無西南之虞。而方面果不足以淹君矣、大鎮元戎之選、弭貂橫玉之貴、皆上之人、懸之以待諸將之有功者蕭君勗哉、


○谢每日赐食状

臣衮言：臣闻恩或曲存，义不虚受。故耆儒硕德，方载珍羞，大节殊勋，乃加礼食。至於列曹分署，各置餐钱，匪颁王饔，食有公膳。陛下励精庶政，垂意辅臣，特降非常之慈，屡蒙每日之赐。上林果实，至必先时，大官飧牢，送无旷日。臣等自登三事，已涉三旬，当朝廷厘革之时，佐海内安危之重。入趋殿省，常奉忧人之旨；出在朝堂，每思克已之功。而不能陈一策，进一贤，外无乎戎之谋，内阙叙官之实。四夷未格，百生未宁，不副忧勤，合当罪谴。更承饫赐，实用惭惶，既招折足之嫌，将贻滕口之诮。伏望重回宸眷，载允诚词，俯停三锡之恩，伏免万方之责。同神明或，官谤不行，在微臣再受多福。无任恳迫悚惧之至。


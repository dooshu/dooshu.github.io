○弭災六事疏 【 因災修政】

一南京為朝廷根本、今災異屢見、恐有奸人竊發、宜行守備參贊官、嚴加防守、撫恤軍民、盤詰姦冗、凡門禁之啟閉以時。軍馬之操習有節。及操江船隻。俱當點視修補。其餘利弊當興革者、與南京府部堂上、并科道官速計以聞、　一荊襄流民尚多。萬一嘯聚。為患不測。宜行撫按官。於附籍者。多方存恤俾安生業新至者。各給口糧。遣還原籍。不得槩留。　一陝西三邊、宜用舊例、令文職大臣名位隆重、諳練軍務者、假以便宜、使總副參遊三司等官、選補軍馬、儲蓄芻粮、繕治兵甲、以至城池關隘、墩臺營寨、一一修葺、以防不虞、自都指揮以下、不法及不勝任者、許其究治、臣忠與左都御史王越。右都御史余子俊。俱曾總督陝西軍務。乞簡命一人。賜敕以行。　一各處災傷下班官軍。不能赴操者。憚於罰班。愈加迯竄。宜自今五月十五日以前暫免罰班。止補該班月日。仍將一切工役。暫令停止。　一神機營官軍缺少、成化十一年、武清侯趙輔曾奏止有旗軍二百七十二名、差操不□乞暫停操、本部奏查官軍食糧名數、一向因循、未見增補、宜行豐城侯李勇定西侯蔣琬、按成化初年多數、嚴加清理、不許仍前虛應、　一軍民利病多端、行鎮廵官速議興革事宜申奏、


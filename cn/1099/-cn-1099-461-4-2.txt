○大同府志序 【 大同志】

郡邑之有志、葢古列國史乘之遺意、不可廢也、今方內郡以百計、邑以千計、志不勝原、然跡其所紀載、不過一方之故實、其關係尤未甚鉅、而大同一郡。古稱五原雲中。自秦漢以來。綰轂夷夏天下之所以治亂安危皆由於此固非他郡邑所得絜其輕重也　高皇帝蕩滌夷氛。首開茲鎮。樹以藩封。提衡九塞。而據其會。成弘正嘉之世。犬羊桀驁。幾無寧歲。　穆皇初載。虜酋以舐犢之愛、就我臯牢。雖東西竝欵。而大部所直乃在雲中制馭得失之机。惟茲鎮之文武是任甚難言之矣。郡故有志、而寂寥不稱、一切山川阨塞錢穀兵戎興廢得失之故。無所于考。今守汪君、乃如竟蒐輯、遐探愽採、自郡治以至四封、凡有關于疆域有裨于掌故者、無不眉列、而于經武詰戎。繕塞禦虜與年來欵貢顛末。尤犂。然畢具。葢非但一方之紀乘抑亦謀國者之所必稽典。金匱石室者之所必采也今宇內承平。諸所為危机釁兆。補苴尚易。惟塞下空虛。兵食俱詘。虜貪關市賜予。烽火不驚者巳四十餘年。歷稽往牒。未之前聞。馴極而驕亦惟此時而又大酋未建。想虜王歿後續封未定萬曆三十五六年時所修也故曰大酋未建諸部頡頏。其合而眾為市。將以無厭困我。其分而自為鬬。將以餘鋒躪我。即幸而旦夕無虞。而人情愈偷。戎備愈弛。不出數年。亦終有决裂之患。是茲鎮之大憂也。夫寧茲鎮。即京師不得高枕矣。往封事初成。議者輒謂因欵可以修備。八事之課。令甲森然顧行之卒未見效者何也。與之以無事則人必安于無事譬如脫韁之騎。鞭策安施。徵歌之塲。沈酣曷禁。固其勢然耳。天祚國家。毋滋酖毒。茲亦駸駸其多事矣。試考志中所云垣墻當築墩。堡當修屯。田當復。器械當飭。諸如此類。不亦鑿鑿乎。安攘之長策哉。夫事固有敗而為成者。五堡之創。張中丞蒙禍。而毛司馬緒其功。至今以為利也。役固有費而反省者。邊墻之議。余肅敏見格。而楊襄毅竟其謀。亦至今以為利也要以沈幾敢任。破拘孿之見。以善為封疆計。將何施不可。此非守土諸臣。其誰望焉。孟舒魏尚李廣。皆守雲中。威名振乎殊俗。今之守雖視昔差輕然　天子聖明。所簡用封疆大吏。自督撫而下。皆一時之選。而汪君以文武才佐之。吾知雲中之不憂虜矣。雲中安。天下乃安。此余之所以三復于茲志也。因汪君以序請、遂書此復之、用識簡端、


○会期日酒酸良酝署令杜纲添之以灰御史弹纲纲款好酒例安灰其味加美不伏科（良酝一条）

上稽乾象，列酒旗之星；下凿坤仪，制酒泉之郡。杜康至妙，肇发馨香；仪狄精微，爰施麴蘖。用之於宗庙，可以歆享百神；用之於冠婚，可以谐和百姓。杜纲名班酿署，官列酝司，须明五齐之规，颇解三酒之术。十酿之法，竟未留心；九酝之方，会无介意。鸡鸣下酿，取兰香而桂辛；鸠集为徵，遂枣酸而梅酢。惧贻灾谴，密纵奸讹，顿下生蝇之灰，用添浮蚁之味。遂使圣人贤者，变易常滋；从事督邮，乖违旧性。事穷理尽，方启遁词；触网挂罗，妄称前例。岂得索郎清德，横被侵诬？巴乡实功，枉遭尘点。既亏竹叶之术，宜从棘木之科。


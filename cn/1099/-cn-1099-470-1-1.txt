○恭遇　聖志勵精効涓埃以贊盛大疏 【 面奏】

公此疏指斥文貞相公疏上穆宗惡其狂妄降三級用

自　陛下登極三年於茲矣、卒未有一人　面奏者不惟不面奏也、又請　陛下召問又請　面奏、夫不面奏而請、何心哉、巳既憚於面奏。而又懼天下後世之議。欲委罪於　陛下。曰君不我問不敢奏。君不我許未敢奏也。此皆非能盡忠於　陛下者也。臣不見臯夔於堯舜之前。不敢發一詞也。臣不見臯夔之事堯舜。不欲以萬機勞之也。臣不見　廟堂之上。不許人奏事也。而諸臣日且云云。此諸臣之陋也。今　陛下超然遠覽察萬世君臣之大義握萬古德業之要機修堯舜之常道復　祖宗之舊制、使皆　面奏習俗之陋、繇此一洗、此所謂　天縱之神聖也、而臣所獨懼者、諸臣之固陋、猶拘習見、執　陛下候旨之詔未必即奏而縱有奏者初仰　天威必致周章夫泥候　旨之文而不察　陛下望治之心。則疑畏而不敢決。鄙周章之迹。而不察臣下盡忠之意則藐忽而不欲聞。又將置　陛下超今邁古之旨於寂寂。臣愚則謂候　旨之文。決非　陛下之本意而周張之迹必非　陛下所鄙者。孟軻曰、如知其非義斯速巳矣以　陛下之明聖、豈知諸臣之當　面奏而又姑俟之也魏徵曰、臣觀諸司奏事、常數日思之及至上前三分不能道一、每一召對必嘆有君無臣何哉而唐太宗見人臣進見皆失舉措、必假以詞色、以　陛下之仁恕。豈不察諸臣獻納之心而責其形迹之末哉。　大聖人之作為、出於尋常萬萬、即　面奏之一旨、巳自可見、而　廟堂諸臣、俱以臯夔自負、必不復蹈前日之陋、太平之實政、繇是可舉臣下之納忠、正其此候矣、臣雖微賤能不少致涓埃哉謹以千慮之愚、條為十事以獻、若其可采與否、則惟　陛下察焉、

計開

其一曰、奉　天道以尊　皇極。臣惟　面奏之典既行、則　萬幾皆決於一時、人皆以獨斷望　陛下矣臣謂獨斷之與自用。相似而實不同。故為人君者。獨斷則可。自用則不可。葢獨斷則大權在我而皇極日尊。自用則剛愎陵人。而國勢反弱。亦曰奉若天道而巳。葢人君之所居者、天位也、所任者天職也、其權不可以下移、惟人君不得而私之也、故其智不可以自用、是以古之王者、攬乾剛而統於一人、懼其權之下移也酌民言而及於芻蕘懼其智之自用也、虞舜不能禁臯陶之執瞽瞍、漢文不能禁申屠之辱鄧通、此所謂善奉天道者也、臣願　陛下於面奏之時。可否予奪。不曰惟予一人也。曰科道曰該部曰閣臣。惟其議之是者。即從而主之。吾非從夫人言。從天道也。記曰上酌民言、則下天上施、此尊　皇極之說也、其二曰辨　天居以親正人、臣惟人君一日之間、必有所居之地、亦有與居之人、是故居宮闈之中。則所與居者宦官宮嬪而巳。在殿庭之上。則所與居者。有侍從諸臣焉。是二者孰為正哉。不待識者知辨之矣。然為人君者。每樂居宮禁、而不樂處於殿庭。何者葢未始辨夫天之居也。夫卒食玄端。其非臣蒞之時可知而史御皆在。豈宮闈哉。古人於內外之防亦嚴矣深宮固門閽寺守之。內言不出。外言不入。豈其使外臣得而入乎。則玄端之居。必非宮闈可知也。夫一食息且不於宮闈古之帝王。豈作意於其間哉不欲易天之居也、不易天之居。而後得與正人居也。方今事必　面奏當奏事時、其侍從之備、固不必言矣更願　陛下考帝王奠居處之常、察　祖宗設侍從之意。自非向晦不入　深宮。使侍從諸臣。輪班分侍。一息不離。則所接者多正人。所聞者皆正言。不然則侍從之官似為虗職、雖聖如　陛下。能無一暴之憂哉其三曰參輔佐以須經濟、臣惟　祖宗設內閣之官。其始惟其賢而巳。不必皆翰林也。其始備顧問而巳。不授以政事也。漸沿日趨馴至今日、自當事者言之、皆謂不可易矣、夫政事之授。既謂不可易。則曷亦參其員乎。夫人才之在天下。不可以一途盡也。經濟之在　朝廷不可以一途之人盡也。古之賢大臣。未嘗以一途得也。人皆知之矣。而卒不能更轍。何者。其利病不必相遠也。今試以別衙門官員參閱務。豈即能振掀天揭地之勳猷哉。其未必然可知矣。此所以不敢有異議也。而不知不可以是泥也。政事根本、譬則都會之大、必四方輻輳、然後百貨皆集、惟吾之欲取、無所不備、苟止通一途、則雖接踵而至、必有所缺、翰林日涵育於文字之間、講求理義其根本也深。而各官日涉獵乎軍民之務。勤勞政事。其閱歷也熟。有根本、則其致用也自順、而多閱歷、則其作用也尤審、偏廢而用其一、孰若兼收而並取之為全哉、臣且不敢遠論。即嘉靖初年。如楊一清諸臣。皆稱賢輔。而近時拘泥猶甚。且勿論外官。凡繇翰林者。六卿自吏禮二部之外。視為棘途矣以一日之長短槩賢才之平生是果萬世無敵之良法乎方今事必　面奏。則參務擬　旨。變通在呼吸之間。雖羣臣俱在。似不必偏倚於一官。而事機之輕重。終有所歸。臣願　陛下求　祖宗設內閣之初意。監歷代置輔臣之大凡。凡內外參用。使可互相補益。則經濟之用益弘。而人才之所長。亦各得以自盡矣。其四曰、重風紀以定　國是、臣惟　國家置風憲之官。六科專於封駁。而院道重於紏劾。葢國是有一定之極、人情易玩、不可無紀、而　祖宗聖不自聖、不敢謂　旨出而皆當也。故設為六科。事必下之六科所無疑。始付之諸司。而事有不繇六科者。雖有　聖旨。諸司不敢奉行。萬一六科不能封駁者。諸司失於撿察。則院道之紏劾隨至。此國是之所以有定。而官必備員。員必久任。任必使之得舉其職者。凡以重之也。邇年　朝廷不輕以要職授人。故員未必備。而蒞其員者又不得久。至於六科之封駁。絕未聞封還　詔旨。而　詔旨之下。間有不繇六科者。諸司竟自奉行。院道雖有紏劾。　陛下亦置不理。夫風紀重地。非備員。則耳目有所未廣。非久任。則歷閱未必老成。嘗讀宋史至李沆引燭焚詔曰。但道臣沆以為不可。其議遂寢。而劉承珪待節度使以暝目。王旦執之遂止。未嘗不嘆君臣相遇之盛。而　聖明之世。乃不使諸臣得張膽正色。盡其封駁之職。　祖宗建置風憲之意。恐不若此也。而　國是將何所賴哉。況今事必　面奏。正諸臣可以盡言之際。臣願　陛下特重其職。備其員也。雖不必盡充原設之額。要不可使之缺用。久其任也。於才可別用者。固不得不序遷之矣。而察其議論平允。真堪恃賴者。非九年不得別遷　詔旨之下。萬出意外。許得封。其有不繇六科竟下者。諸司苟且奉行。院道交劾。而　陛下亦虗懷於上。使諸臣得振其風采。則風紀日重。而　國是為可定矣。至其推補都御史。固不必專用一途。而翰林中素號英正者尤當參用其一二葢以熟正事者備論思。而又以熟理義者備風憲。此其中實有相資之益。雖前所未聞。未為不可。是亦重風紀之道也。其五曰、公采納以廣言路、臣聞帝王之世、言不擇人惟其是而巳後世官守言責、判為二途始所謂言官之名、臣愚謂言官之所以異於他官者。惟其以言為責爾。非彼言而諸臣皆可不言也。故事所當言者。言官不言則有罪。言之而當為稱職。言之而不當。雖不稱職。亦無罪。其非言官者。不言不為罪。言之而當則當賞不當亦無罪。為非其職也。其所異者此而巳。非謂惟言言官當言。餘皆可以默默也。　陛下登極以來　詔書兩下。皆有諸人直言之條。遠近臣民亦嘗精白以承□休矣。除言官與一二名臣外。盡付之該衙門知道而巳。豈天下之至論。果皆萃於一二人哉。而　詔書之下。又何必以直言為詞哉。臣且不暇盡數。即東莞縣布衣譚清海所陳三事、其於　國典所關尤重夫一布衣且然、則上此豈皆迂談而不聞□采一言興一利、且　旨意謂該衙門該部某部、其曰知道一也而一曰該衙門即不許覆行臣猶不詳其意夫前此巳不可矣。方今事必　面奏。　嚴威之下。使非有誘掖鼓舞之術。則漫無言責者。又孰肯干冐　天威。以徒自取辱哉。臣願　陛下與諸臣虗心采納。於凡民臣章奏。不惟其人。惟其言。不惟其官惟其理。否者置之。可者用之。不然臣恐徒有求言之名。殊無用言之實。雖當其責者。亦將解體而況其他乎。其六曰、正體統以防窺竊、臣惟諸臣章奏、雖言之大小不同、然而莫非天職天工。故奉行則責之六卿。謀議則先之閣輔。此皆所謂重任。葢　天職天工。天以付之　陛下。而　陛下又以分任於諸臣。故曰重任也。自是而外。奔走服役。以供一切使令者。則婦寺之細事。雖忠謹之意。不可或忘。要不可與政事等倫。而以　陛下之明聖。自服役掃除之外。亦必不以他事及之。無待卜也。近因一二內??立。有辭免重任之章。內外臣工。遂生疑懼。謂此乃　祖宗以來所絕無之事。或者彼得窺竊政事。則流禍將不小。且　祖宗設侍從之官。不一而足。顧名思義。豈無所為。今　臨御之時。給事左右不止一人。而封事之上。傳逓出入者。莫非中官。則不無窺竊之漸。宜乎臣工之致疑也。今事必　面奏。則奏事之時。侍從諸臣。俱當密侍　左右。而中官非供褻使。不當近前。事無大小。皆當決於　殿庭。而不復傳逓於中官。無假言矣。臣願　陛下推廣其義。即　朝見之時。凡給事　左右。如傳　旨如接　本之類。俱用文武侍從。而　面奏不能皆盡。或有一二當傳奉出入者。亦以付之。不使中官得參與其內。以褻　天職。且　明詔中官自後不得復為辭免重任之疏。使內外大小諸臣。明知政事之重。決不旁及。則體統正而窺竊之漸。亦無自而生。　清明之治。萬世如一日矣。然說者必謂外臣傳奉。則萬一有當入宮者。必為不便。臣惟　陛下勵精勤政。奉天之道。辨天之居。則必不以政事入於　宮中。縱不得已。亦千百之一二焉爾。七曰平好惡以作士氣、聽言者但當觀是非。不當存好惡。眾所同是。一人非之不為逆。人所獨見。眾共是之不為比。惟其當而巳。近日　朝堂論議。未嘗不集眾見。去處未嘗不以公心。但好惡之用。不能無偏、一人唱之、百人和之、意旨所向、靡然同風、少或異同、指以為怪、甚者必置之陷穽而後巳、間有一二不以為然者、疑讒畏罪、不敢發言、及久而亦與之化矣、然則士氣安得而振、公論安得而明哉、方今事必　面奏正君臣上下、都俞吁咈、鼎鼎一堂之時、萬一諸臣復蹈前習、則摧委士氣所損豈曰毫芒、臣願　陛下勑下大小諸臣、平心觀理、意之所與、必知其非、意之所非、必知其羨、眾人言之未必得、一人言之未必非、則公論日明、不惟孤介之士有所倚賴、其氣日振、而所以潛消權焰、振揚　國威者、或有在矣、其八曰戒因循以防陵夷、臣惟　朝堂一言而四海之大如雨之潤物如飲之慰、渴所不逆也葢天下之治惟信則嚴惟嚴則威、而惟當則可信、治功所以日起。而　國勢所以日尊也、苟言出而未必果行。猶得因循舊迹。則其勢必至陵夷。何者、習且玩也。臣始至　京師每見官司下一　欽依。則勃然驚且語。以為　朝廷某事當作何狀。某事當作何狀矣。及考其所施而猶夫故也。何其與今日之弊甚相合也始而驚。既而疑。今則知其為常矣夫知其為常也。則亦復有鼓舞奔走之意哉。古之善觀人國者。不觀其國勢之強弱。而先觀其詔令之信否。玩愒若此。如國勢何。往者巳矣。方今事必　面奏。正事機號令一新之會。臣願　陛下勑下各部院。凡事之礙於施行者。寧不與覆。其覆、而得　旨者。則必申飭內外著實修舉。而　陛下亦以身率於上。擬則必當。言則必行。庶幾因循之習可起。而陵夷之漸可免矣。然說者必謂方今　君明臣良。有言必信。未嘗因循。臣且不暇枚舉。遠如館選之制　先帝欽依。擬及外官。而迨後無一人在部。近如刑部覆議。內犯必正明其罪。巳奉　聖旨曰是矣。而明日復有不知其何罪而發者類而推之。不可謂止此。善善惡惡。乃古今所謂無可奈何之病也。而可復再哉。夫謂其不可。則不如弗覆。輕發則必不能行詔令之當慎以此當而覆。覆而有　旨。而又不行則玩。玩則後雖有不欲行者人亦不以為意犯紀者必多。此陵夷之道也。此大循之所以當戒也。而戒之當。自　陛下始。其在　陛下。又當自此　面奏之旨始。此臣之所繇惓惓者也。其九曰、省繁文以藝功業、臣惟事必　面奏。則萬幾之繁。非一時可盡。必待畢而後歸。治事日不足矣。是故分班之說興焉。每日各部尚書與左侍郎各司郎中。侍　朝待奏。右侍郎率員外郎以下叩□□□先退治事。有大禮大議則皆在。此一說也。又謂　便殿奏事。惟大臣近侍爾。如通政司所引。當仍在外庭。宜分早朝午朝。庶有次第。　早朝諸臣俱在。　午朝則惟該奏事者。又一說也。又有謂　早朝各衙門官。先以本上。　皇上就便殿與輔臣看定　午朝始許　面對賜　旨。其急事仍不拘　前朝。便殿講筵。俱許執　奏。即與議決。惟越宿始下本。則壅蔽之患。正在於此。決所不可者。又一說也。又有謂正大緊關章奏。即當　令講讀官逐一講解。以開動　聖慮。不當惟講經傳。以明急於政事者。又一說也。然　祖宗之制。又有晚朝。大率所要者。在於省繁文。求日用。既不廢朝。又不廢政。葢請　旨於上。出令於下。修政於中。缺一不可。使繁文易務。而不力求其實用。則以始皇之程書。病文王之日昃者。未必無。而事功之不一反繇此起矣。其十曰、修史職以傳□盛大、臣聞史職之廢也久矣、諸臣之建言、亦不一而足矣、而卒未有議行之者、臣知其故矣、不謂　先帝實錄方成。無暇及此。則謂　祖宗所未舉。不敢遽也祖宗所未舉正有望於後人而事關疑信、道存鑒戒、早一日、得一日之力、四海之廣、何患無才、　朝廷之大、何愛一官、而事固有動而不相害者況今　面奏之典既行、則　聖君賢輔、嘉言懿動、必有超今邁古者、不可不紀述其詳、光顯其實、以傳一時之盛、而一二姦邪情狀。如今上　欽定逆案是也亦有當備之以鑒今而懲後者。宋神宗有言。人臣奏對。有頗僻讒慝者。若左右有史官書之。則無所肆其姦矣。斯言也。有以哉。　祖宗設編撰等官。名之曰史。而非九年不得遷。使不遇易世。豈使之坐食而巳。臣願　陛下察古人重史之意。求　祖宗設官之心。每日必輪該若干員。密邇　乘輿。言動奏報。凡耳目所得及者。執簡備書。修為實歷。其耳目所不及者。諸司或以月報。或以季報。或以歲報。隨其事機道里之緩急遠近。而隨至隨纂。亦以附焉。故史職不可不修也。夫是十者、皆□今日之當講者也、皆於　面奏相須者也、惟　陛下察焉、


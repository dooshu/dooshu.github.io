宗正寺


卿一人，从三品；少卿二人，从四品上；丞二人，从六品上。掌天子族亲属籍，以别昭穆；领陵台、宗玄二署。凡亲有五等，先定于司封：一曰皇帝周亲、皇后父母，视三品；二曰皇帝大功亲、小功尊属，太皇太后、皇太后、皇后周亲，视四品；三曰皇帝小功亲、缌麻尊属，太皇太后、皇太后、皇后大功亲，视五品；四曰皇帝缌麻亲、袒免尊属，太皇太后、皇太后、皇后小功亲；五曰皇帝袒免亲，太皇太后小功卑属，皇太后、皇后缌麻亲，视六品。皇帝亲之夫妇男女，降本亲二等，余亲降三等，尊属进一等，降而过五等者不为亲。诸王、大长公主、长公主亲，本品；嗣王、郡王非三等亲者，亦视五品；驸马都尉，视诸亲。祭祀、册命、朝会，陪位、袭封者皆以簿书上司封。主簿二人，从七品上。知图谱官一人，脩玉牒官一人，知宗子表疏官一人，录事二人。（武德二年，置宗师一人，后省。龙朔二年，改宗正寺曰司宗寺。武后光宅元年曰司属寺。有府五人，史五人，亭长四人，掌固四人。京都太庙斋郎各一百三十人，门仆各三十三人，主簿、录事各二人。）

【诸陵台】

令各一人，从五品上；丞各一人，从七品下。建初、启运、兴宁、永康陵，令各一人，从七品下；丞各一人，从八品下。掌守卫山陵。凡陪葬，以文武分左右，子孙从父祖者亦如之；宫人陪葬，则陵户成坟。诸陵四至有封，禁民葬，唯故坟不毁。（开元二十四年，以宗庙所奉不可名以署，太常少卿韦縚奏废太庙署，以少卿一人知太庙事。二十五年，濮阳王彻为宗正卿，恩遇甚厚，建议以宗正司属籍，乃请以陵寝、宗庙隶宗正。天宝十二载，驸马都尉张垍为太常卿，得幸，又以太庙诸陵署隶太常。十载，改献、昭、乾、定、桥五陵署为台，升令品，永康、兴宁二陵称署如故。至德二年，复以陵庙隶宗正。永泰元年，太常卿姜庆初复奏以陵庙隶太常，大历二年复旧。陵台有录事各一人，府各二人，史各四人，主衣、主辇、主药各四人，典事各三人，掌固各二人，陵户各三百人，昭陵、乾陵、桥陵增百人。诸陵有录事各一人，府各一人，史各二人，典事各二人，掌固各二人，陵户各百人。）

【诸太子庙】

令各一人，从八品上；丞各一人，正九品下；录事各一人。令掌洒扫开阖之节，四时享祭焉。（有府各一人，史各二人，典事各二人，掌固各一人。）

【诸太子陵】

令各一人，从八品下；丞各一人，从九品下；录事各一人。（有府各一人，史各二人，典事各二人，掌固各一人，陵户各三十人。太常旧有太庙署，令一人，从七品下；丞二人，从七品下；斋郎二十四人。）

【崇玄署】

令一人，正八品下；丞一人，正九品下。掌京都诸观名数与道士帐籍、斋醮之事。新罗、日本僧入朝学问，九年不还者编诸籍。道士、女官、僧、尼，见天子必拜。凡止民家，不过三夜。出逾宿者，立案连署，不过七日，路远者州县给程。天下观一千六百八十七，道士七百七十六，女官九百八十八；寺五千三百五十八，僧七万五千五百二十四，尼五万五百七十六。两京度僧、尼、道士、女官，御史一人涖之。每三岁州、县为籍，一以留县，一以留州；僧、尼，一以上祠部，道士、女官，一以上宗正，一以上司封。（有府二人，史三人，典事六人，掌固二人，崇玄学博士一人、学生百人。隋以署隶鸿胪，又有道场、玄坛。唐置诸寺观监，隶鸿胪寺，每寺观有监一人。贞观中，废寺观监。上元二年，置漆园监，寻废。开元二十五年，置崇玄学于玄元皇帝庙。天宝元年，两京置博士、助教各一员，学生百人，每祠享，以学生代斋郎。二载，改崇玄学曰崇玄馆，博士曰学士，助教曰直学士，置大学士一人，以宰相为之，领两京玄元宫及道院，改天下崇玄学为通道学，博士曰道德博士，未几而罢。宝应、永泰间，学生存者亡几。大历三年，复增至百人。初，天下僧、尼、道士、女官，皆隶鸿胪寺，武后延载元年，以僧、尼隶祠部。开元二十四年，道士、女官隶宗正寺，天宝二载，以道士隶司封。贞元四年，崇玄馆罢大学士，后复置左右街大功德使、东都功德使、修功德使，总僧、尼之籍及功役。元和二年，以道士、女官隶左右街功德使。会昌二年，以僧、尼隶主客，太清宫置玄元馆，亦有学士，至六年废，而僧、尼复隶两街功德使。）






◇梨树颂（并序）

太康十年，梨树四枝，其条与中枝合，生于园圃。皇太子令侍臣作颂。

嘉木时生，瑞我皇祚。修干外扬，隆枝内附。翌翌皇储，克光其敬。神启其和，人隆其盛。降自玄圃，合体连性。时惟令月，躬亲北林。乐在同人，如兰如金。木之期应，乃同其心。而心之生，启自神明。在心斯动，于言斯形。先民有则，称诗表情。惟永作歌，以休厥灵。（《艺文类聚》八十六，《初学记》二十八。）


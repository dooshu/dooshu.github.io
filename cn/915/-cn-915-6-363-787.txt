○遣书通好鸠摩罗什



释慧远顿首。去岁得姚左军书，具承德问。仁者曩绝殊域，越自外境，于时音译未交，闻风而悦，但江湖难，以形乖为叹耳。须知承否通之会，怀宝来游。至止有问，则一日九驰，徒情欣雅味，而无由造尽，寓目望途，固以增其劳伫。每欣大法宣流，三方同遇，虽运钟其末，而趣均在昔，诚未能扣律妙门，感彻遗灵。至于虚襟遣，亦无日不怀。夫旃檀移植，则异物同熏；摩尼吐曜，则众珍自积，是惟教合之道，犹虚往实归，况宗一无像，而应不以情者乎？是故负荷大法者，必以无执为心；会友以仁者，使功不自己。□若令法输不停轸于八正之路，三宝不辍音于将尽之期，则满愿不专美于绝代，龙树岂独善于前踪？今往比量衣裁，愿登高坐为著之，并天漉之器，此既法物，聊以示怀。（《高僧传》六。）




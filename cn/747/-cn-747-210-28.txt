○为资州郑使君让官表

臣某言：伏奉月日制，以臣为资州刺史，恭承玺命，拜宠章，匪服知惭，循荣如失。中谢。臣学惭名术，才乏器能，而宝历逢时，金章坐忝。题舆佐岳，无展骥之庸；剖竹专城，阙悬鱼之化：坐啸徒积，主诺空惭。伏惟陛下革命开基，造天立极，方且宏宣帝典，大启皇猷，而四岳观风，不虚其任；六条班政，允属其才。臣疲朽已侵，循良久昧，将何式光刺举，允协得人？伏愿博选英才，克谐佥议，数纤光理，政洽惟良，大周之命惟新，愚臣之责攸息。其所让人，具如别状。


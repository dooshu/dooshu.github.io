许洞归吴中

杨亿

春渚归艎不暂留。青丝如葆恐逢秋。骚人已得江山助。赋客终陪霰雪游。三径未荒休叹鵩。十浆先馈定惊鸥。洞庭霜橘疁田粟。岁计犹堪比彻侯。

刘筠

欲折瑶华向绿畴。风光满目尽离愁。茂林修竹多嘉客。万壑千岩忆旧游。汉诏已闻求泛驾。祢狂无自屈岑牟。荆山待价何忧晚。龟手犹期裂地酬。

钱惟演

草熏风暖接长亭。一曲骊歌倒醁醽。怀古更投玄石赋。舣舟闲采紫茎萍。醉抛隋岸杨花白。吟过淮山桂树青。可使长离终铩羽。渊云辞藻掞天庭。


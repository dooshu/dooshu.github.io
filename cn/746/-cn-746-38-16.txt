卷38_16【踏歌词三首】  谢偃

春景娇春台，新露泣新梅。

春叶参差吐，新花重迭开。

花影飞莺去，歌声度鸟来。

倩看飘飖雪，何如舞袖回。

逶迤度香阁，顾步出兰闺。

欲绕鸳鸯殿，先过桃李蹊。

风带舒还卷，簪花举复低。

欲问今宵乐，但听歌声齐。

夜久星沉没，更深月影斜。

裙轻才动佩，鬟薄不胜花。

细风吹宝袂，轻露湿红纱。

相看乐未已，兰灯照九华。


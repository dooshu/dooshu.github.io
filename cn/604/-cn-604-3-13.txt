醉白楼


杭州刺史白乐天，啸傲湖山时，有野客赵羽者，湖楼最畅，乐天常过其家，痛饮竟日，绝不分官民体。羽得与乐天通往来，索其题楼，乐天即颜之曰：“醉白”，在茅家埠，今改吴庄。一松苍翠，飞带如虬，大有古色，真数百年物。当日白公，想定盘礴其下。

倪元璐醉白楼诗：

金沙深处白公堤，太守行春信马蹄。冶艳桃花供祗应，迷离烟柳藉提携。闲时风月为常主，到处鸥凫是小傒。野老偶然同一醉，山楼何必更留题。






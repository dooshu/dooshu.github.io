【谢赐手诏札子】

臣伏蒙圣慈差内臣朱可道传宣抚问，仍赐臣手诏，委曲慰安。臣孤危之迹，横为言事者诬以莫大之罪，自非遭遇圣明特为穷究，则当为冤死之鬼。然事出暧昧，上烦天造累行诘问，必见踪由。臣仰恃圣君在上，内省于心，必冀终获辨雪。臣无任捧诏涕泗，感天荷圣激切屏营之至。谨奏。

附：神宗御札

〈治平四年二月二十四日，差中使朱可道赐。〉

春寒安否？前事，朕已累次亲批出诘问，因依从来，要卿知。付欧阳修。


西湖主


番禺黄仰文言：某岁偕同乡数辈泛舟西湖，游兴既倦，自茅家埠返。经苏堤，忽闻湖中金鼓声，舟子大骇，急转舵，入苏堤桥下系焉。众怪问故，则摇手戒勿语。俄而声愈大，若万马奔腾者然。而天气晴朗，湖光山色，都无变动。遥眺湖心，忽有水冒出，拿空而起，矗立无欹，若中流之砥柱然，其高不知几何寻丈也。水至高处，复散而下，纷纷如雨。俄而此水移动，若风之驶帆，渐去渐远，渐远渐低，以至于灭，而奔腾之声亦与之偕息。始解维荡桨。舟子云：“此西湖主过也。”问：“亦恒遇耶？”曰：“军马之声，则恒有之，第闻声即走避。今日之水，则前此未尝睹之。”问：“不避得乎？”曰：“不知也。吾辈操舟湖上，相戒闻声则避，从无敢犯之者云，迄不知其为神为怪也。”






○笼鹰词

凄风淅沥飞严霜，（秋风曰凄风。淅沥，风声。）苍鹰上击翻曙光。云披雾裂虹断，霹雳掣电捎平冈。（傅玄《蜀都赋》曰：鹰则流星曜景，奔电飞光。掣，音彻。）砉然劲翮翦荆棘，（砉然，羽翮之声。《庄子》：砉然响然。砉，呼切。）下攫狐兔腾苍茫。爪毛吻血百鸟逝，独立四顾时激昂。炎风溽暑忽然至，（《月令》，季夏之月，上润溽暑。）羽翼脱落自摧藏。草中狸鼠足为患，一夕十顾惊且伤。但愿清商复为假，（孟秋之月，凉风至，则鹰乃祭鸟也。）拔去万累云间翔。（“累”，一作“里”。）


卷496_8「送刘禹锡郎中赴苏州」姚合

三十年来天下名，衔恩东守阖闾城。

初经咸谷眠山驿，渐入梁园问水程。

霁日满江寒浪静，春风绕郭白蘋生。

虎丘野寺吴中少，谁伴吟诗月里行。

州城全是故吴宫，香径难寻古藓中。

云水计程千里远，轩车送别九衢空。

鹤声高下听无尽，潮色朝昏望不同。

太守吟诗人自理，小斋闲卧白蘋风。


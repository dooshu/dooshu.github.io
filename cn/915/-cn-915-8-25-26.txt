◇太子妃丧遇闰议

三百六旬，《尚书》明义，文公纳币，《春秋》致讥。《谷梁》云：「积分而成月。」《公羊》云：「天无是月。」虽然，《左氏》谓告朔为得礼。是故先儒咸谓三年期丧，岁数没闰，大功以下，月数数闰。夫闰者，盖是年之馀日，而月之异朔，所以吴商云：「合闰以正期，允协情理。」今杖期之丧，虽以十一月而小祥，至於祥缟，必须周岁。凡厌屈之礼，要取象正服。祥缟相去二月，厌降小祥，亦以则之。又且求之名义，则小祥本以年限，考於伦例，则相去必应二朔。今以厌屈而先祥，不得谓此事之非期，事既同条，情无异贯，没闰之理，固在言先。设令祥在此晦，则去缟三月，依附准例，益复为碍。谓应须五月晦乃祥。此国之大典，宜共精详。并通关八座丞郎，研尽同异。（《南齐书·礼志》下。建元三年，左仆射王俭议。又见《通典》一百。）


○詹天游清平乐

天游又有清平乐云：“醉红宿翠。髻乌云坠。管是夜来浑不睡。那更今朝早起。东风满搦腰肢。阶前小立多时。却恨一番新雨，想应湿透鞋儿。”词意殆有所讽。乃乐府纪闻，谓见一妓状立厅下，遂赋此词。洵如所言，有何意味。诗馀醉则注为童瓮天作，谅系流传之讹，均未足信。宋以来说部书，往往将传闻异词叙为实事。余友杨卧云读欧阳公归田录，司马温公纪闻，所载寇莱公、曾子固事，力证其误。二公尚尔，其他可知。


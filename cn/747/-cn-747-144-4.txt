○谏太子承乾书

臣闻克俭节用，实宏道之源；崇侈恣情，乃败德之本。是以凌日，戎人於是致讥；峻宇雕墙，夏禹以之作诫。昔赵盾匡晋，吕望师周，或劝之以节财，或谏之以厚敛。莫不尽忠以佐国，竭诚以奉君。欲使茂实播於无穷，英声被乎物听。咸著简策，以为美谈。今所居东宫，隋日营建，睹之者尚惊其侈，见之者犹叹其华，何容此中更有修造？财帛日费，土木不停，穷斤斧之工，极磨砻之妙。且丁匠官奴入内，比者曾无监管，此等或兄犯国章，或弟罹王法，往来御苑，出入禁闱，钳凿缘其身，槌杵在其手。监门本防非虑，宿卫以备不虞，直长既自不知，千牛又复不见。爪牙在外，厮役在内，所司何以自安？臣下岂容无惧？又郑卫之乐，古谓淫声，昔朝歌之乡，回车者墨翟；夹谷之会，挥剑者孔子。先圣既以为非，通贤将以为失。顷闻宫内，屡有鼓声，太乐伎儿，入便不出。闻之者股栗，言之者心战。往年口敕，伏请重寻，圣旨殷勤，明诫恳切。在於殿下不可不思，至於微臣不得无惧。臣自驱驰宫阙，已积岁年，犬马尚解识恩，木石犹能知感，所有管见，敢不尽言？如鉴以丹诚，则臣有生路；若责其忤旨，则臣是罪人。但悦意取容，臧孙方之疾；犯颜逆耳，春秋比之药石。伏望停工匠之作，罢久役之人，绝郑卫之音，斥群小之辈。则三善允备，万国作贞矣。


○屯政考

屯政者、自　高皇帝元年、令諸軍屯種龍江始也、其行於九邊。自宋訥獻守邊策。立法屯布始也。當其時、邊境既寧、撤守關士卒、僅僅備譏察外、悉令屯田、人受田五十畝、賦糧二十四石半、贍其人、半給官俸、并城操之軍、其區畫何甚詳也、　文皇帝納黃福之請、至欲廣屯于遼陽。而遣人徵牛于朝鮮。且令各荒屯曠土。能自開墾。悉蠲其賦、而寧夏總兵何福。以積穀獨多。下璽書褒諭。其激揚何甚至也。列聖相承、遵而不廢、宣德中、屯法大行、頻歲豐登、邊士一切用度多以粟易於是令戶部灌輸貿糴。多至二三十萬石。少亦不下十萬。而天順中、都御史葉盛廵撫宣府、脩復官牛官田法。墾田益廣。積穀益多。以其餘易戰馬千八百匹。脩築屯堡七百餘所。其收利何甚慱也。葢國家所以強本實邊。禦虜安民。酌成周寓農之規。鑒近代養兵之弊。管仲讓其籌、晁錯屈其筭、而趙充國諸葛亮羊祜郭元振韓重華諸人遜其功、效法至善也、其後奉行不善。屯種軍餘。苦于賠補。相繼迯亡。田畝日荒。而九邊供輸之費。遂以大困。惟時心計之士。碩晝之臣。相與持籌布策。講求脩復。為國家建無疆之利。而竟因循廢格。日以滋壞。及嘉隆以來、累清屯田雖時盈時耗而較其見存之數、大約損故額十之六七矣、葢在洪永間。遼東屯糧以石計者七十萬。今十七萬。甘肅六十萬。今十三萬。寧夏十八萬。今十四萬九千。延綏六萬。今五萬。薊州十一萬。今僅視延綏。山西計其初。當亦不下十萬。今得二萬八千有奇。是何盈縮相去若此甚也。愚嘗考求其廢弊之由、可為振舉者四、而其可以徐議、未可卒圖者一　祖宗時。屯田諸軍。給與牛具種子。優恤甚至。且不許他役妨其農務。其後邊事漸興。多抽屯軍補伍。于是屯種之人失其本業。而田遂就蕪。此可為振舉者一也。　祖宗時。沿邊曠土。盡以給軍。間有肥瘠不同則令視其歲收之數而考較之謂之樣田其後貪漁將領。多私其腴區。而移磽瘠于軍士。低昂竄易。糧益不均。重以豪右侵奪。而農事益弛矣。此可為振舉者二也。　祖宗時、武備修飭、各邊多築城堡。且耕且守。得以為備。故人皆自完。而不虞虜。其後邊險稍失。城堡多湮。胡騎縱橫出沒。擾我禾稼。即欲力耕厚積。徒為虜外府耳。此可為振舉者三也　祖宗時賞罰嚴明。政不媮窳管屯之官。皆覈所積之多寡。而定其殿最。故人人自勵。其後玩愒成風。上下相承。以管屯為職者。優游城市而不見阡陌之廵、以督屯而來者。憑信簿書而不挍倉庫之實。踵弊襲偷。恬不知恠。屯政之廢又何惑乎。此可為振舉者四也。若其利病得失之原、則又有大於是者、葢國初塩政脩明。輸粟給引。賈人子以積粟為利。各自設保伍。募眾督耕。畚鍤盛于戈矛。墩埤密于亭障。軍民錯居。守望相助屯田之興于斯為盛其後納銀例開。無所事粟。商既散止?帚。屯亦大廢。不數年間。邊事坐困矣。故今議者咸謂鹽政不修。則屯政難復。本本原原。其說當矣。顧愚以為守法易。復法難。法在而復之易。法亡而復之難。今鹽引納銀。從來巳久。一旦督粟于邊吾恐度支之令未下而輸輓之怨先興也兼之軍國經費。半倚商緡。必欲粟易金。弊且捉衿見肘。吾恐邊士之腹未充。而司農之計先窘也。所謂可以徐議。而未可卒圖者。葢謂此也。嗟夫。九邊重鎮、國家根本、強胡跳梁、日睥睨其間、而空虛若此、至竭天下之脂膏。猶不能給、主計者徒仰屋而嘆是不亦可為寒心哉、今塩法之舊。雖未能盡復。亦宜講求屯田之意。專委大臣督以修舉令沿邊之人。隨宜占墾。毋問所從來。但使荒蕪日闢。穀價不騰不必紛紛清勘以滋厲階俟人心樂趨。邊境稍戢。然後廣徵吏士。搜理舊章。需之歲月。遠收其利。此皆今日之所當亟議者也。夫欲內省民力、外裕邊儲、積豐于垣士饜于伍。不煩輸輓之勞、無乏軍興之備、以撻虜制戎、伸威固國、非屯政曷繇哉、愚故略著其顛未、令憂國者得以考覽焉、


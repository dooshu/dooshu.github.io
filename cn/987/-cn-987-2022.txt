苏轼　追和子由去岁试举人洛下所寄九首暴雨初晴楼上晚景

秋後风光雨後山，满城流水碧潺潺。

烟云好处无多子，及取昏鸦未到间。

苏轼

苏轼　追和子由去岁试举人洛下所寄九首暴雨初晴楼上晚景

洛邑从来天地中，嵩高苍翠北邙红。

风流耆旧消磨尽，只有青山对病翁。

苏轼

苏轼　追和子由去岁试举人洛下所寄九首暴雨初晴楼上晚景

白汗翻浆午景前，雨余风物便萧然。

应倾半熟鹅黄酒，照见新晴水碧天。

苏轼

苏轼　追和子由去岁试举人洛下所寄九首暴雨初晴楼上晚景

疾雷破屋雨翻河，一扫清风未觉多。

应似画师吴道子，高堂巨壁写降魔。

苏轼

苏轼　追和子由去岁试举人洛下所寄九首暴雨初晴楼上晚景

客路三年不见山，上楼相对梦魂间。

明朝却踏红尘去，羞向清伊照病颜。

苏轼


3　漢以春秋決事　嚴助以春秋對所引謬甚


漢以春秋決事，如雋不疑引「蒯聵違命出奔，輒拒而不納，春秋是之」；蕭望之引「士匄侵齊，聞齊侯卒，引師而還。君子大其不伐喪」；丞相御史議封馮奉世，引「大夫出疆，有可以安國家，顓之可也」，皆本公羊。雖於經旨有得有失，然不失制事之宜。至於嚴助以春秋對，乃引「天王出居于鄭，不能事母，故絶之」，其謬甚矣。

【元圻案】漢書雋不疑傳：「始元五年，有一男子詣北闕，自謂衞太子。詔使公卿將軍中二千石雜識視，莫敢發言。不疑後到，叱從吏收縛。或曰：『是非未可知，且安之。』不疑曰：『諸君何患於衞太子！昔衞蒯聵違命出奔，輒拒而不納，春秋是之。衞太子得罪先帝，亡不即死，今來自詣，此罪人也。』遂送詔獄。」〇公羊傳哀公三年〔一〕：「齊國夏曷爲與衞石曼姑帥師圍戚？伯討也。此其爲伯討奈何？曼姑受命乎靈公而立輒。以曼姑之義，爲固可以拒之也。」〇漢書蕭望之傳：「五鳳中，匈奴大亂，議者多曰匈奴爲害日久，可因其壞亂舉兵滅之。詔問望之計策，對曰：『春秋晉士匄帥師侵齊，聞齊侯卒，引師而還，君子大其不伐喪。前單于慕化鄉善，遣使請求和親，海内欣然。未終奉約，不幸爲賊臣所殺，今而伐之，是乘亂而幸災也。』」師古曰：「春秋公羊傳襄十九年，齊侯環卒，『晉士匄帥師侵齊，至穀，聞齊侯卒，乃還。還者何？善辭也，大其不伐喪也』。」〇又馮奉世傳：「莎車遣使揚言北道諸國已屬匈奴矣，於是攻劫南道，與歃血畔漢。奉世以爲不亟擊之，則莎車日强，必危西域，遂以節諭告諸國，因發其兵進擊。莎車王自殺，傳首長安。下議封奉世，丞相、將軍皆曰：『春秋之義，大夫出疆，有可以安國，顓之可也。奉世功效尤著，宜加爵土之賞。』」〇公羊傳莊十九年：「公子結媵陳人之婦于鄄，遂及齊侯、宋公盟。大夫無遂事，此其言遂何？聘禮，大夫受命不受辭。出竟有可以安社稷利國家者，則專之可也。」〇漢書嚴助傳：「助拜爲會稽太守，數年不聞問。賜書曰：『君厭承明之廬，勞侍從之事，懷故土，出爲郡吏。間者闊焉久不聞問〔二〕，具以春秋對，毋以蘇秦從横。』助恐，上書謝稱：『春秋天王出居于鄭，不能事母，故絶之。臣事君，猶子事父母也，臣助當伏誅。陛下不忍加誅，願奉三年計最。』」〇公羊傳僖二十四年：「天王出居于鄭。王者無外，此其言出何？不能乎母也。」注：「不能事母，罪莫大於不孝〔三〕，故絶之言出也。」

〔一〕「哀公三年」，原作「定公二年」，據四庫本春秋公羊傳注疏卷二七哀公三年改。

〔二〕「闊」，原作「缺」，據中華本漢書卷六四上嚴助傳改。

〔三〕「莫」，原脱，據四庫本春秋公羊傳注疏卷一二僖公二十四年補。






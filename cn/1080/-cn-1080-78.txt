●大明會典卷之七十八

學校

儒學

國初、兩京及中都、俱設國子監。天下府州縣、俱設儒學。其後裁中都國子監。而各都司衛所、亦有設學者。今具列在外儒學事例於後。而兩京國子監事例、則各載于本衙門云

選補生員

洪武初、令在京府學生員六十人、在外府學四十人、州學三十人、縣學二十人、日給廩膳聽於民間選補。仍免其家差徭二丁

○二十年、令增廣生員、不均額數

○二十五年奏准、起取富民原係生員者、送應天府學讀書

○永樂三年、令起取人匠內有生員、照例送應天府學

○宣德三年定、增廣生員、在京府學六十人。在外府學四十人、州學三十人。縣學二十人。照例優免差徭

○正統元年、令生員名缺、許本處官員軍民之家、及社學俊秀無過犯子弟選補

○十二年奏准、生員常額之外、軍民子弟願入學者、提調教官考選俊秀、待補增廣名缺、一體考送應試

○天順六年、令廩膳有缺、於增廣內考選學問優等者幫補

○弘治七年奏准、廩膳有缺、不許將別學增廣調補

○正德十年奏准、都司衛所學、原定一年一貢者、與設優等次等生員各四十名。原定三年二貢者、與設優等次等生員各三十名。原定二年一貢者、與設優等次等生員各二十名。通行提學官考補。以後於優等內照例考選充貢。有多餘者、俱作附學。不堪者、不必取足

○嘉靖二年、令增順天府廩膳生員二十名

○三年、令增應天府學廩膳增廣生員、順天府學增廣生員、各二十名

○十一年奏准、承天府學廩膳增廣生員六十名。其鍾祥縣學生員亦照例通隸府學

○十五年、詔各處學校廩膳生員、有親老無人侍養、願告侍親者、聽親終復學。其累科不第、年五十以上、願告退閒者、給與冠帶榮身、仍免本身雜泛差徭凡衛學。成化三年、令學四衛以上、軍生八十人。三衛以上、軍生六十人。二衛一衛、軍生四十人。不及者不拘。有司儒學、軍生二十人

○嘉靖二十一年題准、直隸金山衛學、照福建平海衛學例、添設廩膳二十名。應給廩米、華亭上海二縣出辨

○又題准、貴州普定等十二衛、各設廩膳生員二十名。各該衙門通融處給廩米

○隆慶二年題准、直隸各衛儒學、原屬衛官提。調者、仍以本衛官提調。惟季考生員、及考選童生、聽各該巡按御史、定委通判等項文職官管理凡軍舍入學。洪武一十七年、令武官舍餘年十五以下、許入府州縣學讀書

○宣德七年、令衛所官舍軍餘俊秀者、許入附近府州縣學、聽本處鄉試

○景泰二年、令雲南貴州軍民生相兼考補廩膳、照例科貢

○三年、令各處軍生許考補廩膳、照例科貢

凡土官入學。成化十七年、令土官嫡子、許入附近儒學

○正德十六年奏准、歸順土官子孫、但經一次送順天府學食廩者、不論事故及中式、俱不許再補

○嘉靖二十六年題准、歸順土官子孫、照舊例送學食廩讀書

○萬曆四年題准、廣西、雲南、四川等處、凡改土為流州縣、及土官地方建有學校者、令提學官嚴加查試、果係土著之人、方准考充附學。不許各處士民、冒籍濫入學規

洪武二年、詔天下府州縣立學校。學者專治一經。以禮樂射御書數設科分教

○三年、定學校射儀。前期、戒射定耦。選職事充司正、副司正、司射、司射器、請射、舉爵、收矢、執旗、樹鵠、陳設訖。至日、執事者入就位。請射者引主射正官、及各官員子弟士民俊秀者、各就品位。司射器者、以弓矢置於各正官及司射前。請射者詣正官前圓揖畢、引詣司射器前受弓矢訖、復位。司正執算入立於中後、請射者詣司射前曰、請誘射。引司射二人耦進、各以三矢搢于腰帶之右、以一矢挾於二指間。推年齒相讓、年長者為上射。年幼者為下射。上射先詣射位、向鵠正立發矢。司正書中、投算置於中。舉旗者如所射應之。射畢、退立於傍。讓下射者詣位。射訖。請射者俱引復位。收矢者收矢復於射者。司正取所中算。請射者、次請士民俊秀射。次請官員子弟射。次請品卑至品高者射。其就射位發矢取算書中舉旗收矢復位、皆如前儀。既畢、司正、副司正各持算白中於主射正官。舉爵者酌酒授中者飲之。中的者三爵。中采者二爵。飲訖。請射者請屬官以下仍捧弓矢納於司射器。還詣主射正官前相揖而退

○六年、令今後一應文字、只用散文。不許為四六誤後學

○十五年、頒禁例於天下學校、鐫勒臥碑、置於明倫堂之左、永為遵守

○一今後府州縣生員、若有大事干於已家者、許父兄弟姪具狀入官辯訴。若非大事、含情忍性、毋輕至於公門

○一生員之家、父母賢智者少、愚癡者多。其父母賢智者、子自外入、必有家教之方。子當受而無違、斯孝行矣、何愁不賢者哉。其父母愚癡者、作為多非、子既讀書、得聖賢知覺、雖不精通、實愚癡父母之幸、獨生是子。若父母欲行非為、子自外入、或就內知、則當再三懇告。雖父母不從、致身將及死地、必欲告之、使不陷父母於危亡、斯孝行矣

○一軍民一切利病、並不許生員建言。果有一切軍民利病之事、許當該有司、在野賢人、有志壯士、質朴農夫、商賈技藝、皆可言之。諸人毋得阻當。惟生員不許

○一生員內有學優才贍、深明治體、果治何經、精通透徹、年及三十願出仕者、許敷陳王道、講論治化、述作文詞、呈稟本學教官、考其所作、果通性理、連僉其名、具呈提調正官、然後親齎赴京奏聞。再行面試。如果真才實學、不待選舉、即行錄用

○一為學之道、自當尊敬先生。凡有疑問、及聽講說、皆須誠心聽受。若先生講解未明、亦當從容再問。毋恃已長、妄行辯難。或置之不問。有如此者、終世不成

○一為師長者、當體先賢之道、竭忠教訓、以導愚蒙。勤考其課。撫善懲惡。毋致懈惰

○一提調正官、務在常加考較。其有敦厚勤敏、撫以進學。懈怠不律、愚頑狡詐、以罪斥去。使在學者皆為良善、斯為稱職矣

○一在野賢人君子、果能練達治體、敷陳王道、有關政治得失、軍民利病者、許赴所在有司告給文引、親齎赴京

面奏、如果可采。即便施行。不許坐家實封入遞

○一民間凡有冤抑、干於自已、及官吏賣富差貧、重科厚歛、巧取民財等事、許受害之人、將實情自下而上陳告、毋得越訴。非干已事者不許。及假以建言為由、坐家實封者。前件如已依法陳告當該府州縣布政司按察司、不為受理、聽斷不公、仍前冤枉者、然後許赴京申訴

○一江西兩浙江東人民、多有不干已事、代人陳告者、今後如有此等之人、治以重罪。若果鄰近親戚、全家被人殘害、無人申訴者方許

○一各處斷發充軍、及安置人數、不許進言。其所管衛所官員、毋得容許

○一若十惡之事、有干朝政、實蹟可驗者、許諸人密切赴京

面奏

○一前件事理、仰一一講解遵守。如有不遵、并以違制論

○二十四年、令各處儒學每遇朔朢、有司官至日早、詣學謁廟行香。師生出大門外迎接。行禮畢。請至明倫堂。師生作揖。教官侍坐。生員東西序立講書。提調官考課。畢、退。師生復送至大門外回學。其別廟行香、師生不必隨行。如遇春秋祭祀、迎接詔旨、師生仍依定例

○又令生員熟讀

大誥律令。歲貢時出題試之。民間習讀

大誥子弟、亦令讀律

○又令教官人等、務要依先聖先賢格言、教誨後進、使之成材、以備任用。敢有妄生異議、瞽惑後生、乖其良心者、誅其本身。全家遷發化外

○二十五年、定禮射書數之法。一朝廷頒行經史律誥禮儀等書、生員務要熟讀精通、以備科貢考試

○一遇朔朢、習射於射圃。樹鵠置射位。初三十步、加至九十步。每耦二人、各挾四矢、以次相繼。長官主射。射畢。中的飲三爵。中采二爵

○一習書、依名人法帖、日五百字以上

○一數、務在精通九章之法

○永樂三年、申明師生每日清晨陞堂、行恭揖禮畢、方退。晚亦如之。生員會食肄業、毋得出外遊蕩

○正統六年、令提調官置簿、列生員姓名、又立為籤、公暇揭取、稽其所業。提學官所至、察提調勤怠、以書其稱否。其生員有姦詐頑僻、藐視師長、齟齬教法者、悉斥退為民

○成化三年、令提學官躬歷各學、督率教官化導諸生。仍置簿考驗。其德行優、文藝贍、治事長者、列上等簿。或有德行而劣於經義、或有經義而短於治事者、列二等簿。經義雖優、治事雖長、而德行或缺者、列三等簿。歲課月考、循序而上。非上等不許科貢

○弘治十六年題准、生員不拘廩增附學、敢有傲慢師長、挾制官府、敗倫傷化、結黨害人者、本學教官具呈該管官員、查究得實、依律問罪。合充吏者、發本布政司衙門充吏、役滿為民當差

○嘉靖十年題准、生員內有刁潑無恥之徒、號稱學霸、恣意非為、及被提學考校、或訪察黜退、妄行訕毀、赴京奏擾者、奏詞立案不行。仍行巡按御史拏問

○十六年、令士子文字、敢有肆為怪誕、不遵舊式者、提學官即行革退

廩饌

洪武初、令師生廩食月米六斗。後復令日米一升。魚肉鹽醯之類、皆官給之

○十五年、令廩饌月米一石

○正統元年、令師生日逐會饌。有司僉與膳夫、府學四名。州學三名。縣學二名

○弘治三年奏准、膳夫每名歲出柴薪銀四兩、以備會饌之用

○八年、令膳夫每名歲出柴薪銀十兩。若師生不行會饌、有司失於供應、聽提學官究治

○嘉靖十九年題准、孔顏孟三氏教授司生員廩米、兗州府通融處給

○隆慶六年議准、劄行順天府將交阯歸順土官膳夫、照例編給。不許額外增編

考法

洪武二十七年、令生員入學十年之上、學無成效、送部充吏。其有成效、及十年以下、照依入學年月、編次迼冊解部、以備取用。其科舉歲貢、亦照編次起送○又令廩膳十年之上、學無成效增廣年二十之上、不通義理者、皆充吏。其託故偽訟革罷不應選者、照卷追徵食過廩膳還官、米數實收開繳戶部知數。本生送吏部充吏

○二十九年、令凡罷閒等項生員、食糧年深、以偽訟愚鈍等事革退者、假父殘疾告回侍親者、以富戶技藝戶倉腳夫起取戶丁、因而在京潛住者、侍親親終、及病痊制終、不行入學者、因愚鈍患病侍親等事、經斷罷閒、後以人材等項舉保為官者、皆充吏。不追糧。凡在學讀書、及在家丁憂病故者、因父伯叔任軍官、別無親男、坐名起取襲職者、告單丁重役、及父母年老侍親者、因父為事、代父起解問發充軍者、父兄叔姪當軍、戶內無丁告退者、為手足殘疾耳目盲聾告退者、為事充軍工役、及以愚鈍犯法等故黜罷、後為事充軍工役者、為本支親屬極刑黜退者、戶內軍故、勘合坐名勾補者、皆免充吏。不追糧

○永樂二年、令增廣生員入學十年、若年二十之上、魯鈍不能行文者、充吏

○宣德三年奏准、巡按御史會布按二司、并提調教官、考試生員廩膳十年之上、學無成效者、發附近布政司、直隸發附近府州充吏。六年以下、鄙猥無學者、追還廩米為民

○正統元年、令廩膳六年以上、不諳文理者、充吏。增廣六年以上、不諳文理者、為民

○四年、令生員以疾病罷黜者、免追廩米。有犯詿誤、聽贖罪還學。若犯姦盜詐偽、挾制官府、毆罵師長、教唆詞訟、說事過錢、包占人財物田土等項、廩膳追糧解京、增廣附近軍民衙門、俱贖罪充吏。其犯受贓姦盜、不分廩增、照例運磚運炭納米擺站等項滿日、發回原籍為民

○十年奏准、提學官會布政司堂上官一員、兩直隸會巡按御史、公同提調教官、考選生員年四十以上、不諳文理者、廩膳十年以上、送吏部、六年以上、送附近布政司、增廣十年以上、送本布政司、兩直隸送本府、俱充吏。六年以上、并鄙猥殘疾者、悉黜為民。雲南貴州免考

○十四年、令生員有犯該發充吏者、廩膳免追糧米。若犯受贓奸盜、冒籍宿娼、居喪娶妻妾事理者、兩直隸發充國子監膳夫。各布政司充鄰近儒學膳夫齋夫。滿日原籍為民。廩膳仍追廩米

○天順五年、令各處會官考選廩膳未及六年考不中者、追廩為民

○六年、令生員爭貢、及越訴者、俱充吏

【 是年定敕諭以後奉以從事】

○成化九年奏准、北直隸考退生員、免追廩米

風憲官提督

正統元年奏准、各處添設按察司副。使或僉事一員、南北直隸監察御史各一員、請敕專一提督學校

○十年、令提學官遍詣所屬學校、嚴加考試、提督生徒學業、務見實效。有不職者、禮部都察院堂上官詢察、具奏罷黜

○景泰元年、革罷提學風憲官。聽巡按御史、各司府州縣官、提督考察

○又令按察司分巡各道副使僉事、照依提學官先奉敕書事理、提督。兩直隸、御史提督

○天順六年、復設各處提督學校官、各賜敕諭。一學者讀書、貴乎知而能行。先將聖賢經書熟讀背誦、牢記不忘。卻從師友講解明白。俾將聖賢言語體而行之敦尚孝弟忠信、禮義廉恥之行。不許徒務口耳之學。將來

朝廷、庶得真才任用

○一為學工夫、必收其放心。主敬窮理。毋得鹵莽間斷。其於修已治人之方、義利公私之辨、須要體認精切。庶幾趨向不差。他日出仕、方能顧惜名節、事業可觀

○一習學舉業、亦窮理之事。果能精通四書本經、便會行文。有等生徒、不肯實下工夫、惟記誦舊文、意圖僥倖出身。今宜痛革此弊。其所作四書經義策論等文、務要典實平順、說理詳明、不許浮誇怪誕。至於習字、亦須端楷。庶不乖教養之意

○一學效無成、皆由師道不立。今之教官、賢否不齊。先須察其德行、考其文學、果所行所學皆善、須禮待之。若一次考驗學問疏淺、及怠於訓誨者、姑戒勵之。令其進學改過。若再考無進不改、送吏部別用。其貪淫不肖、實跡彰聞者、不必考其文學、即送按察司、直隸送巡按御史問理。吏部別選有學行者補其缺

○一師生每日坐齋讀書、及日逐會饌有司僉與齋夫膳夫、府學膳夫四名、齋夫八名。州學膳夫三名、齋夫六名。縣學膳夫二名、齋夫四名。不許違誤缺役

○一生員考試不諳文理者、廩膳十年以上、發附近去處充吏。六年以上、發本處充吏。增廣十年以上、發本處充吏。六年以上、罷黜為民。未及六年者、量加決罰、勉勵進學

○一生員之家、並依洪武年間例、除本身外、戶內優免二丁差役。有司務要遵行、不許故違

○一凡巡視學校、水路乘驛舟。陸路乘官馬。仍於本司帶書吏一名隨行、陸路與官驢。俱支廩給

○一府州縣提調官員、宜嚴吏生徒、不許出外遊蕩為非、凡學內殿堂齋房等屋損壞、即辦料量工修理。若恃有提督憲職、將學校中一切合行之事、推故不行用心整理者、量加決罰懲戒

○一所過之處、遇有軍民利病、及不才官吏貪酷害人、事干奏請者、從實奏聞

○一本職專督學校、不理刑名。如有軍民人等訴告冤枉等事、許受詞狀、輕則發下所在有司問理、重則送按察司、直隸送巡按處史提問

○一科舉本古者鄉舉裡選之法。今南北所取舉人名數、已有定制。近年奔競之徒、利他處學者寡少。往往赴彼投充增廣生員、詐冒鄉貫、隱蔽過惡、一概應試。所在教官、僥倖以為已功、其弊滋甚。今後不許。違者、聽本職及提調科舉官監試官拏問

○一布政司按察司官、及巡按御史、不許侵越提督者職事。若以公務至府州縣、亦當勉勵師生、勤力學業。不許推故不理若提督官行止不端、許巡按監察御史指實奏聞

○一所轄境內、遇有衛所學校、一體提調整理。武職子弟、悉令其習讀武經七書百將傳、及操習武藝。其中有能習舉業者、亦聽科舉

○一各處歲貢生員、照例將食糧年深者、嚴加考試。不必會官。如果年深不堪充貢、就便照例黜罷。卻將以次者考充。務要通曉文理、方許起送赴部

○一廩膳增廣生員、已有定額。廩膳有缺、於增廣內考選學問優等者幫補。增廣有缺、於本處官員軍民之家、選擇資質聰敏、人物俊秀子弟補充。不許聽信有司及學官徇私作弊。若有額外之數、須嚴加考選通曉文義者、存留待缺。不許將不堪者一概存留、躲避差徭

○一古者鄉閭里巷、莫不有學。即今社學是也。凡提督去處、即令有司每鄉每里俱設社學、擇立師範、明設教條、以教人之子弟年一考較、擇取勤效。仍免為師之人差徭

○一師生於學校一切事務、並要遵依洪武間臥碑行。不許故違

○成化六年、令貴州按察司分巡官、兼理本處學校

○弘治十七年、令提學官、有徇情將老疾鄙猥之人濫容在學、及充貢者、參究黜罷

○正德十年、給各按察司提督學校官關防

○又令口外衛學、並各都司衛所土官學、離本布政司窵遠提督官不能歲歷者、許各道分巡官、歲加考校、行提學官知會

○嘉靖十六年題准、大同所屬府州縣衛所儒學生員、俱令冀北道分巡官代理

【 今宣大俱令巡按御史帶管】

○二十六年議准、甘肅各衛所儒學生員、行甘肅巡按御史帶管提調。遇該科舉之年、聽考送陜西布政司應試

○萬曆三年、換給提學官敕諭。一聖賢以經術垂訓。國家以經術作人。若能體認經書、便是講明學問。何必又別標門戶、聚黨空談。今後各提學官、督率教官生儒、務將平昔所習經書義理、著實講求、躬行實踐、以需他日之用。不許別刱書院、群聚徒黨、及號召地方遊食無行之徒、空談廢業、因而起奔競之門、間請託之路。違者、提學官聽巡按御史劾奏、遊食人拏問解發

○一孝弟廉讓、乃士子立身大節。生員中有敦本尚實、行誼著聞者、雖文藝稍劣、亦必量加獎進、以勵頹俗。若有平日不務學業、屬託公事、或捏造歌謠、興滅詞訟、及敗倫傷化過惡彰著者、體訪得實、不必品其文藝、即行革退、不許徇情姑息。亦不許輕信有司教官開送、致被挾私中傷、誤及善類

○一我聖祖設立臥碑、天下利病、諸人皆許直言、惟生員不許。今後生員務遵明禁。除本身切已事情、許家人抱告有司、從公審問、倘有冤抑、即為昭雪。其事不干已、輒便出入衙門、陳說民情、議論官員賢否者、許該管有司申呈提學官、以行止有虧革退。若糾眾扛幫、聚至十人以上、罵詈官長肆行無禮、為首者照例問遣。其餘不分人數多少、盡行黜退為民

○一國家明經取士。說書者以宋儒傳註為宗。行文者以典實純正為尚。今後務將頒降四書五經性理大全、資治通鑑綱目、大學衍義、歷代名臣奏議、文章正宗、及當代誥律典制等書、課令生員誦習講解。俾其通曉古今、適於世用。其有剽竊異端邪說、炫奇立異者、文雖工弗錄。所出試題、亦要明白正大、不得割裂文義、以傷雅道

○一提學官奉敕專督學校、不許借事枉道、奔趨撫按官、干求薦舉。各撫按二司官、亦不許侵伊職掌行事。若有不由提學官考取、徑自行文、給與生儒衣巾、及有革退生員、赴各衙門告訴復學者、即將本生問罪革黜。若提學官有行止不端、怠玩曠職者、許巡按御史指實劾奏

○一該管地方、每年務要巡視考校一遍。不許移文代委。及於隔別府分、調取生儒、以致跋涉為害。亦不許令師生匍匐迎送。考畢。即於本地方發落、明示賞罰。不許攜帶文卷於別處發案、致令書吏乘間作弊、士子無所勸懲。亦不許招邀詩朋酒友、遊山翫水、致啟倖門、妨廢公務。其水陸夫馬廩給、隨帶吏書、俱照常行

○一提學官巡歷所屬、凡有貪汙官吏、軍民不法重情、及教官干犯行止者原係憲司、理當拏問。但不許接受民詞、侵官喜事。其生員犯罪、或事須對理者、聽該管衙門提問。不許護短曲庇、致令有所倚恃、抗拒公法

○一廩膳增廣、舊有定額。迨後增置附學名目、冒濫居多、今後歲考、務要嚴加校閱。如有荒疏庸耄、不堪作養者、即行黜退。不許姑息、有捏造流言、思逞報復者、訪實拏問、照例問遣。童生必擇三場俱通者、始收入學。大府不過二十人。大州縣不得過十五人。

【 十一年題、如人才眾多地方、就試人眾、許酌量增取。但不許徇情過濫。見後】

如地方乏才、即四五名亦不為少。若鄉宦勢豪、干託不遂、暗行中傷者、許徑自奏聞處治

○一兩京各省廩膳科貢、皆有定額。近來有等姦徒、利他處人才寡少、往往詐冒籍貫、投充入學。及有詭寫兩名、隨處告考。或假捏士夫子弟、希圖進取。或原係娼優隸卒之家、及曾經犯罪問革、變易姓名、援例納粟納馬等項、僥倖出身。殊壞士習。訪出、嚴行拏問革黜。若教官納賄容隱、生員扶同保結者、一體治罪革罷

○一府州縣提調官員、宜嚴束生徒、按季考校。凡學內殿堂齋房等屋損壞、即辦料量工修理。其齋夫膳夫學糧學田等項、俱要以時撥給、不許遲誤剋減

○一生員之家、依洪武年間例、除本身外、戶內優免二丁差役

○一生員考試不諳文理者、廩膳十年以上、發附近去處充吏。六年以上者、發本處充吏。增廣十年以上、發本處充吏。六千以上者、罷黜為民

○一儒學教官、士子觀法所係。按臨之日、考其學行俱優者、禮待獎勵。其行履無過、但學問疏淺者、一次考驗、始行戒飭、再考無過、送吏部別用。有老病不堪者、准令以禮致仕。若卑汙無恥、素行不謹者、不必試其文學、即拏送按察司問革

○一考貢、照近日事例。每歲預將次年應貢生員、限年六十以下、三十以上、屢經科舉者六人、嚴加考選、取其優者充貢。

【 後題准、考貢止用一正一陪。見歲貢條】

定限次年四月到部、聽候廷試。文理不通者、即行停降。年老衰憊者、姑授以冠帶榮身。不許但挨次濫貢。其有停廩降廩者、必考居一二等、方許收復。 【十二年題准、停廩降廩者、考居三等、亦准復】

未收復者、不許起送應貢。如有濫貢、及廷試發回五名以上、提學官照例降調

○一補貢。有缺、務查人文未經到部、果在一年以裏者、將原給批咨朱卷追繳、方取年力精壯、文學優長者一人補貢。定限該貢年分次年到部、方准收考。如有不遵舊例。將年遠貢缺、濫補市恩者、起送到部、即將本生發回革廩肄業。提學官參究

○一遇鄉試年分、應試生儒名數、各照近日題准事例、每舉人一名、取科舉三十名。此外不許過多一名。兩京監生、亦依解額照數起送。有多送一名者、各監試官徑行裁革、不許入場

○一名宦鄉賢孝子節婦、及鄉飲禮賓、皆國之重典、風教所關。近來有司忽於教化。學校是非不公。濫舉失實、激勸何有。今後提學官、宜以綱常為已任。遇有呈請、務須核真。非年久論定者、不得舉鄉賢名宦。非終始無議者、不得舉節婦孝子。非鄉里推服者、不得舉鄉飲賓僎。如有妄舉受人請求者、師生人等、即以行止有虧論。其從前冒濫混雜、有玷明典者、照近例徑自查革

○一所轄境內、有衛所學校、一體提調整理。武職子弟、悉令習讀武經七書百將傳、及操習武藝。有願習舉業者聽。社學師生、一體考校。務求明師責成、量免差役。其行止有虧、及訓詁句讀、音韻差謬、字畫不端、不通文理者、即行革退

○四年、令各處鄉試畢日、吏部會同禮部、將各提學官從公考察、分別等第、優異降調有差

○六年題准、南直隸廬鳳淮揚四府、滁、徐、和三州學校、以江北巡按兼之。湖廣衡永二府、郴州、以上湖南道副使兼之。辰州一府、靖州、以辰沅道副使兼之。廣東瓊州府、以海南道副使兼之。各請專敕行事。每歲巡歷考校

○十年題准、鄉試後提學官考察停止

○十一年題准、各提學每歲考校一次入學、務要不失原額。間有他故、巡歷不周、次年即行如數補足。雖係科舉之年、亦宜照歲考例。總計三年之內、大府務足六十人、大州縣務足四十五人。其地方果係科目數多。就試人眾、則於定額之外、量加數名。但不許倍於原數。如乏才之處、亦毋得因而一概取盈

○又令南直隸提學御史仍兼管江北。湖廣貴州提學官照舊專管該省。惟瓊州府、仍屬海南道

社學

洪武八年、詔有司立社學。延師儒、以教民間子弟

○十六年、詔民間立社學。有司不得干預。其經斷有過之人、不許為師

○二十年、令民間子弟讀

御製大誥

○又令為師者、率其徒能誦

大誥者赴京。禮部較其所誦多寡、次第給賞。又令兼讀律令○正統元年、令各處提學官、及司府州縣官、嚴督社學、不許廢弛。其有俊秀向學者、許補儒學生員

○成化元年、令民間子弟願入社學者聽。其貧乏不願者勿強

○弘治十七年、令各府州縣建立社學。訪保明師。民間幼童年十五以下者、送入讀書。講習冠婚喪祭之禮








◇为江学攵让尚公主表

伏承诏旨，当以临汝公主降嫔，荣出望表，恩加典外。顾审庵蔽，伏用忧惶。臣寒门《卒页》族，人凡质陋，闾阎有对，本隔天姻。如臣素流，室贫业寡，年近将冠，皆已有室，荆钗布裙，足得成礼。每不自解，无偶迄兹，媒访莫寻，素族弗问。自惟门庆，属降公主，天恩所覃，庸及丑末。怀忧抱惕，虑不获免，征命所当，果膺兹举。虽门泰宗荣，於臣非幸，仰缘圣贷，冒陈愚实。

自晋氏以来，配尚王姬者。（《初学记》作「尚公主者。」）虽累经美胄，亟有名才，至如王敦慑气，桓温敛威，真长佯愚以求免，子敬灸足以违诏，（《初学记》「作真长佯愚以固辞。子敬奔走以求免。」）王偃无仲都之质，而倮露（南史《初学记》作「雪」。）於北阶，何阙龙工之姿，而投躯於深井，谢庄殆自同於蒙叟，殷冲几不免於强Θ。非无才意，而势屈於崇贵，事隔於闻览，吞悲茹气，无所逃诉。制勒甚於仆隶，防闲过於婢妾。往来出入，人理之常，当宾待客，朋从之义。而扫辙息驾，无窥门之期，废筵抽席，绝接对之理。非唯交友离异，乃亦兄弟疏阔。第令受酒肉之赐，制以动静；监子荷钱帛之私，节其言笑。姆ト争媚，相劝以严；妮媪竞前，相谄以急。第令必凡庸下才，监子皆葭萌愚竖，议举止则未闲是非，听言语则谬於虚实。姆ト敢恃耆旧，唯赞妒忌，尼媪自倡多知，务检口舌。其间又有应答问讯，卜筮师母，乃至残馀饮食。诘辩与谁，衣被故敝，必责头领。又出入之宜，繁省难衷，或进不获前，或入不听出。不入则嫌於欲疏，求出则疑有别意，召必以三晡（《初学记》作「三更」。）为期，遣必以日出为限，夕不见晚魄，朝不识曙星。至於夜步月而弄琴，昼拱袂而披卷，一生之内，与此长乖。又声影裁闻，则少婢奔迸；裾袂向席，则老丑丛来。左右整刷，以疑宠见嫌，宾客未冠，以少容致斥。礼则有列媵，象则有贯鱼，本无嫡之嫌，岂有轻妇之诮。况今义绝傍私，虔恭正匹，而每事必言无仪适，设辞辄言轻易我。又窃闻诸主集聚，唯论夫族。缓不足为急者法，急则可为缓者师，更相扇诱，本其恒意，不可贷借，固实常辞。或言野败去，或言人笑我，虽家曰私理，有甚王宪，发口所言，恒同科律。王藻虽复强亻艮，颇经学涉，戏笑之事，遂为冤魂。褚暧忧愤，用致夭绝，伤理害义，难以具闻。

夫螽斯之德，实致克昌，事妒之行，有妨繁衍。是以尚主之门，往往绝嗣，驸马之身，通离衅咎。以臣凡弱，何以克堪。必将毁族沦门，岂伊身眚。前後婴此，其人虽众，然皆患彰遐迩，事融天朝，故吞咽理，无敢论诉。臣幸属圣明，矜照由道，弘物以典，处亲以公，臣之鄙怀，可得自尽。如臣门分，世荷殊荣，足守前基，便预提拂，清官显宦，或由才升，一叨婚戚，咸成恩假。是以仰冒非宜，披露丹实。（《艺文类聚》作「款」，《初学记》作「质」。）非唯止陈一己，规全身愿；实乃广申诸门忧患之切。伏愿天慈照察，特赐蠲停，使燕雀微群，得保丛蔚，蠢物含生，自己弥笃。若恩诏难降。（《初学记》作「恩制顿降」。）披请不申，便当刊肤翦发，投山窜海。（《初学记》末有「云云」二字，《宋书·孝武文穆王皇后传》，宋世诸主莫不严妒，太宗每疾之，左光禄大夫江湛孙学攵当尚世祖女，上乃使人为《学攵》作表让昏，以此表篇示诸主。又见《南史》二十三王藻传，《艺文类聚》十六，又《初学记》十三以为虞通之作。）


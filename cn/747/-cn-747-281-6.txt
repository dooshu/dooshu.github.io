○论肃明皇后请别立庙议

《礼》：宗庙父昭子穆，皆有配座，每室一帝一后，礼之正仪，自夏、殷而来，无易兹典。伏惟昭成皇后有太姒之德，已配食於睿宗，则肃明皇后无启母之尊，自应别立一庙。谨按《周礼》云：“奏夷则，歌小吕，以享先妣。”先妣者，姜原也。姜原是帝喾之妃，后稷之母，特为立庙，名曰宫。又礼论云，晋伏系之议云：“晋简文郑宣后既不配食，筑宫於外，岁时就庙享祭而已。”今肃明皇后无配之位，请同姜原、宣后，别庙而处，四时享祀，一如旧仪。谨议。


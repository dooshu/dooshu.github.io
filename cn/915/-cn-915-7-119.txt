◎顾琛

琛字弘玮，吴郡吴人。晋司空和之曾孙，景平中除大匠丞、彭城王义康右军骠骑参军、晋陵令、司徒参军、尚书库部郎、本邑中正。元嘉中补司徒录事参军，山阴令，迁少府。出为义兴太守，徙东阳太守，忤旨黜免。後假建威将军，除东海王冠军司马。行会稽郡事，复为随王诞安东司马。元凶弑立，以为会稽太守。诞起义，加冠军将军。事平，迁吴兴太守。孝建初为宁朔将军、吴郡太守，封永新县侯。大明初免，寻召为西阳王子尚抚军司马，仍为吴兴太守，起为大司农都官尚书、新安王子鸾北中郎司马、东海太守，行南徐州事，随府转抚军司马，前废帝即位，复为吴郡太守，泰始初丁母忧，服阕，起为员外常侍中散大夫，元徽三年卒，年八十六。


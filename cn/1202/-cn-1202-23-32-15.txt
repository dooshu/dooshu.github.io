刘太尉伤乱【琨越石】

皇晋遘阳九，天下横氛雾。秦赵值薄蚀，幽幷逢虎据。伊余荷宠灵，感激徇驰骛。虽无六奇术，冀与张韩遇。甯戚扣角歌，桓公遭乃举。荀息冒险难，实以忠贞故。空令日月逝，愧无古人度。饮马出城濠，北望沙漠路。千里何萧条，白日隐寒树。投袂旣愤懑，【一作满。】抚枕怀百虑。功名惜未立，玄发已改素。时哉苟有会，治乱就【选作惟】冥数。


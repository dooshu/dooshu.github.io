◇文宣帝谥议

伏惟圣德光远，神猷弘大，初自登庸，民誉所集把尺持刀，成务斯在，蔼揆载清，四门唯穆。及天眷既属，人谋所归，鸟兽迁情，士女革面，敬顺天人，拱揖群后，处无上之尊，居域中之大。礼盛乐修，时和岁稔，海内有截，天下泰然。犹忧劳亿兆，经营四国，同虞舜之巡省，若轩辕之靡宁。威武纷纭，神功四畅，怨西以东，化南自北，临瀚海以浴兵，登天山而绁马，左萦右拂疑歌成章。方朝百神于太华，受万国于稽岭，升中增封，高拱垂衣，而天丧黎庶，奄捐四海。考妣之慕，实被含生，称天作诔，抑唯恒数。故以名追实，尽物未臻其美；屈道从制，一日可以成名。（《艺文类聚》十四。）


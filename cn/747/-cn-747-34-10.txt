○召募兵勇敕

戎狄凭陵，每劳征戍，比兴师旅，犹未扫除。缘边之人，颇有其患。朕为父母，实用忧勤。今欲亲按边疆，躬行吊伐，宜令朝廷召募勇夫壮士拔萃逸群者，称为屯卫飞骑，且各量与赐帛。行回之日，简入羽林。自馀之人，取为长行。仍令兵部侍郎韦抗、紫微舍人王珽即於朝堂简募。十日内具所得人姓名奏闻。


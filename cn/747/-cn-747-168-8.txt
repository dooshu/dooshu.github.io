○论立对破阵善庆二舞议

窃惟二舞肇兴，讴吟攸属，赞九功之茂烈，叶万国之欢心。义均韶夏，用兼宾祭，皆祖宗盛德，而子孙享之。详览传记，未有皇王立观之礼。况升中大事，华夷毕集，九服仰垂拱之安，百蛮怀率舞之庆。甄陶化育，莫匪神功。岂於乐舞，别申严敬？臣等详议，每奏二舞时，天皇不合起立。谨议。

徐齐聃

齐聃，湖州长城人。高宗时累迁兰台舍人，以漏言左授苏州司马，又坐事流钦州，咸亨中卒。睿宗立，追录旧恩，累赠礼部尚书。


○为人祭柳侍御史文

年月日，具官某，谨以清酌庶羞之奠，敬祭於故侍御史柳公之灵。惟公以孝友承家，以直方从政。以温厚行已，以敬让与人。作掾大邦，有亲信之称。典司通邑，著循吏之名。冠惠文，佐廉问。轩所指，吏肃风变。列郡攸摄，斯人以宁。方将荷馀庆而介景福，播令名而延大耋，天不与善，命也有终。士林怛骇，亲友欷叹。呜呼哀哉！某等获与公游，联职戎司。适云少别，俄见凶归。于以设奠，出乎郊歧。魂也何之，幽明此辞。呜呼哀哉！尚飨。


○与雍州崔录事司马录事书

月日，三原县尉赵国李峤谨再拜致书於崔录事司马录事执事：峤闻彩异彰施，不足以遇离娄之目；声殊操畅，未可以接延陵之耳。况乎元黄莫主，宫徵舛节，将何以移於好事，藉赏知音者乎？伏惟公等思侔天假，道合神契，清襟与秋水俱映，缛藻共春葩竞发，风感其声律，墙仞深其阃奥。羽陵缃简，遥开博综之门；洞庭金石，近入铿锵之韵：固以重规坐右，连华史笔，深思匠之真筌，毕文心之能事。峤学术芜浅，才艺寡薄，弓冶遗业，独事斯文，而衣冠後进，多惭接武。顷以三馀暇景，四时风月，斗酒娱乐，嘤鸣感召。春还江北，时兴楚客之谣；木落淮南，乍动潘生之思：有同狂简，无近雅什。不意频降德音，猥垂访逮，恭承嘉惠，揣摩虚寡，鉴淄水而惭容，遵寿陵而恧步。但以萤烛光耀，尚增辉於；畎浍微流，且朝宗於水府：敢缘斯义，上呈如别。大夫摅思，空拟於登高；小子裁章，顾羞於调下。某再拜。


【短歌行】

周西伯昌。怀此圣德。三（《宋书》作参。）分天下。而有其二。修奉贡献。臣节不坠。（乐府误作隆。）崇侯谗之。是以拘系。（一解）后见赦原。赐之斧钺。得使征伐。为仲尼所称。逮（乐府误作达。）及德行。犹奉事殷。论叙其美。（二解）齐桓之功。为霸之首。九合诸侯。一匡天下。一匡天下。不以兵车。正而不谲。其德传称。（三解）孔子所叹。并（乐府作并。《广文选》同。）称夷吾。民受其恩。赐与庙胙。命无下拜。小白不敢尔。天威在颜咫尺。（四解）晋文亦霸。躬奉天王。受赐圭瓒。□鬯彤弓。卢弓矢千。虎贲三百人。（五解）威服诸侯。师之者尊。八方闻之。名亚齐桓。河阳之会。诈称周王。是以（乐府无以字。）其名纷葩。（《广文选》无葩字。六解○乐府云。右一曲晋乐所奏。○《宋书》乐志。《乐府诗集》三十。《广文选》十二。《诗纪》十一。）


○周秦行纪论

言发於中，情见乎辞。则言辞者，志气之来也。故察其言而知其内，玩其辞而见其意矣。馀尝闻太牢氏（原注：凉国李公常呼牛僧孺曰太牢。凉公名不便，故尔不书）好奇怪其身，险易其行，以其姓应国家受命之谶曰：“首尾三鳞六十年，两角犊子恣狂颠，龙蛇相斗血成川。”乃见著《元怪录》，多造隐语，人不可解，其或能晓一二者，必附会焉。纵司马取魏之渐，用田常有齐之由，故自卑秩至於宰相，而朋党若山，不可动摇，欲有意摆撼者，皆遭诬坐，莫不侧目结舌。事具史官刘轲《日历》。馀得太牢《周秦行纪》（原注：《周秦行纪》附於下），反覆睹其太牢以身与帝王後妃冥遇，欲证其身非人臣相也，将有意於狂颠。及至戏德宗为沈婆儿，以代宗皇後为沈婆，令人骨战，可谓无礼於其君甚矣，怀异志於图谶明矣。馀少服臧文仲之言曰：“见无礼於其君者，如鹰之逐鸟雀也。”故贮（一作贬）太牢已久。前知政事，欲正刑书，力未胜而罢。馀读国史，见开元中御史汝南生（一作周）子谅弹秦牛仙，以其姓符图谶，虽似是而未合“三鳞六十”之数耳。自裴晋国与馀凉国（名不便）、彭原程、赵郡绅诸从兄，嫉太牢如仇，颇类馀志，非怀私忿，盖恶其应谶也。太牢作镇襄州日，判复州刺史乐坤贺武宗监国状曰：“闲事不足为贺。”则恃性敢如此耶？会馀复知政事，将欲发觉，未有由，值会平昭义，得与刘从谏交结书，因窜逐之。嗟乎！为人臣阴怀逆节，不独人得诛之，鬼得诛之矣。凡与太牢胶固，未尝不是流薄无赖辈，以相表里，意太牢有非望，而就佐命焉，斯亦信符命之致。或以中外罪馀於太牢爱憎，故明此论，庶乎知馀志。吁！所恨未暇族之，而馀又罢，岂非王者不死乎？遗祸胎於国，亦馀大罪也。倘同馀志继而为政，宜为君除患。历既有数，意非偶然，若不在当代，其必在於子孙，须以太牢少长咸於法，则刑罚中而社稷安，无患於二百四十年後。嘻！馀致君之道，分隔於明时，嫉恶之心，敢辜於早岁，因援笔而摅宿愤，亦书《行纪》之迹於後。


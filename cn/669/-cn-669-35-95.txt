95　陸機傳有君苗不知姓氏　陸雲集有崔君苗作賦事


陸機傳云：「弟雲嘗與書曰：『君苗見兄文，輒欲焚其筆硯。』」君苗，未知姓氏〔一〕，攷之雲集，有與平原書云：「前登城門，意有懷，作登臺賦〔二〕，極未能成而崔君苗作之，聊復成前意。」始知其爲崔君苗也。

【元圻案】文選有應璩與從弟君苗君胄書，此又一君苗也。

〔一〕「姓氏」，元刊本、清嘉慶本作「氏姓」。

〔二〕「登臺賦」，原作「登樓賦」，據元刊本、清嘉慶本改。






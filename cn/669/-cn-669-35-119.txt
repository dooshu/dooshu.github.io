119　司馬相如諭巴蜀檄　漢時三代流風猶存　唐蒙通夜郎擾蜀


司馬相如諭巴蜀檄曰：「父兄之教不先，子弟之率不謹，寡廉鮮恥，而俗不長厚也。」漢時有此議論，三代之流風遺俗猶存也。

【何云】以得已之役病民，而又責以寡廉鮮恥，此相如所以爲佞夫也。

【又云】斷章取之。

【元圻案】漢書司馬相如傳：「相如爲郎數歲，會唐蒙使略通夜郎、僰中，發巴、蜀吏卒千人，郡又多爲發轉萬餘人，用軍興法誅其渠率，巴、蜀民大驚恐。上聞之，乃遣相如責唐蒙等，因諭巴、蜀民以非上意。」






○公仪林焚机赋（以“政者为理敦俗”为韵）

物有资於利用，则机之功也可录。初离立以待时，竟开张而济俗。言念鲁相，温其如玉。览下妾而献艺，将自家而窒欲。克勤克俭，诚君子之息机；焚如弃如，示小人之止足。酌其妙也，得而言者。斯以明贵贱，正儒雅。龙梭勿用，犹悬素壁之隅；星石曾支，尚在绿窗之下。懿其以彼火烈，彰兹行危。谅舍之而是警，非敝之而改为。鼓钟於宫，觉前言之嘉喻；劳薪用爨，嗟彼世以方知。惟此政经，必资辅理。伤抱布之趋来，异断机之所拟。燎枯木以烟散，畅清音而风美。迢迢之象，远在於天；札札之声，不杂於耳。且怀柔之理，文归不竞。何兆庶之浅深，在仁知之游泳。道自绝於瑕玷，庆旁作乎龟镜。丝麻不绩，而家乃致於肥；煨烬未除，而邦已闻其政。是知重为轻根，旨远道敦。息邪赢於高位，澄细流於上源。虽屡空於衣褐，实垂裕於子孙。


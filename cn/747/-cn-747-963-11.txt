○贺殿前穿井得甘泉表（文德元年九月）

臣闻至德动天，天乃垂甘露；神功浃地，地故出醴泉。然犹兆自郊圻，启诸甸服，未有因於改井，得彼甘泉，不离禁掖之中，便是殿庭之侧。澄清若镜，汲引而固绝羸瓶；香美如饴，济利而终期勿药。况银床万所，玉千门，味不足以和太羹，美不足以调甘食。若非皇帝陛下幽通井德，明契天宫，则何以草故从新，致斯元贶，移咸变苦，降此休祯。臣等幸偶盛时，叨尘宠禄，思与尧年野老，凿以兴歌。愿得汉水丈人，汲而成药。


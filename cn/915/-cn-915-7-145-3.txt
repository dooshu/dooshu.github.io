◇伤逝赋

晨登南山，望美中阿。露团秋槿，风卷寒萝。凄怆伤心，悲如之何！尽若穷烟，离若翦弦。（《初学记》作「断弦」。）如影灭地，犹星殒天。弃华宇於明世，闭金扃於下泉。永山河以自毕，眇千龄而弗旋。思一言於向时，邈众代於古年。逝稍远而变体，浸幽明而改时。览篇迹之如旦，婉遗意而在兹。忽若谓其不然，自惆怅而惊疑。循堂庑而下降，历帏户而升基。服委襟而褫带，器蒙管而韬丝。志存业而遗绩，身先物而长辞。岂重欢而可觏，追前感之无期。寒往暑来而不穷，哀极乐反而有终。燧已迁而礼革，月既逾而庆通。心微微而就远，迹离离而绝容。白日霭而回阴，闺馆寂而深重。冀凭灵於前物，伫美目乎房栊。徒望思以永久，邈归来其何从？结单心於暮条，掩行泪於晨风。念沉悼而谁剧？独婴哀於逝躬。草忌霜而逼秋，人恶老而逼衰。诚耄之可忌，或甘愿而志违。彼一息之短景，乃累恨之长晖。寻平生之好丑，成黄尘之是非。将灭邪而尚在，何有去而无归？惟桃李之零落，生有促而非夭。观龟鹄之千祀，年能富而情少。反灵质於二途，乱感悦於双抱。日月飘而不留，命倏忽而谁保？譬明隙之在梁，如风露之停草。发迎忧而送华，貌先悴而收藻。共甘苦其几人？曾无得而偕老。拂埃琴而抽思，启陈书而遐讨。自古来而有之，夫何怨乎天道。（本集，《艺文类聚》三十四，《初学记》十四。）


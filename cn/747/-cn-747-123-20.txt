○禁越诉敕

致理安邦，必先刑政，分争辨讼，各有职司，内则台省官僚，外则州县曹局，共承寄任，同体忧勤。苟众务之有条，则蒸民之无怨。向来百姓诉讼，不得越次诉论，近日继有便诣朝廷，不经州县，宜再止绝，免致逾违。今後百姓凡有诉论，及言灾，先诉於县，县如不治，即诉於州，州治不平，诉於观察使。或断遣不当，即可诣台省，如或越次诉论，所司不得承接。如有抵犯，准律科惩。其诉事文状，或自手写，或是雇人，并於状後书其名姓，并住止处所，如无人写状，许过白纸事条，并须为己；如或容诉，是挟阿私，鞫得其情，必议严断。若所经处所断遣不平，致诣朝廷，长史推司，当行谪罚。


陆员外赠妾柬：

嘉兴梅溪里李明岳无子，平湖陆员外嗣端(澄源)赠以燕姬。柬曰：北地佳人盈盈甫笄，东方才士鬑鬑有须。割我下陈，侍卿中幄。鹅柳之长条初折，梅溪之远黛方新。红拂善相李郎，庶几俊眼。黄衫侠助霍女，洵是奇缘。拜姑嫜身乍分明，叙姊妹心休见别。豪岂同于换马，喜或媲于乘龙。晓发棠舟，只合漫歌河畔柳。夕开油璧，想应欢见画中人。陈媛咏旧宫诗，我不更逢山下。杜老赋《新婚别》，君其倦问水滨(时欲游粤)。聊采微芹，以充合卺，愿言种玉，用慰推云。




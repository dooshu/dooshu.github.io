议外戚子弟恩荫疏


昨该文书房官丘得用口传圣旨，欲将皇亲永年伯王伟弟、男加恩授职。臣等谨钦遵拟传帖，将王伟弟王俊、男王栋各与做锦衣卫正千户带俸。顷又该丘得用传示圣意，说：“正德年间，皇亲夏助等，俱授锦衣卫指挥使等官，世袭，今何止授千户，又无世袭字样？”以臣等所拟为薄。臣等不胜惶悚。

仰惟皇上笃眷中宫，加恩外戚，此乃情礼之至，臣等敢不仰承？但查正德二年虽有此例，至世宗皇帝登极之后，悉已厘革。凡皇亲授官，无论大小，皆不得世袭。故泰和伯陈万言，系元配孝洁皇后之父，伊男陈绍祖，原系监生出身，亦止授尚宝司丞，文官未尝世袭也。又查得隆庆年间，今仁圣懿安皇太后之父固安伯陈景行，伊男陈昌言，初亦止授锦衣卫千户。至皇上登极，因恭上两宫尊号，方降敕将陈景行长男陈昌言，升锦衣卫指挥佥事，次男陈嘉言，授锦衣卫副千户。慈圣宣文皇太后父李伟封武清伯，长男李文全授锦衣卫指挥佥事，次男李文贵授锦衣卫副千户，俱无“世袭”字样。臣等恭照祖宗定制，武职非有军功不得世袭。正德年间，政体紊乱。至世宗皇帝，以聪明至圣入继大统，将以前敝政一切改正，以复我祖宗之旧，正今日所当遵守者。当先帝龙飞之日，与皇上嗣统之初，加恩陈、李二家，例止于如此。今皇上虽欲优厚外戚，讵可逾于两宫皇太后之家乎？是臣等所拟乃三朝见行事例，非敢擅为裁抑也。

今奉圣谕，令臣等改拟。臣等谨钦遵，斟酌近例，拟将王伟男王栋，授锦衣卫指挥佥事；弟王俊，授锦衣卫正千户。比之两宫皇太后之家，实为相等。至于世袭一节，则祖宗旧制，决不敢违越也。

臣等又惟皇上与中宫圣寿万年，将来皇储兆庆，绳绳振振，推恩戚里，固未可量，似亦不在此一时也。伏望圣明俯鉴臣等愚诚，特赐俞允，不胜幸甚。

（奉圣旨：皇亲永年伯王伟男王栋，与做锦衣卫指挥佥事；弟王俊，锦衣卫正千户，俱带俸。兵部知道。）






王忠孝传

王忠孝字槐两，惠安人也。崇祯戊辰进士，授户部主事，遣分税于密云。时有内监于密云为不法事，忠孝劾之。上不悦，遂论戍。顷之免归。

弘光立，起官浙江绍兴府知府。居官廉洁，厘剔肃清，吏民皆畏之，不敢为非。浙、闽众拥唐王为帝，征忠孝为兵部侍郎。未几，帝迁延平，忠孝归泉州。清师入仙霞岭，郑成功举义于海澄，忠孝往居厦门。及取台湾地，忠孝筑室居之。为人善饮酒，能诗歌，遂纵情诗酒以老。


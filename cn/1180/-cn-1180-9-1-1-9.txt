汉广

三章，章八句


首章讲：此文王化及江汉，有以变其淫乱之俗。故出游之女，人望见之而知其端庄静一，乃作此诗以美之。曰：天下之风俗，系人君之转移，而圣人在上，则其感化之机尤速也。吾有征于江汉之游女焉。





南有乔木，不可休息。

乔，上竦无枝。彼凡木之可息者，皆其茂盛而下垂者也。若南山之乔木上竦无枝，则不可以休息矣。





汉有游女，不可求思。

凡女之可求者，皆其越礼而逾闲者也。此江汉之游女，端庄静一，则不可得妄求矣。





汉之广矣，不可泳思。

广，是阔。泳，潜行于水。然是游女之不可求也，吾何以拟诸形容哉？今夫水之狭者，或得而泳之。曾谓汉之广矣，可得而泳乎？





江之永矣，不可方思。

永，长也。方，是桴，即今之木排也。水之短者，人或得而方之。曾谓江之永矣，可得而方乎？

游女与汉水比洁，则其不可求犹汉广也；与江水同清，则其不可求犹江永也。吾一望见之余，而有以窥其素矣！

二章讲：夫以游女之贤如此，而吾人好德之念将何以致其情哉？





翘翘错薪，言刈其楚。

翘翘，秀起貌。秀起之错薪，有楚生焉，则言刈其楚。





之子于归，言秣其马。

之子，指游女。归，归于夫家。秣，是饲马。况我之子，苟乘桃夭以于归，我则愿为之秣其马焉。夫秣马，贱役也。然苟可以致吾亲炙之诚，虽贱有弗恤矣。





汉之广矣，不可泳思。江之永矣，不可方思。

今夫汉之广矣，不可得而泳；江之永矣，不可得而方；游女之不可求犹是焉。则其德之起人敬何如也，而乌容己于秣马之仰者哉？

末章讲：





翘翘错薪，言刈其蒌。

翘翘错薪，有蒌生焉，则言刈其蒌矣。





之子于归，言秣其驹。

况我之子，际仲春以于归，我则愿为之秣其驹焉。夫秣驹，辱行也。然苟可以致其景仰之怀，虽辱行亦有弗辞矣。





汉之广矣，不可泳思。江之永矣，不可方思。

今夫汉之广矣，不可得而泳；江之永矣，不可得而方；游女之不可求犹是焉。则其贤之启人慕何如也，而乌容己于秣驹之仰者哉？夫此一游女也，荡于昔而变于今。如此可见朝廷有教化，则天下有风俗矣，文王之化远矣哉。






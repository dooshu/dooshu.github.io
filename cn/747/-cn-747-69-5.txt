○授路随中书侍郎同平章事制

绥辑万邦，实资乎元首；弼成庶绩，允属於股肱。将以导宣化源，崇固理本，立我皇极，赞于时邕。故任贤著於《禹谟》，纳诲彰於《说命》，眷求懿德，斯惟佥谐。中散大夫守尚书兵部侍郎知制诰充翰林学士上轻车都尉赐紫金鱼袋路随，性禀中庸，气含大雅。身无择行，学不为人。敏识周通，宏才恢博。挺然仁者之勇，蔚为君子之儒。祗事穆宗，侍经内殿，敷尧舜之大典，畅周孔之遗风。雅言玉音，奥义冰释，润色王度，发挥圣聪。出入禁闼，践履华贯，位弥高而惟谨，任愈重而滋恭。逮及先朝，复参密命。雍容侍从，早已赋於甘泉；左右便蕃，未尝言及温树。周旋九载，始终一心，直道匪躬，谠言盈耳。每访谟猷之指，用陈裨益之诚，出不忘於诡辞，退必闻於削藁。器可经国，忠能致君，迹其公正之方，用升毗倚之任。於戏！干戈未息，尔其宏智用以静寇攘；役戍尚勤，尔其宣柔服以怀戎狄。均国赋以安阜百姓，振朝纲以综核群才。退无后言，动必虑善，贞尔百度，弼予一人。宠以峻阶，委之极务，往践厥位，时乃之休。可正议大夫守中书侍郎同中书门下平章事，勋赐如故。


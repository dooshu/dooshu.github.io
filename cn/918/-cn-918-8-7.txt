○拜牌接诏

元旦朝正、　圣节庆贺、惟外臣不及踏舞　龙墀。而一命亦获遥稽　凤阙趋蹡五夜俨然待漏之肃雍踧踖两班宛若瞻　天于咫尺是用敬恭。爰申笃棐。若乃金鸡衔诏。十行遍布寰区。　王节驰传四牡争騑孔道望尘鹄立免贻后至之愆负弩凫趋莫致失参之咎任居冲剧。尤、当。三致意焉鸿待罪郯子国、有赍捧者经临、出郭候久未至、以公事返署、遣马夫往探之、赍捧者乃诱马夫执而缚之。因独负　诏书疾驰入使馆。鸿请拜　诏不许。语以违例失接。须报部参处。鸿乃谓其左右曰。探而后接例也。夫执缚探人。而荷　诏奔驰入馆。其　龙亭御葢。俱踉跄于后。此何意耶。慢　君亵体。巳属不敬。而又挟以诈人。吾且具详于抚宪。转达大部矣。赍捧者惧。乃命入拜并殷懃示好云。故处通衢、于　诏使往来之际除明探之外尤宜另拨潜探庶无失悞。免致藉为口实。


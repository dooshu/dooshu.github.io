21　月食不當既而既


元祐七年，三月望，月食既。王巖叟言：「漢曆志：『月食之既者，率二十三食而復既。』按元豐神宗十一年戊午改元元豐。八年八月望，食之既，今未及二十三食神宗十一年戊午至哲宗元祐七年壬申，凡十五年。而復既，則是不當既而既也。」愚謂月食之既，猶儆戒如此，況日食乎！

【元圻案】宋史王巖叟傳：「巖叟，字彦霖，大名清平人〔一〕。仁宗初置明經科，巖叟十八，鄉舉、省試、廷對皆第一。元祐六年，拜樞密直學士、簽書院事。司馬光稱之曰：『吾寒心栗齒，憂在不測，公處之自如，至於再三，或累十數章，必行其言而後已。』」月食之疏，本傳不載，此條可補宋史之闕。

〔一〕「名」，原作「明」，據中華本宋史卷三四二王巖叟傳改。






○歌赋（以“氏信命事，声辞有伤”为韵）

楚襄王以魂梦初惊，高堂赋成，因命酒以将饮，遂听歌而适情。於时白雪音厉，阳春调清。命宋玉之雄藻，赋贯珠之妙声。玉乃避席而起，请陈其志曰：“臣闻乐以象其声，歌以陈其事。乐也者，六律不得不正。歌也者，五音不得不备。是宫不乱而为君，商不乱而为臣。徵不乱以为事，角不乱以为民。羽不乱以为物，五音备以为真。如此则天地同和，阴阳代顺。一讴而王道敦化，再唱而民心端信。逆气亡象，奸声匿韵。三光普照而不昧，万物以类而相振。然後君臣序而父子亲，五音隆而四渎。斯为治世之音，可同休於尧舜。至如宫之乱兮君荒，商之乱兮臣亡，徵之乱兮事失，角之乱兮民伤，羽之乱兮物匮，五音怪而改常。如此则寒暑失时，邦家自咎。唱子而毒惨诸夏，和汝则灾生九有，鬼神不享，社稷非久。乾坤之纪纲潜紊，麟凤之祯祥莫偶。然後孛彗皎而夷狄骄，兵革飞而戎车走。斯为亡国之音，可同风於桀纣。其为音也，不在乎玉管朱丝。其为歌也，不在乎燕娥赵姬。隔巴濮，采声诗。乐府陶匏，自本黄锺之律。姑苏麋鹿，谁听白苎之辞。”王曰：“斯赋之盛，珠辉玉映。可以发昏蒙，佐明圣。为前古之楷式，作後来之龟镜。非寡人之所知，敢不承天之命。”


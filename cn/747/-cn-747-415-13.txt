○中书门下请册贵妃表

臣某言：臣闻天文次星，配以妃位，帝宫内职，守在王化，视公卿而命秩，思贤才以审官，盖五礼之宗六义之本也。伏惟宝应元圣文武皇帝陛下绍典文武，属当多难，一日万务，亲纡圣心。初定群凶，尚多阙典，紫庭分理，顷刻未遑。彤管记言，因兹而缺，然则奉若天道，以阴而助阳；御於家邦，由中而及外。今既三灵叶泰，四海永清，宜举旧章，以行盛礼。窃承壶制，未正等威，当熊之德，或闻於兰殿；贯鱼之序，无别於椒房。固以叶《周南》之风，参虞、之化，岂使坤仪旷其取法，阴教阙而不修。虽则简在宸衷，安敢默於诚请，伏冀大明礼秩，俾率宫庭，以厚人伦以风天下。庶得外朝均政，群望获从，无任恳款屏营之至。臣某诚惶诚恐顿首顿首。谨言。


◇拜秘书丞谢表

臣闻升离戒晨，阴墙不照其景；肤云停夕，幽草或漏其津。至如明兼就日，泽深行雨，不有圣德，谁或其然？所以钦至道而出青皋，舍布衣而望朱阙，怀禄仕在代耕，期荣不谋入用，岂悟特擢之例？事均延祖，置佐之恩，任光元辅，逾溢情涯，普烛身表。畏翘车而必让，诫濡翼之愿辞，既圣主谓其可施，故愚臣默思自勉。（《初学记》十二）


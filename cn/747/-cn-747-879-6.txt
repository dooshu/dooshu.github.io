○刘崇俊等起复制

敕：匡时启运功臣威边将军濠州都团练观察处置等使光禄大夫检校太傅使持节濠州诸军事守濠州刺史涡口两城使兼御史大夫上柱国彭城县开国子食邑五百户刘崇俊，濠上观风，克昭祖服；光禄大夫检校太保持节常州诸军事守常州刺史兼御史大夫上柱国刘佑，晋陵守土，允茂政经；而皆夙练军声，习知边要。方深朝寄，遽属内艰。永言护塞之权，宜举墨之制。俾加宠命，改授阶资。勉抑孝心，以从王事。并可起复云麾将军，馀如故。


○封吴氏等为昭仪等制

吴氏可封昭仪，张氏可封婕妤，晁氏梁氏并可封美人，罗氏史氏并可封才人，钱氏可封长城郡夫人，曹氏可封武威郡夫人。敕：位亚长秋，道毗内理，必资懿范，方被宠章。吴氏等佩服《礼经》，周旋法度，有柔婉之行，既表於天资，有恭俭之仪，可施於嫔则。慕班氏之辞辇，伟冯媛之当熊，思在进贤，义高前史。是用列於紫殿，冠彼后宫，俾洽彤管之荣，式俟金环之庆。可依前件。


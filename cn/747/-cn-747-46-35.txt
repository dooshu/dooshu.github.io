○遣刘晏宣慰诸道诏

岁之不易，征赋繁兴，河南萧然，江外尤剧。供上都之国用，给诸道之军须，庶务徵求，未遑小息。火耕水耨，夏葛冬裘，充馈运而屡空，支戎衣而不足。农人少而转困，编户流而罕归。自北之化未淳，《大东》之词方切。君为心也，朕甚痛焉。今区宇渐宁，凋残已甚，惕然恭己，姑务息人。惧茕嫠之无告，思省方以亲问。时迈未可，日昃增劳。载怀《鸿雁》之诗，用解吾人之愠。必资循行，悉以周爰。《皇皇者华》，申谕朕志。宜令太子宾客兼御史大夫刘晏往诸道宣慰，应百姓有徵科烦重，人户逃亡，及水旱所损，不能支济者，并与本道节度使计会，蠲削安存，逐便处置讫，具状闻奏。

官吏之政，在邦必闻，知无不为，公道斯在。其租庸使及刺史县令录事参军，有精於政理，及赋役均平，州县之间，称为良吏者，具名闻奏，别有甄异。如或残忍慢法，贪汙败官，有害於人，不应时务者，亦具状以闻，仍与本道观察节度使会计举按。四海至广，九重至深，思使下情上通，尝令上旨下达。务以审慎，称朕意焉。


卷九十七



卷之九十七

洪武八年二月辛卯朔，上躬祀历代帝王。

故元平章柴驴儿、右丞于真自宁夏来降，赐袭衣、绮帛有差。

以工部尚书李敏为江西行省参政。诰曰：“国家建行省，以分镇方面，凡兵民之政皆领焉，任重职要，非谋猷可以致君、才略可以泽民者，曷克称之？前嘉议大夫、工部尚书李敏今授中奉大夫、江西等处行中书省参知政事，尔尚务展才猷，益弘治体，使教化行而风俗羙，事功集而民庶安用，副朕简任之意，惟时懋哉。”

壬辰夜，太阴犯五诸侯。

癸巳，以外夷山川附祭于各省山川之次。先是，礼部尚书牛谅言：“京都既罢祭天下山川，其四夷山川亦非天子所当躬祀。”乃命别议其礼以闻。至是，中书及礼部奏以外夷山川附祭于各省，如广西则宜附祭安南、占城、真腊、暹罗、锁里，广东则宜附祭三佛齐、爪哇，福建则宜附祭日本、琉球、渤泥，辽东则宜附祭高丽，陕西则宜附祭甘肃、朵甘、乌思藏，京城更不须祭。又言各省山川与风云雷雨既居中南，向其外夷山川神位宜分东西，同坛共祀。上可其奏，命中书颁行之，将祭则遣官一人，往监其祀。

甲午，置湖州守御千户所。

敕刑官：自今凡杂犯死罪者，免死输作，终身徒流；罪限年输作、官吏受赃及杂犯私罪当罢职役者，谪凤阳屯种；民犯流罪者，凤阳输作一年，然后屯种。上复谕刑官曰：“天道好生，人情恶死。朕御天下，夙夜靡宁，常惧刑罚失中，以乖天道，所以特降宽宥之典。凡杂犯死罪皆令输作屯种，以全其生，且冀其悔罪改过，复为善人。尔等宜体朕此意，务求公平，使刑罚得中，下无冤抑，则不负朕委任矣。”

乙未，始制陪祀官入坛牙牌。凡天子亲祀，则与祭者佩以入，其制有二：圆者，预祭官佩之；方者，执事人佩之。俱藏之内府，遇祭则给，毕则纳之，无者不得入坛。

丁酉，遣官释奠于先师孔子。

戊戌，祭大社、大稷。

己亥，罢保定府遂县，并其地入安肃县，改太原府平晋县为太原县。

庚子，召晋相府左傅兼太原都卫都指挥使谢成入为大都督府都督佥事，左傅如故。

辛丑，朝日。

召永宁卫指挥使杨广、成都左卫指挥同知何诚赴京。

壬寅，重定颁赐及迎接诏诰仪。礼部尚书章善言：“百官于御前受赐及迎诏礼仪未定，请著为式，颁示中外。”凡朝官受赐，于御前跪受，如衣则服以拜，赐皆五拜叩头。在官受赐者，初行四拜，既受赐，复四拜。在外百司迎接诏赦，先具服郊迎，以龙亭仪仗导至公署，班定，四拜跪听，宣读毕，俯伏，兴，四拜，舞蹈，三呼万岁，复四拜而毕。凡车驾出入经过州县，官员、父老许于仗外路右五十步俯，俟驾过，驾所止处，官员具朝服迎见，行五拜叩头礼。其公侯、大臣、近侍等官在外，迎接者并同其受诰命，若诸司正官，则具朝服，于正厅行四拜礼，受讫，复四拜，若首领官、属官则于本家拜受如前仪。若官员祖父母、父母受封赠，迎诰至家，祖父母、父母则与子孙各具服拜受，男子受于正厅，妇人受于中堂，如不存者则子孙拜受，择日焚黄。

又定颁诏诸蕃及蕃国迎接仪。前期，百官于皇城守宿。至日鸣钟后，尚宝卿设宝案于御座之南，侍仪司设诏书案于宝案之南，承制官位于殿上之东及丹陛之东南，文武侍从班于殿上之左右，使者位于丹墀中，文武百官侍立位于文武楼之北，东西相向，将军立于殿上之左右及奉天门之左右、丹陛上之四隅，金吾卫陈设甲士军仗于午门外，拱卫司陈设仪仗于丹陛、丹墀之东西，和声郎设于丹墀之南，侍仪司设龙亭仪仗、大乐于午门外。鼓初，严，文武百官各具服入。次严，各就位。三严，侍仪奏“外办”，皇帝服通天冠、绛纱袍出御奉天殿，乐作，升座，乐止，卷帘鸣鞭。报时讫，礼部官捧诏书于宝案前用宝，中书省官、礼部官同捧至御前呈奏，以黄销金袱裹置盘中，置于案，引礼引使者就丹墀拜位。典仪唱“鞠躬拜”，乐作，使者四拜，兴，乐止。承制官于御前跪承制，由中门出至丹陛上，称“有制”，使者跪。承制官宣制曰：“皇帝敕使尔某奉诏往谕某国，尔宜恭承朕命。”宣制讫，使者俯伏，兴，平身，乐作，四拜，乐止。礼部官诣案捧诏，由殿中门出降自中陛，以授使者，大乐振作。使者捧诏由奉天中门出，至午门外，置于龙亭中。侍仪奏“礼毕”，皇帝兴，乐作，还宫，乐止，文武官以次出。各司以正官一员送诏书出国门外。使者入蕃国境，先遣人报蕃王，王遣官远迎。前期，令有司于国门外公馆设幄结彩，设龙亭于正中，备金鼓、仪仗、鼓乐，伺候迎引。又于城内街巷结彩，王宫内设阙庭于殿上正中，设香案于前，设使者位于香案之东，开读案位于蕃王殿陛之东北，设蕃王拜位于殿庭中，北向，蕃国众官拜位于蕃王拜位之南。捧诏、宣诏、展诏官位于开读案之北，司礼二人位于蕃王拜位之北，引礼二人位于司礼之南，引班四人位于众官拜位之北，俱东西相向，陈仪仗于殿庭之东西，设乐位于众官拜位之南，北向。其接诏官远接诏书，迎至馆中，安奉于龙亭。至日，蕃王率国中众官、耆老出迎于国门外，王具冕服，众官具朝服，行五拜礼讫，王及众官人等仪仗、鼓乐前行导引。诏书至宫中，引礼引王入就拜位，众官、耆老各入就位，使者诣前，南向立，称“有制”，乐作，王及众官以下皆四拜，乐止。司赞唱“开读”，宣诏官、展诏官升案，使者诣龙亭捧诏书，授捧诏官，捧至开读案，宣诏官受诏，展读，赞跪，蕃王及众官以下皆跪。宣诏讫，捧诏官仍捧至龙亭中，蕃王及众官以下皆俯伏，兴，乐作，四拜，乐止，鞠躬、舞蹈，山呼万岁者三，乐作，复四拜，乐止。礼毕，以诏书付所司颁行，王释服与使者相见，蕃王居西，使者居东，凡行礼，皆司赞唱之。其赐蕃国印绶、陈设、行礼俱如颁诏仪，但赐印则设案于丹陛上之东。其传制则曰：“皇帝敕使尔某授某国王印，尔其恭承朕命。”如有赐物，则并宣之。使者至蕃国，先报蕃王，蕃王迎接、陈设、行礼皆如迎诏，但王及众官常服乘马前导。至王宫，置龙亭于正殿中，王及众官四拜，兴，引礼引王诣龙亭前。使者称“有制”，赞礼唱“跪”，王及众官跪。使者宣制曰：“皇帝敕使某持印，赐尔国王某，并赐某物。”宣毕，使者捧印并物，西向授蕃王，蕃王跪受，以授左右。讫，引礼唱“俯伏，兴”王及众官皆俯伏，兴，王复位，复四拜。礼毕，王与使者相见，一如见诏使仪。

甲辰，赏山东青州都卫马步军百九十余人白金三千八百余两。

乙巳，擢都督府经历韩焯为户部尚书。

丙午，以户部尚书俞溥为江西行省参政。

《御制资世通训》成。上谓侍臣曰：“人君者为臣民之主，任治教之责，上古帝王，道与天同。今朕统一寰宇，昼夜弗遑，思以化民成俗，复古治道，乃著是书，以示训戒耳。”侍臣皆曰：“此臣民万世之宝也。”书凡十四章，其一君道章，曰勤俭、仁敬之类十有八事；其次臣道章，曰忠，曰孝，曰勿欺、勿蔽之类，十有七事；又其次曰民用、士用、工用、商用等十二章，皆申戒士庶之意。诏刊行之。

己酉，祭太岁、风云雷雨、岳镇、海渎、山川、城隍、旗纛诸神。

以朱善为翰林脩撰，张逈、高达善、黄琮、张羙和为国子助教。

庚戌，遣使往北平，给赐各卫军士冬衣六万领。

辛亥，置四川镇南宣抚司、镇边忠义安抚司、忠义蛮夷安抚司、池著、田阿、世业三洞长官司、大旺宣抚司、东流安抚司、皮蜡、井垻、九明蛮夷三洞、市备全薗四长官司，以土人墨答为镇南宣抚，驴蹄为镇边忠义安抚，耳毛为忠义蛮夷安抚，驴卜为池著洞长官，墨吾为田阿洞长官，达叔为世业洞长官，驴独为太旺宣抚，果出为东流安抚，皮蜡为皮蜡洞长官，白哥为井垻洞长官，黑七为九明蛮夷洞长官，板驴为市备全薗长官。

太原都卫捕送故元刘平章所署伪知州薛彦举等二十四人至京，谪戍海南。

日中有黑子。

壬子，以户部尚书马贯为浙江行省参政。

改太原府代县为州，以崞、繁峙、五台三县属之。

癸丑，享先农，躬耕藉田。

上遣使诏大将军徐达、左副将军李文忠、右副将军冯胜率济宁侯顾时等回京，其所统军就令颍川侯傅友德、南雄侯赵庸、都督同知何文辉总领镇北平。

置书画库官一人，正九品，隶礼部。

命赐在京工匠钱，凡八千三百余人。

赐凤阳诸卫军士夏布，人二匹。

甲寅，以御史中丞商暠为浙江行省参政。

乙卯，改汉中府沔州为沔县。

革山东济南府堰头税课司，其课以在城税课司并收之。

戊午，升金筑长官司为安抚司，以长官密定为安抚使。

庚申，命刑部尚书刘惟谦申明马政，谕之曰：“马政，国之所重。近命设太仆寺，俾畿甸之民餋马期于蕃息，恐所司因循牧餋失宜，或巡视之时扰害餋马之民，此皆当告戒之。昔汉初一马直百金，天子不能具均驷，及武帝时，众庶街巷有马，阡陌成群，遂能北伐强夷，威服戎狄。唐初才得隋马三千，及张万岁为太仆，至七十余万，此非官得其人，马政脩举故耶？尔其为朕申明马政，严督所司，尽心刍牧，务底蕃息，有不如令者罪之。”








○禁国忌日设斋行香诏

朕以郊庙之礼，严奉祖宗，备物尽诚，庶几昭格。恭惟忌日之感，所谓终身之忧，而近代已来，归依释老。徵二教以设食，会百辟以行香，将以仰助圣灵，冥资福祚。有异皇王之术，颇乖教义之宗。昨得崔蠡奏论，遂遣讨寻本末。礼文令式，曾不该明，习俗因循，雅当厘革。其两京天下州府以国忌日於寺观设斋行香，起今已后，并宜停罢。


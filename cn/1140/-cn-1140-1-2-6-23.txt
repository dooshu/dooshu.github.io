马文虎五十夀序

天下之俗日以靡盖於称人之夀者槩见也裂锦绮饰屏障金书贵人文字户相竞也有识者睨其旁曰盍已诸谓其言不衷且徒重吾费也吾外弟文虎先太宜人之犹子也岁乙卯偕其淑配周孺人後先一月称五十郤亲交屏障而性喜诗画所藏名人牋墨为多因自装潢为纸屏将以游目而骋怀计甚善而负才未售快快焉若有壮强既去迟暮无成之感窃犹以为未达也子不见夫沾沾富贵者乎近三数十年三公九列不知几百人矣其卓尔可指数者几辈更积之久则其人或如飘风过雨澌灭都尽夫藜藿之与梁肉等甘也韦布之与文绣等温也萝屋藤轩之与高堂广厦等安也其未身历者弗信也及身践华膴情厌势迁求如少壮贫贱之乐不可复得未有不喟然而叹者今夫人日处瓮牖与闾巷宗党狎游自以为局天蹐地一旦陆踰关塞水涉湖海穿羊肠践虎穴而犯蛟宫亲见夫层氷积雪崩涛駴浪不测之险出万一生全之地然後仰天叹息知平生瓮牖巷处之为安且乐也夫今日之富贵何以异是藉令无忝於人也彼荣啓期之带索而歌即千乘奚加马文虎虽未遇勉励名行少孤积学其文不假师承能自立为弟子员雅好书法所撰诗古文辞缮写盈尺执经受业者日进尝手辑先世遗书修家乘於马氏功最多与客饮能浮数十大白家居无酒则弃瓢覆罍不为意周孺人举蛟翰玒三子用女红持门户君无内顾忧故得读书不废嗟乎余少尝依舅氏矣尔时文虎少余八岁舅父督甚严已而舅父母相继即世文虎能成立若此藉令其不早孤得并力攻苦其所至当更何等也余与亲旧介夀之日常悒悒不乐盖自伤祖父皆不得五十而君之先公亦仅逾强仕今周亲耆旧十九雕落吾与文虎洊更世变犹得五十称无恙是又可幸也礼五十曰艾服官政吾归田既衰文虎方壮健如三四十许人安知此後不取科第显当世以验吾富贵戚戚不如贫贱之说乎夫亦厉吾业以竢之尔矣


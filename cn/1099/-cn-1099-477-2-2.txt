○再上李桂亭司徒 【 塩法】

職臨反、接到部劄催下解餘銀、姑免上解解官參罰、部議正月到揚、上解開徵、絕不遵部法僉商、仍用套搭五十四等單、套七十五等單、七十五單、套九十五等單、今套至八百零一單矣。謂之父子孫三套。而後可以行塩一次。巳前淮商甚富、尚可勉強、十數年來困極矣、每年全靠借庫、庫中有銀數十百萬。全因套借而窮。借庫之銀。只五十兩一錠、其零數五錢、便是解官截去、又套搭極便于吏書、徵官作弊、百方科索、年來法愈敝、商愈窮、徵官何嘗有一人不滿載而去也、倘今解復仍前去、必盡深藏遠舉、末如之何、每年上解、猶稍易徵、直至下解、方借庫凑數、而今年上解巳借庫矣。運司官苟且了一半事、而將難了之局、漫貽疏理、葢萬萬不料旬日間、弦轍頓改而開徵一日、收銀十萬如此之速也、今解輸銀之商、雖非上解輸銀之商、而淮商止數百餘家、內亦多有上解輸銀者、償其已完之數、清其應納之銀、割截補凑、頭緒稍繁、又以三院交臨、動淹旬月、以是不得即日發解、非如往者商不樂輸、大費追比也、職至此將及一月。未嘗呵叱商人一語。而子來趨事。絕無間然從來淮商不肯正身見官。止顧比棍搪抵。恐其受刑故耳。自職來。人人出見。事事披陳。每愬昔苦、轍為痛苦流涕。謂許多年臥不帖席。食不下咽。不?今日一朝見此唐虞世界也。職何以得此。惟善收拾奸弊而已。部議亦袁疏理為部郎時所上然千聞不如一見故既到淮上又立綱法以濟十議之所不足葢部議雖善。若不設為綱法。則梗塞而不能行。綱法雖善。若必盡除奸弊。則窮疲而不能舉。部議之善。全在疏積引以行正引。然以正引七十萬。而責行于二十餘萬之積引。梗矣。今以二十八綱。三百餘萬之積引。而行七十萬之正引。何難之有。然每綱之中。往往有納銀數千兩。而竟無一人承認者葢皆賣票而脫去耳其人雖去而其票固在富商手中向皆藏匿。惟恐官家執此套搭餘銀。今解其套搭。令凡買有餘銀小票者。盡許出而超掣新塩。此大有利事。誰不樂從此示出而投花名手本願納銀者眾矣初部議不許用即名然亦权法為清汰舊引之計耳又往時有插單之弊。葢賄買納銀本年超掣。行塩者。數滿而不能掣。謂之逾額。此亦甚多。綱法立。則瞭然易見。然以其弊而除之。則彼既虧本。我亦減窩。何若聽其行塩之兩便也。又曩所謂囤戶者。非異人。皆各綱中有力內商耳乘法壞而囤引。其騙國課多矣。若以法處之。彼亦何辭。然每綱去此輩數人。餘皆疲乏窮商耳。故職一槩撫而用之。方職初至、此輩甚為廩廩、巳而見職相忘、彼亦相忘、開徵之初。惟此輩完銀最多。巳上三項。皆塩法弊蠹。倘一毫風厲作念、何難搜滌盡凈、然海翁易慮鷗鳥飛去而國事終不可為矣、書云、爾無忿疾于頑必有忍其乃有濟、所謂收拾奸弊、以通部議之變者、旬日光景、實是如此、


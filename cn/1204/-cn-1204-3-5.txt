◎冯延巳乐章

冯延巳著乐章百馀阕，其鹤冲天词云："晓月坠，宿云披，银烛锦屏帏。建章钟动玉绳低，宫漏出花迟。"又归国谣词云："江水碧。江上何人吹玉笛。扁舟远送潇湘客。 芦花千里霜月白。伤行色。明朝便是关山隔。"见称於世。元宗乐府云："小楼吹彻玉笙寒。"延巳有"风乍起，吹皱一池春水"之句。皆为警策。元宗尝戏延巳曰："'吹皱一池春水'，干卿何事。"延巳对曰："未如下'小楼吹彻玉笙寒'。"元宗悦。［南唐书］


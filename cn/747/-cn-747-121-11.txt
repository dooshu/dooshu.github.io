○修高祖实录敕

载唐虞之盛，传彼古文；明得失之由，存乎信史。恭惟高祖皇帝受天历数，缵汉基图。戎虏蛮夷，慑灵旗而内附；礼乐征伐，建王道於大中。功格於上元，化行於率土。将欲示其轨范，约彼春秋，接高光纪圣之书，续班马记言之典，废而不举，阙孰甚焉？左谏议大夫贾纬、左拾遗窦俨、右拾遗王伸等，才学渊深，论辩锋起，分职方提於直笔，编年允属於鸿儒。宜令纬等同修高祖实录呈进，仍令宰臣苏逢吉监修。


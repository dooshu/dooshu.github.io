○定訏謨以祛河患疏 【 祛河患】

竊惟天下之事、有不可緩之勢、有不可不恤之情、大要在于保全國計。慰安人心而巳。而慰安人心。又為保全國計之本。夫黃河之水。萬里而來。奔激走徙。古今不常。天下之害莫加焉。國家財賦。倚重東南。去海道之艱危。即會通之平穩天下之利莫加焉。惟濟寧臨清一帶。水源短少。易得枯涸。往往置閘築堤。積水行舟。今河决而北直趨張秋。又决而東。長奔入海。將使運道中絕。東南財賦恐難遽達京師。今日疏濬扼塞之功。誠不可少。所謂有不可緩之勢者此也。然河南地方三四年間、天鳴地震星隕冬雷警災迭示、人心危疑、加以飢饉薦臻、死徙殆半、賦役頻繁、貸鬻輸納、仰事俯育、皆無所望、故復業之民、旋復逃走、恒產之家、亦少固志、于斯之時。可靜而不可動。可養而不可用。所謂有不可不恤之情者此也。夫勢不可緩。而情在所當恤。茲欲兩全而無害。處之必有道焉。謹按地志、黃河舊在汴城北四十里、東經虞城縣、下達山東濟寧州、洪武二十四年、决原武縣黑洋山東、經汴城北五里、又南至頃城縣入淮。而故道遂淤。正統十三年、决于張秋之沙灣、東流入海、又决滎澤縣、東經汴城、歷睢陽、自亳入淮。景泰七年、始塞沙灣之缺而張秋運道復完、以後河勢南趨。而汴城北之新河又淤。弘治二年以來、漸徙而北、始于黃陵岡之决也又決金龍口等處、直趨張秋、橫衝會通河。長奔入海。而汴城南之新河又淤。百餘年間、遷徙數四、千里之內、散逸瀰漫、似非人力所能支持、乃者上厪　聖衷、軫念運道之阻艱、生民之魚鼈、特敕本院右副都御史劉大夏前來修理、功雖略施、力猶未竟、不意伏流潰溢、遂爾中止、或者以黃陵岡之塞口不合張秋之護堤復壞遂謂河不可治、運道不可復至有為海運之說者臣嘗歷考史傳、黃河之患、古今有之而惟漢匏子之决、其患尤甚、其功尤難、二十餘年塞之不効、當時貴臣田蚡、又以封邑之私倡為不可塞之說、厥後武帝躬勞萬乘、臨决河、沈壁馬籲神祇、又令將軍以下親負薪、卒塞决築宣防河、在武帝時。不過為數郡之害。雖不塞可也。而武帝必塞之。若夫今日之害。関係運道之通塞。尤事之不可巳者。烏可以一噎而廢食哉。且黃陵岡口。不可塞者、非終不可塞也。顧以修築隄防之功多。疏濬分殺之功少。河身淺隘。水無所容。故其湍悍之勢。不可遽回耳議者以滎澤縣孫家渡口舊河、東經朱仙鎮下至頃城縣南頓、猶有涓涓之流、計其淤淺之處僅二百餘里、必須多役人夫、疏濬深廣、使之由泗入淮、以殺上流之勢。又以黃陵岡賈魯舊河、南經曹縣梁進口、下通止?帚德州丁家道口、足以分殺水勢。訖能成功。今觀梁進口以南、則淊淊無阻、以北則淤澱將平計其工力之施、僅八十餘里、今春雖嘗用工、未得竟力、必須再役人夫、疏濬深廣、使之由徐入淮。以殺下流之勢。水勢既殺則决口可塞。運道可完、但既疏之後不能保其不復淤。既塞之後。不能保其不復决論事者必從而訾其後。故任事之臣。未免畏及首尾而不敢竟其策也。以今觀之、百年運道。穩于履陸。一夫之牽挽。過于六驘之驅馳。一旦阻絕則舍逸就勞。出易入難。民力必有大不堪者。計其所費。比之今日之修河又不知其幾萬倍也。况成大事者、不惜小費就遠圖者。不計近功。要之不可不先恤民也。昔勝國時。東南財賦。俱由海運。其于河道。無甚相関。及賈魯建治河之策。內降中統鈔一百八十四萬五千六百三十六錠。凡庸工物料、衣糧醫藥賑濟之需。皆賴以給。故魯無區畫之費、而河患以平。今國家漕運既由張秋。比之勝國。尤為重要。興此大役。其得巳乎。但合用椿草鐵石舡止?帚等料、并傭工口糧、動以萬億、所在倉庫、既多空虛、內帑錢糧、又難輕動、如此大費、將何取給、若不早為之處誠恐又似今年、徒勞無益、臣于去冬十二月嘗以治河三法缺一不可、公前疏以疏濬塞為治河三法欲幷治南北提岸决工料口糧皆當預備、又以水勢不殺。則塞决難成。塞决難成。則運道有阻。欲照景泰年間張秋塞决事例、借撥九江等處鈔関荊州等處抽分料銀各數萬兩運發劉大夏收用、瀝懇具陳、不為無據、寥寥數月、未蒙議行、今自五月以來。水溢泛濫。决口日深、運道日阻。所幸水勢趨南。十有七八。萬一盡徙而北。計將安施。雖巳側聞廷議、未悉其詳、臣每北顧、心竊憂之、雖在疏遠、不敢自外、所有愚見合再僣陳、伏望　皇上斷自宸衷、參以國是、撿臣前奏、早賜裁處如以迂遠不切時宜、更乞深念國計、俯恤民艱、但係應起人夫、今年稅糧、不分河南山東直隸每名量免二石、以充口糧之需、小民聞知、必將感念　聖德、歌詠載途而趨事赴工、無難色矣、且役夫十萬、日費浩繁、所免稅糧、不過二十萬石幸而成功、實乃萬世之利、以今日天下之大、國計之重、何惜此二十萬之稅。不一慰人心哉。仍乞再敕劉大夏專理其事。合用錢糧悉聽計處、戶工二部力與贊襄、俾凡椿草等料、得預為計臣雖庸劣、亦當仰體　聖意、少竭心思、待今八月以後秋水消落再行相度利害、斟酌緩急、與劉大夏議處、起倩人夫。各從近便。如孫家渡口至南頓河道。俱起倩河南開封等處人夫。黃陵岡至梁進口河道。俱起倩山東兗州府人夫。各分工疏濬。比之舊河務加深廣。使能容受。所謂椿草等料尤宜多備、如黃陵岡塞口人夫、于開封大名二府相兼起倩、張秋塞口人夫、于東昌等處起倩、各刻期興工、併力築塞、官吏軍民。中有負智能善扼塞者。悉聽取用。俾罄巧思。並詘群策。用工人夫加意撫恤不亟不徐。勿傷其力。遇有疾病撥醫調治人心歡悅。則用工必力。毋計日月。必求成功。小有僨敗。毋輒沮挫。誠以今日治河。國家大計。事至難處。功至難成。其可易而視之哉其後劉忠宣南濬賈魯河一帶以分水埶又浚孫家渡口別開一河導水南行由中牟至頴州東入于淮又浚四府營汙河由陳留至歸德分為二流一由宿遷一由亳州會于淮梁長堤起河南胙城經滑長垣東明曹單至徐州長三百六十里始塞張秋盖與公議畧相同也伏乞　皇上再敕在廷群臣、議處而行、必求萬全、又按古禮水旱癘疫、榮于山川之神、今大河之神、著在祀典、配享南郊、炳靈西凟患久未平、亦宜祭告、伏望　皇上齊明以格天心、靜一以契地道、仍敕翰林儒撰告文一通、內降香帛、專遣大臣前來致祭、如漢武帝沈璧馬故事。庶幾神人協相而成功可必矣


陆游　雨夜书感

宦游四十年，归逐桑榆暖；

皇恩念黎老，一官犹置散。

春残桃李尽，风雨闭空馆，

有怀无与陈，万事付酒碗。

近代固多贤，吾意终不满。

可怜杜拾遗，冒死明房琯。

慷慨讵非奇，经纶恨才短。

群胡穴中原，令人叹微管。

陆游

陆游　雨夜书感

儒生不自贵，执艺等卜祝，

诗书定何物，为汝市爵禄。

唐虞虽日远，凛凛犹在目，

谁能举其要，治功端可复。

平生麤知此，俛仰发已秃；

一豪不获施，老病死岩谷。

安知万世後，终无可封俗；

愿广稽古心，端拱咨岳牧。

【卷81】

陆游


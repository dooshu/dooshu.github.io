○為蚤定宗社大計以絕窺覬事疏 【 宗社大計】

圭峯始上宗社大計疏言婉而詞懇此第二疏也

臣於去年四月具本差義男齎　奏、內開向者賊瑾謀遂　榮王、當時顧命大臣、不能死助　陛下諍留　榮王、致使　陛下肘腋之間、無一血屬之親、足以召亂彰彰有前驗也。故舉宋司馬光婁亮之故事。以凟　天聽。兼備責諸臣蕩無廉恥。阿附賊瑾之狀。而又發其後日乘時觀望。不忠之謀冀以感動　宸衷。即賜施行。以慰海宇臣民之望。以銷姦雄聛聣之心。然後螽斯衍慶。麟趾肇祥。禮遣歸藩。爰正　主鬯。臣雖譴死。固其分也。是後寂然不聞示諭。臣料必是　後官儲祥。將次彌月。臣之私喜。旦夕望之。及今踰年。更無影響。徒聞大盜並興。遍布天下。連數十城。所過如洗運河兩岸。焚刼殆空。前日縳殺方面。明日射死將官。近於楊村。剖剝參將王日?永。夫楊村去京城幾何。而眼空如此。臣謂　國本不定。姦雄聛聣。今何如哉。前月二十三日。湖廣陽邏地面。傳來流賊。執殺右副都御史馬炳然。臣初疑似之間。以為副都御史。九卿之貳也。且非受　命征勦之。不過遇之而巳。而輒殺之。則九卿之長遇之必殺也。九卿之長敢殺之。則公侯駙馬伯遇之必殺也。是尚知有　朝廷威令哉。而　朝廷左右。尚為有人乎。豈專謂其必殺而不與之俱生哉而臣亦備員九卿之貳。亦在賊必殺之中誓當不與此賊俱生。賊生臣死。賊死臣生也。亦痛夫　國本之未定。而聛聣之萌。漸不可遏。巳至此也。然尚斷然不信傳來之言。忽於今月十三日申刻。迎接炳然之吏王庭昌回報云。親歛炳然之屍。面劈一刀而去其鼻。身中兩箭。而傷其肋。臣即趺仆在地。口鼻流血。昏暈沉冥。如同氣絕。臣久不以妻子自隨。止憑一二小童。扶摩灌飲。至曉畧蘇、目今氣息奄奄、死在旦夕、尚恐賊窮生計、魚游釜中、火燃水沸、且喘息須臾之命、百方搜索、或至木?雍如盆子者一二人焉。馳騖、中原、誘聚不逞。百姓愚頑。未明逆順。諸將狐疑。益見逗遛。事機一變。成敗分焉。自是二三大臣。雖欲竊假包荒飬高之名。以庇其私門桃李之黨。如數十年前未可也。而　陛下尚欲與數十近習。為講武之舉。寧有暇哉。伏望　陛下幹乾轉坤。少垂　睿覽。立召皇親公侯駙馬伯府部院寺大臣翰林院科道多官、考司馬光范鎮韓琦文彥博呂誨包拯趙抃諸臣之議。棄短取長。酌古準今。藏鋒歛鍔。隨事據理。假代九廟之勤渠。兼兩宮之奉侍。體　祖宗之意而不懸定順　昭穆之意而無即真。專候　椒房之芳。快覩　前星之耀。納庶眾於不識不知之天。褫姦雄於如雷如霆之下。則臣即誅死。猶生之年。亦甚樂也。臣不勝憤激屏營之至。


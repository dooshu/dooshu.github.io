东华上房灵妃

灵妃者，方诸宫有东华上房，乃灵妃所理之处。亦天真之高位，将是太帝之左右相也，其词曰：“紫桂植瑶园，朱华声萋萋。月宫生蕊泉，日中有琼池。左拔（音跋）圆灵曜，右制丹霞晖。流金焕绛庭，八景绝烟回。绿盖浮明朗，控节命太微。凤精童华颜，琳腴充肠饥。控晨挹太素，乘翔玉墀。吐纳六虚气，玉嫔把巾随。弹微南云扇，香风鼓锦披。叩商百兽舞，六天摄神威。倏亿万椿，龄纪郁巍巍。小鲜未烹鼎，言我岩下悲。”此亦是晋兴宁三年乙丑十二月十七日夜，太元众真降于杨君之室，云此歌章青童宫中常所吟咏，以励青宫学真者之业。述检制之要，明修之乐。此灵妃亦别未显名氏及所习事迹。


董嗣杲　浔阳馆边泛小舟夷犹沙浦中遇翟伟大舟过

沽来官亭酒，艳流胜琥珀。

高歌大江上，聊以信所适。

借舟喜逢君，春沙涵润泽。

傍沙得鲜鮰，过似河鲀白。

斫鱠搜姜椒。食枯鄙肴核。

浮阳下峰迅，晚风撼渔碛。

深洲卸帆处，闻角易丧魄。

津吏量水痕，两夜长三尺。

董嗣杲

浔阳馆晚步

独下閒阶信杖行，虚空万籁挟秋声。

天连淮树千章暗，月照庐峰九叠明。

旧信传讹寒雁过，短生催老晓鸡鸣。

可忧何止心头事，戌接荆流尚甲兵。

董嗣杲


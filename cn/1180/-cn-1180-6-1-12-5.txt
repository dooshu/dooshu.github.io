贺瑞雪表


伏以璇霄延贶，九重鉴昭格之诚；玉宇飘霙，率土霈沾濡之泽。先霡霂而洒润，消灾沴以回和。喜气春融，欢声雷动。

恭惟皇上道孚冥漠，功即康田。凝神而五气司辰，享帝而万灵受职。艰难乃逸，渊衷每切于闾阎；惕励无忘，精祷尤勤于夙夜。属以岁事告成，玄冥节届。虑食乃万民之命，雪为五谷之精。北风始励，六花讵曜于弥空；东作将殷，三白更期于盈尺。爰启殿坛而默叩，载瞻昊阙以虔祈。炉烟缭绕，飞为天外之同云；御气氤氲，散作寰中之瑞霭。始入空而漠漠，缤纷乎散絮飞琼；竟积野以皑皑，璀璨乎方珪圆璧。阊阖晓辟，月映彤墀；御苑春回，花飞绮树。瞻山则千岩俱白，疑驱溟勃之层波；望野则万顷同辉，宁羡瀛洲之九斛。根荄培润，知蟊贼之潜消；关塞凝寒，见狼烟之已熄。且玄律甫周乎三限，而皇穹已鉴于重冥。天且不违，时如有待。斯诚一德感应之征，万秭丰登之庆也。

臣等生逢盛世，职忝清班。歌奕奕于梁园，愧乏掞天之思：诵穰穰于《商颂》，愿扬治世之音。伏愿景福日新，宸禧云拥。握五帝之瑶图而凝命，调两间之玉烛以当天。求千斯箱，求万斯仓，朝野咸歌乎帝力；如海之增，如山之阜，富寿永迓乎天休。






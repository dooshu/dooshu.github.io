瑟调


朝日 《善哉行》　（文帝词，五解）

朝日乐相乐，酣饮不知醉。悲弦激新声，长笛吐清气。（一解）

弦歌感人肠，四坐皆欢说。寥寥高堂上，凉风入我室。（二解）

持满如不盈，有得者能卒。君子多苦心，所愁不但一。（三解）

慊慊下白屋，吐握不可失。众宾饱满归，主人苦不悉。（四解）

比翼翔云汉，罗者安所羁。冲静得自然，荣华何足为。（五解）

上山 《善哉行》　（文帝词，六解）

上山采薇，薄莫苦饥。溪谷多风，霜露沾衣。（一解）

野雉群雊，猿猴相追。还望故乡，郁何垒垒，（二解）

高山有崖，林木有支。忧来无方，人莫之知。（三解）

人生若寄，多忧何为。今我不乐，岁月其驰。（四解）

汤汤川流，中有行舟。随波转薄，有似客游。（五解）

策我良马，被我轻裘。载驰载驱，聊以忘忧。（六解）

朝游 《善哉行》　（文帝词，五解）

朝游高台观，夕宴华池阴。大酋奉甘醪，狩人献嘉禽。（一解）

齐倡发东舞，秦筝奏西音。有客从南来，为我弹清琴。（二解）

五音纷繁会，拊者激微吟。淫鱼乘波听，踊跃自浮沉。（三解）

飞鸟翻翔舞，悲鸣集北林。乐极哀情来，憀亮摧肝心。（四解）

清角岂不妙，德薄所不任。大哉子野言，弭弦且自禁。（五解）

古公 《善哉行》　（武帝词，七解）

古公亶甫，积德垂仁。思弘一道，哲王于幽。（一解）

太伯仲雍，王德之仁。行施百世，断发文身。（二解）

伯夷叔齐，古之遗贤。让国不用，饿殂首山。（三解）

智哉山甫，相彼宣王。何用杜伯，累我圣贤。（四解）

齐桓之霸，赖得仲父。后任竖刁，虫流出户。（五解）

晏子平仲，积德兼仁。与世沈德，未必思命。（六解）

仲尼之世，王国为君。随制饮酒，扬波使官。（七解）

自惜 《善哉行》　（武帝词，六解）

自惜身薄祜，夙贱罹孤苦。既无三徙教，不闻过庭语。（一解）

其穷如抽裂，自以思所怙。虽怀一介志，是时其能与。（二解）

守穷者贫贱，惋叹泪如雨。泣涕于悲夫，乞活安能睹。（三解）

我愿于天穷，琅邪倾侧左。虽欲竭忠诚，欣公归其楚。（四解）

快人曰为叹，抱情不得叙。显行天教人，谁知莫不绪。（五解）

我愿何时随，此叹亦难处。今我将何照于光耀，释衔不如雨。（六解）

我徂 《善哉行》　（明帝词，八解）

我徂我征，伐彼蛮虏。练师简卒，爰正其旅。（一解）

轻舟竟川，初鸿依浦。桓桓猛毅，如罴如虎。（二解）

发炮若雷，吐气成雨。旄旍指麾，进退应矩。（三解）

百马齐辔，御由造父。休休六军，咸同斯武。（四解）

兼涂星迈，亮兹行阻。行行日远，西背京许。（五解）

游弗淹旬，遂届扬土。奔寇震惧，莫敢当御。（六解）

虎臣列将，怫郁充怒。淮泗肃清，奋扬微所。（七解）

运德耀威，惟镇惟抚。反旆言归，告入皇祖。（八解）

赫赫 《善哉行》　（明帝词，四解）

赫赫大魏，王师徂征。冒暑讨乱，振耀威灵。（一解）

泛舟黄河，随波潺湲。通渠回越，行路绵绵。（二解）

采旄蔽日，旗旒翳天。淫鱼瀺灂，游戏深渊。（三解）

唯塘泊，从如流。不为单，握扬楚。心惆怅，歌《采薇》。心绵绵，在淮肥。愿君速捷蚤旋归。（四解）

来日 《善哉行》　（古词，六解）

来日大难，口燥唇干。今日相乐，皆当喜欢。（一解）

经历名山，芝草翻翻。仙人王乔，奉药一丸。（二解）

自惜袖短，内手知寒。惭无灵辄，以报赵宣。（三解）

月没参横，北斗阑干。亲交在门，饥不及餐。（四解）

欢日尚少，戚日苦多。以何忘忧，弹筝酒歌。（五解）

淮南八公，要道不烦。参驾六龙，游戏云端。（六解）






○萧宋公

隋氏不君，忠贤莫用。桐生朝阳，有集惟凤。舍彼颓厦，郁为新栋。路车元衮，开国有宋。武德之暮，群孽内蠹。巍巍宋公，耸节高步。不吐不茹，不来不去。屹兀中立，为天一柱。从容而言，社稷遂安。持诚秉忠，光辅二君。激浊扬清，欲人如身。道至广莫我敢群，境至大不容纤尘。雪山倚空，冰壑照人。耿介绝伦，为唐贞臣。


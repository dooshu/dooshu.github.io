【答杜植一通〈嘉五年〉】

某启。公私多故，久阙驰诚，然亦久不承问。忽于递中辱书，喜慰无量，兼审经寒动履清胜。不相见数年间，亲旧零落，所有无几。在者衰残老病，于理宜然。其间不能量力决然早去，而留连禄仕，任过其分，勉强碌碌，迄无可称，以取责于一时而贻讥于后世，则鄙人于数老叟中，又独负此。若宠利纷华，不惟非素心所溺，就令心有所好，大抵晚年实能享者，于身所得几何？由是言之，得失不较可知。自去夏迨今，病恙交攻，尤苦齿牙，饮食艰难，则向所谓于身所得者，无复有尔。可叹可叹。不相见久，因书及此，聊当一笑尔。圣俞家，赖诸故人力，得不失所。漳州儿子辈更在教育，他事应在雅怀，有以处之，不待言也。新岁，千万加爱。因风不惜惠问，以慰瞻仰。不宣。某再拜。


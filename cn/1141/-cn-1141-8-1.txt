警志诗

洋洋景运，六辔徂流。
尔征尔迈，不我眷留。
维帝赉予，靡德不具。
既具既完，逝不我顾。
拾穗维利，不如躬耕。
束炬夜驰，不如蚤行。
鸱争腐鼠，凤餐竹实。
翔视千仞，下罕雏匹。
懿我祖考，争道策骥。
腹我目我，遑敢陨坠。
昔游东鲁，摄衣孔庭。
俯仰瞻听，实迩仪型。
匪哀匪慕，泣涕如雨。
怆如亡子，初见父母。
轨臻回赐，文企姬秦。
不惭爝火，持照千春。
陨霜警木，世难厉德。
怀璧负涂，智士不惑。
猿则穴果，獭则祭鱼。
谁为令人，不勤是图。
皇皇朝夕，望晷心慄。
如岸斯崩，如虎将咥。
冉苦抱疴，颜不待耇。
敬尔良时，并宵作昼。



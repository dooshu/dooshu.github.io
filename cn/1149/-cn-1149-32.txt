卷三十二

钦定四库全书

续後汉书卷三十二　　　　元　郝经　撰

列传第二十九

魏臣

锺繇【子毓】　华歆【子表　博　周孙廙　峤　澹】　王朗

谨案锺繇传阙

华歆字子鱼平原高唐人也高唐为齐名都衣冠无不游行市里歆为吏休沐出府则归家阖门议论持平终不毁伤人後与北海管宁邴原俱游学时人号三人为一龙歆为头原为腹宁为尾云【原注裴松之曰邴根矩之徽猷懿望不必有愧华公管幼安含德高蹈又恐弗当为尾魏畧此言未可以定其先後也】同郡陶丘洪亦知名自以明见过歆时王芬与豪杰谋废灵帝【原注魏书称芬有大名於天下】芬隂呼歆洪共定计洪欲行歆止之後芬果败举孝亷除郎中病去官灵帝崩何进辅政徵河南郑泰颍川荀攸及歆等歆到为尚书郎董卓迁天子长安歆求出为下邽令病不行遂从蓝田至南阳【原注华峤叙谱歆少以高行显名避西京之乱与同志郑泰等六七人间步出武关道遇一丈夫独行愿得俱皆哀欲许之歆独曰不可今已在危险之中祸福患害义犹一也无故受人不知其义既以受之若有进退可中弃乎衆不忍卒与俱行此丈夫中道堕井皆欲弃之歆曰已与俱矣弃之不义相率共还出之而後别去衆乃大义之】时袁术在穰留歆歆说术使进军讨卓术不能用歆欲去会天子使太傅马日磾慰解关东辟为掾至徐州诏即拜歆豫章太守为政清静不烦吏民感而爱之扬州刺史刘繇死其衆愿奉歆为主歆以为因时擅命非人臣之宜衆守之连月卒谢遣之孙策畧地江东将取豫章遣虞翻说歆歆答曰久在江表常欲北归孙会稽来吾便去也翻遂报策策乃进兵歆葛巾迎策策谓歆曰府君年德远近所归策当修子弟之礼便向歆拜礼为上宾【原注华峤谱叙曰孙策畧有扬州盛兵徇豫章一郡大恐官属请出郊迎歆曰无然策稍进复白?兵又不听及策至一府皆造阁请出避之乃笑曰今将自来何遽避之有顷门下白曰孙将军至请见乃前与歆共坐谈议良久夜乃别去义士闻之皆长叹息而心自服也遂亲执子弟之礼礼为上宾】是时四方贤士避地江南者甚衆皆出歆下望风景慕策每大会坐中莫敢先发言歆起更衣则议论讙譁歆能剧饮至石余不乱号曰华独坐策卒後留权许不得归【原注江表传孙策在椒丘遣虞翻说歆翻既去歆请功曹刘壹入议壹劝歆住城遣檄迎军歆曰吾虽刘刺史所置上用犹是剖符吏也今从卿计恐死有余责矣壹曰王景兴既汉朝所用且尔时会稽人衆盛强犹见原恕明府何虑於是夜逆作檄明旦出城遣吏齎迎策使进军与歆相见待以上宾接以朋友之礼孙盛曰夫大雅之处世也必先审隐显之期以定出处之分否则括囊以保其身泰则行义以逹其道歆既无夷皓韬邈之风又失王臣匪躬之操故挠心於邪儒之说交臂於陵肆之徒位夺於一竪节堕於当时昔许蔡失位不得列於诸侯州公寔来鲁人以为贱耻方之於歆咎孰大焉】曹操在官渡表天子徵歆权欲不遣歆谓权曰将军奉王命始交好曹公分义未固使仆得为将军效心岂不有益乎今空留仆是为养无用之物非将军之良计也权悦乃遣歆宾客旧人送之者千余人赠遗数百金歆皆无所拒密各题识至临去悉聚诸物谓宾客曰本无拒诸君之心而所受遂多念单车远行将以怀璧为罪愿宾客为之计衆乃各留所赠而服其德歆至拜议郎参司空军事入为尚书转侍中代荀彧为尚书令操之弑伏后也遣歆与御史大夫郗虑破壁收后天下以是薄之操伐孙权表歆为军师魏国既建为御史大夫曹丕立拜相国封安乐乡侯及簒代歆登坛相仪奉皇帝玺绶以成受命之礼歆形色忤丕徙为司徒【谨案齐职仪曰司徒品秩官服同丞相郊庙服冕同太尉汉哀帝从朱博议始置三司改丞相为大司徒以孔光为之魏以华歆为之】而不进爵丕久不怿谓尚书令陈羣曰我应天受禅百辟羣后莫不喜悦而相国及公独不怡者何也羣离席长跪曰臣与相国尝臣汉朝心虽悦喜义形於色亦惧陛下实应且憎丕悦遂重异之歆素清贫禄赐以振施亲戚故人家无担石之储公卿尝并赐没入生口惟歆出而嫁之丕叹息焉【原注孙盛曰盛闻庆赏刑威必宗於主权宜宥恕出自人君子路私馈仲尼毁其食器田氏盗施春秋着以为讥斯褒贬之成言已然之显义也孥戮之家国刑所肃受赐之室乾施所加若在哀矜理无偏宥歆居股肱之任同元首之重则当公言皇朝以彰天泽而默受嘉赐独为君子既犯作福之嫌又违必去之义可谓匹夫之仁蹈道则未也傅子曰敢问今之君子曰袁郎中积德行俭华太尉积德居顺其智可及也其清不可及也事上以忠济下以仁晏婴行父何以加诸】下诏曰司徒国之儁老所与和隂阳理庶事也今太官重饍而司徒疏食甚无谓也特赐御衣及为其妻子男女皆作衣服【原注魏书又赐奴婢五十人】三府议举孝亷本以德行不复限以试经歆以为丧乱以来六籍堕废当务存立以崇王道夫制法者所以经盛衰今听孝亷不以经试恐学业遂从此废若有秀异可特徵用患无其人何患不得哉帝从其言黄初中诏公卿举独行君子歆举管宁丕以安车徵之不至曹叡立进博平侯增邑五百户并前千三百户转拜太尉【原注列异传歆为诸生时尝宿人门外主人妇夜产有顷两吏诣门便辟易却相谓曰公在此踌躇良久一吏曰籍当定奈何得住乃前向歆拜相将入出并行其语曰当与几岁一人曰当三岁天明歆去後欲验其事至三岁故往问儿消息果已死歆乃自知当为公裴松之曰晋阳秋说魏舒少时寄宿事亦如之以为理无二人俱有此事将由传者不同今宁信列异】歆称病乞退让位於宁叡不许临当大会乃遣散骑常侍缪袭奉诏喻旨曰朕新莅庶事一日万几惧听断之不明赖有德之臣左右朕躬而君屡以疾辞位夫量主择君不居其朝委荣弃禄不究其位古人固有之矣顾以为周公伊尹则不然洁身徇节常人为之不望之於君君其力疾就会以惠予一人将立席几筵命百官总已以须君到朕然後御坐又诏袭须歆必起乃还歆不得已乃起太和中遣曹真从子午道侵汉叡如许昌歆上疏曰兵乱以来过踰二纪大魏承天受命陛下以圣德当成康之隆宜弘一代之治绍三王之迹虽有二贼负险延命苟圣化日跻远人怀德将襁负而至夫兵不得已而用之故戢而时动臣诚愿陛下先留心於治道以征伐为後事且千里运粮非用兵之利越险深入无独克之功如闻今年徵役颇失农桑之业为国者以民为基民以食为本使国中无饥寒之患百姓无离土之心则天下幸甚二贼之衅可坐而待也臣备位宰相老病日笃犬马之命将尽恐不复奉望銮盖不敢不竭臣子之怀惟陛下裁察叡报曰君深虑国计朕甚嘉之贼凭恃山川二祖劳於前世犹不克平朕岂敢自多谓必灭之哉诸将以为不一探取无由自弊是以观兵以闚其衅若天时未至周武还师乃前事之鉴朕敬不忘所戒时秋大雨诏真引军还太和五年歆卒諡曰敬侯【谨案志注歆时年七十五】歆性周密尝谓人臣陈事务以讽谏合道为贵就有所言不当显露故其事不见尤淡於财欲前後宠赐诸公莫及自振施外终不殖产陈羣常叹曰华公可谓通而不泰清而不介者矣子表嗣丕分歆户邑封歆弟缉列侯表字伟容年二十余为散骑侍郎时同寮诸郎共平尚书事并兼厉锋气要君取誉事或不便故遗漏不视及传书者去即入深文论駮惟表不然事有不便辄与尚书共论尽其意主者固执不得已然後共奏议司空陈泰等以此称之累迁侍中正元初石苞来朝盛称曹髦以为魏武更生时闻者流汗沾背表惧祸作称疾归下舍故免于难後迁尚书五等建封观阳伯坐供给丧事不整免晋泰始中拜太子少傅转光禄勲迁太常卿数岁以老病乞骸骨诏曰表清真履素有老成之美久干王事静恭匪懈而以疾固辞章表恳至今听如所上以为太中大夫卒年七十二表以苦节垂名司徒李胤司隶王宏等【谨案晋书作王宏与此合陈志作王密误】并叹美其清澹退静以为不可得而贵贱亲疎也表弟博历三县内史治有名迹博弟周黄门侍郎常山太守博学有文思中年遇疾终于家表六子廙岑峤鉴澹简廙字长骏有文翰仕晋至尚书令太子少傅光禄大夫开府峤字叔骏有才学撰後汉书世称为良史为秘书监尚书澹字玄骏终河南尹【原注廙三子昆字敬伦清粹有检为尚书□字敬叔世语称荟责正恒字敎则以通理称昆尚书荟河南尹恒左光禄大夫开府澹子?字彦夏有当世才志为江州刺史】王朗字景兴东海郡人也【案北宋本陈志及通志俱作东海郯人】本名严以通经拜郎中除菑丘长师太尉杨赐赐薨弃官行服举孝亷辟公府不应徐州刺史陶谦察朗茂才时献帝在长安关东兵起朗为谦治中与别驾赵昱等说谦曰春秋之义求诸侯莫如勤王今天子越在西京宜遣使奉承王命谦乃遣昱奉章至长安天子嘉其意拜谦安东将军以昱为广陵太守朗会稽太守【原注朗家传曰会稽旧祀秦始皇刻木为像与夏禹同庙朗到官以为无德之君不应见祀於是除之居郡四年惠爱在民】孙策渡江畧地朗功曹虞翻以为力不能拒不如避之朗以身为汉吏宜保城邑遂举兵与策战败绩浮海至东冶策又追撃大破之朗放舟欲走交州为兵所逼遂诣军降策令使者诘责朗辞语抗厉策又使张昭私问朗朗誓不屈策以朗儒雅有名当世虽忿而不敢害【原注献帝春秋策令使者诘朗曰问逆贼故会稽太守王朗朗受国恩当官云何不惟报德而阻兵安忍大军征讨幸免枭夷不自扫屏复聚党衆屯住郡境远劳王诛卒不悟顺捕得云降庶以欺诈用全首领得尔与不具以状对朗称禽虏对使者曰朗以琐才误窃朝私受爵不让以遘罪网前见征讨畏死苟免因治人物寄命须臾又迫大兵惶怖北引从者疾患死亡畧尽独与老母共乘一欐流矢始交便弃欐就俘稽颡自首於征役之中朗惶感不逹自称降虏缘前迷谬被诘惭惧朗愚浅驽怯畏威自惊又无良介不早自归於破亡之中然後委命于下隶身轻罪重死有余辜申脰就鞅蹴足入绊叱咤听声东西惟命】留滞曲阿颠连穷困朝不谋夕而收恤亲旧分多割少行义甚着曹操闻而表徵朗策遣之自曲阿展转江海积年乃至【原注裴松之曰朗被徵未至孔融与朗书云世路隔塞情问断絶感怀增思前见章表知寻汤武罪已之迹自投东裔同鲧之罚览者未周涕陨澘然主上寛仁贵德宥过曹公辅政思贤并立策书屡下殷勤欵至知櫂舟浮海息驾广陵不意黄能突出羽渊也谈笑有期勉行自爱】操问策何以得至此耶朗曰策勇冠一世有儁才大志张子布民之望也北面而相之周公瑾江淮之杰攘臂而为其将叶谋并力所规不细终为天下大贼非徒狗盗而已拜谏议大夫参司空军事朗少与沛国刘阳友善阳为莒令早卒初阳有识鉴见汉室衰微知操有雄才终为国祸意欲除之而事不会及操贵求其子欲杀之甚急其子惶窘走伏无所阳亲旧虽多莫敢藏者朗乃纳之积年自会稽还数为开解操乃赦之世以是多朗之义操为魏公以军祭酒领魏郡太守迁少府奉常大理务在寛恕罪疑从轻锺繇明察当法俱以治狱见称【原注魏畧太祖请同会嘲朗曰不能效君昔在会稽折秔米饭也朗仰而叹曰宜适难值太祖问云何朗曰如朗昔者未可折而折如明公今日可折而不折也太祖以孙权称臣遣贡谘朗朗答曰孙权前牋自诡躬讨虏以补前愆後疏称臣以明无二牙兽屈膝言鸟告欢明珠南金远珍必至情见乎辞效着乎功三江五湖为沼于魏西吴东越化为国民鄢郢既拔荆门自开席卷巴蜀形势已成重休累庆杂沓相随承旨之日抚掌击节情之畜者辞不能宣】曹丕立迁御史大夫封安陵亭侯上疏劝育民省刑曰兵起已来三十余年四海荡覆万国殄瘁赖先王芟除寇贼扶育孤弱遂令华夏复有纲纪鸠集兆民于兹魏土使封鄙之内鸡鸣狗吠逹於四境烝庶欣欣喜遇升平今远方之寇未宾兵戎之役未息诚令复除足以怀远人良宰足以宣德泽阡陌咸修四民殷炽必复过于曩时而富于平日矣易称勅法书着祥刑一人有庆兆民赖之慎法狱之谓也昔曹相国以狱市为寄【原注汉书萧何薨使者召曹参入相参属其後相曰以齐狱市为寄慎勿扰也夫狱市者所以并容也今君扰之奸人安所容乎】路温舒疾治狱之吏【原注汉书宣帝即位路温舒上书言宜尚德缓刑曰臣闻秦有十失其一尚存治狱之吏是也】夫治狱者得其情则无寃死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则孕者无自伤之哀新生必复则孩者无不育之累壮而後役则幼者无离家之思二毛不戎则老者无顿伏之患医药以疗其疾寛繇以乐其业威罚以抑其强恩仁以济其弱振贷以赡其乏十年之後既笄者必盈巷二十年之後胜兵者必满野矣及丕簒代改为司空进封乐平乡侯诏问当今所宜益损朗奏曰夫西京云阳汾隂之大祭千有五百之羣祀通天之台入阿房之宫斋必百日养牺五载牛则三千其重玉则七千其器文绮以饰重席童女以蹈舞缀酿酎必贯三时而後成【谨案酎各本俱作酹此书作酎足证诸本之讹】乐人必三千四百而後备内宫美人数至近千学官博士七千余人中廐则騑騄驸马六万余匹外牧则扈养三万【谨案古文渊监作三万与此合志误作二万】而马十之执金吾从骑六百走卒倍焉太常行陵幸车千乘太官赐官奴婢六千长安城内治民为政者三千中二千石蔽罪断刑者二十有五狱政充事猥威仪繁富隆于三代近过礼中夫所以极奢者大抵多受之于秦余既违茧栗慤诚之本埽地简易之指又失替质损文避泰从约之趣岂夫当今隆兴盛明之时祖述尧舜之际割奢务俭之政除繁崇省之令详刑慎罚之教所宜希慕哉及夫寝庙日一太牢之祀郡国并立宗庙之法丞相御史大夫官属吏从之数若此之辈既已屡改于哀平之前不行光武之後矣谨案图牒所改奏在天地及五帝六宗宗庙社稷既已因前代之兆域矣夫天地则埽地而祭其余则皆坛而埒之矣明堂所以祀上帝云台所以观天文辟雍所以修礼乐太学所以集儒林高禖所以祈休祥又所以察时务扬教化稽古先民开诞庆祚旧时皆在国之阳并高栋夏屋足以肆飨射望云物七郊虽尊祀尚质犹皆有门宇便坐足以避风雨可须军罢年丰以渐修治旧时虎贲羽林五营兵及卫士并合虽且万人或商贾惰游子弟或农野谨钝之人虽有乘制之处不讲戎阵既不简练又希更寇虽名实不副难以备急有警而後募兵军行而後运粮或乃兵既久屯而不务营佃不修器械无有贮聚一隅驰羽檄则三面并荒扰此亦汉氏近世之失而不可式者也当今诸夏已安而巴蜀在画外虽未得偃武弢甲放马戢兵宜因年之大丰遂寄军政于农事吏士小大并勤稼穑止则成井里于广野动则成教队于六军省其暴繇赡其衣食易称悦以使民民忘其劳悦以犯难民忘其死今之谓矣粮蓄于食勇蓄于势虽坐曜烈威而衆未动画外之蛮必复稽颡以求改往而效用矣若畏威效用不战而定则贤于交兵而後威立接刃而後功成远矣若奸凶不革遂迷不反犹欲以其所虐用之民待大魏投命报养之士然後徐以前歌後舞乐征之衆临彼倒戟折矢乐服之羣伐腐摧枯未足以为喻也时丕颇出游猎或昏夜还宫朗上疏曰夫帝王之居外则饰周卫内则重禁门将行则设兵而後出幄称警而後践墀张弧而後登舆清道而後奉引遮列而後转毂静室而後息驾皆所以显至尊务戒慎垂法教也近日车驾出临捕虎日昃而行及昏而反违警跸之常法非万乘之至慎也丕报曰览表虽魏绦称虞箴以讽晋悼相如陈猛兽以戒汉武未足以喻【原注左氏传魏绦言于晋侯曰昔周辛甲之为太史也命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处德用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绦及之　汉书天子方好自击熊豕驰逐埜兽相如上疏谏曰今陛下好陵阻险射猛兽卒然遇逸材之兽骇不存之地犯属车之清尘舆不及还辕人不暇施巧虽有乌获逢蒙之技不能用枯木朽株尽为难矣是胡越起于毂下而羌夷接轸也岂不殆哉】方今二寇未殄将帅远征故时入原野以习戎备至於夜还之戒已诏有司施行【原注王朗集载朗为大理时上主簿赵郡张登昔为本县主簿值黑山贼围郡登与县长王儁帅吏兵七十二人直往赴救与贼交战吏兵散走儁殆见害登手格二贼以全儁命又守长夏逸为督邮所枉登身受考掠理逸之罪义济二君宜加显异太祖以所急者多未遑擢叙至黄初初朗又与太尉锺繇连名表闻兼称登在职勤劳诏曰登忠义彰着在职功勤名位虽卑直亮宜显饔膳近任当得此吏今以登为太官令】初建安末孙权遣使称藩而与昭烈交兵诏议当兴师与吴并取蜀朗议曰天子之军重于华岱诚宜坐曜天威不动若山假使权亲与蜀相持搏战旷日智均力敌兵不速决当须军兴以成其势者然後宜选持重之将承寇贼之要相时而後动择地而後行一举可无余事今权之师未动则助吴之军无为先征且雨水方盛非行军动衆之时丕纳其计黄初中鹈鹕集灵芝池诏公卿举独行君子朗荐光禄大夫杨彪且称疾让位于彪帝乃为彪置吏卒位次三公诏曰朕求贤于君而未得君乃翻然称疾非徒不得贤更开失贤之路增玉铉之倾无乃居其室出其言不善违于君子乎君其勿有後辞朗乃起孙权欲遣子登入侍不至丕如许昌大兴屯田欲举军东伐朗上疏曰昔南越守善婴齐入侍遂为冢嗣还君其国【原注汉书天子使严助往谕南越王胡胡遣太子婴齐入宿卫胡薨婴齐嗣立】康居骄?情不副辞都护奏议以为宜遣侍子以黜无礼【原注汉书成帝时康居遣子侍汉然自以絶远独骄慢不肯与诸国相望都护郭舜上言宜归其侍子絶勿复使以章汉家不通无礼之国】且吴濞之祸萌于子入【原注汉书孝文时吴太子入见得侍皇太子饮博吴太子师傅皆楚人轻悍又素骄博争道不恭皇太子引博局提吴太子杀之于是遣其丧归葬吴吴王愠曰天下一宗死长安即葬长安何必来葬後遣丧之长安葬吴王由是怨望稍失藩臣礼称疾不朝】隗嚣之叛亦不顾子【原注後汉书帝遣来歙说嚣遣子入侍嚣乃遣长子恂随歙诣阙以为胡骑校尉後嚣卒反嚣死王元立嚣少子纯为王】往者闻权有遣子之言而未至今六军戒严臣恐舆人未畅圣旨当谓国家愠于登之逋留是以为之兴师设师行而登乃至则为所动者至大所致者至细犹未足以为庆设其傲狠殊无入志惧彼舆情之未畅者并怀伊邑臣愚以为宜敇别征诸将各明奉禁令以慎守所部外曜烈威内广耕稼使泊然若山澹然若渊势不可动计不可测丕以成军遂行权子不至临江而还丕诏三公曰三世为将道家所忌穷兵黩武古有成戒况连年水旱士民损耗而功作倍于前劳役兼于昔进不灭贼退不和民夫屋漏在上知之在下然迷而知反失道不远过而能改谓之不过今将休息栖备高山沈权九渊割除摈弃投之画外车驾当以今月中旬到谯淮汉衆军亦各还反不腊西归矣曹叡立进封兰陵侯增邑五百并前千二百户使至邺省文昭皇后陵见百姓或有不足是时方营修宫室朗上疏曰陛下即位以来恩诏屡布百姓万民莫不欣欣臣顷奉使北行往反道路闻衆徭役其可得蠲除省减者甚多愿陛下重留日昃之听以计制寇昔大禹将欲拯天下之大患故乃先卑其宫室俭其衣食用能尽有九州弼成五服句践欲广其御儿之疆【原注裴松之曰御儿吴界边戍之地名】馘夫差於姑苏亦约其身以及家俭其家以施国用能囊括五湖席卷三江取威中国定霸华夏汉之文景亦欲恢弘祖业增崇洪绪故能割意于百金之台昭俭于弋绨之服内减太官而不受贡献外省徭赋而务农桑用能号称升平几致刑措孝武之所以能奋其军势拓其外境诚因祖考蓄积素足故能遂成大功霍去病中才之将犹以匈奴未灭不治第宅明恤远者畧近事外者简内自汉之初及其中兴皆于金革畧寝之後然後凤阙猥闶德阳并起今当建始之前足用列朝会崇华之後足用序内官华林天渊足用展游宴若且先成阊阖之象魏使足用列远人之朝贡者修城池使足用絶踰越成国险其余一切且须丰年一以勤耕农为务习戎备为事则国无怨旷户口滋息民充兵强而寇戎不宾缉熙不作未之有也转为司徒时屡失皇子而後宫就馆者少朗上疏曰昔周文十五而有武王遂享十子之祚以广诸姬之胤【原注史记太姒十子周以宗强为伯邑考武王?管叔鲜周公旦蔡叔度曹叔振铎郕叔武霍叔处康叔封冉季载　按左氏传富辰曰管蔡郕霍鲁卫毛聃毕原酆郇郜雍曹滕文之昭也并伯邑考武王共十八子与此不同】武王既老而生成王成王是以鲜于兄弟【原注左氏传邘晋应韩武之穆也并成王共五子】此二王者各树圣德无以相过比其子孙之祚则不相如盖生育有早晩所产有衆寡也陛下既德祚兼彼二圣春秋高于姬文育武之时矣而子发未举於椒兰之奥房藩王未繁于掖庭之衆室以成王为喻虽未为晚取譬伯邑则不为夙【原注大戴礼文王十五而生武王伯邑考又武王兄则十四年生也武王九十三年崩成王七岁则八十七年生也】周礼六宫内官百二十人而诸经常说咸以十二为限至於秦汉之末或以千百为数矣然虽弥猥而就时于吉馆者或甚鲜明百斯男之本诚在于一意不但在於务广也老臣慺慺愿国家同祚於轩辕之五五而未及周文之二五【原注黄帝纪黄帝二十五子】用为伊邑且少小常苦被褥泰温泰温则不能便柔肤弱体是以难可防护而易用感慨若常令少小之緼袍不至於甚厚则必咸保金石之性而比寿于南山矣叡报曰夫忠至者辞笃爱重者言深君既劳思虑又手笔将顺三复德音欣然无量朕继嗣未立以为君忧钦纳至言思闻良规朗着易春秋孝经周官传奏议论记咸传於世太和二年卒諡曰成侯朗高才博雅性严整喜威仪恭慎节约自?姻中表礼贽无所受常讥世俗有好施之名而不恤穷贱故用财以周急为先尤善论议不强以辞每傅于理曹丕尝问羣臣子产相郑既仁且明故民不能欺子贱治单父清静无为弹琴三年不下堂而化故民不忍欺西门豹治邺政尚威严故民不敢欺斯三不欺於君德孰优朗与锺繇华歆对曰臣以为君任德则臣感义而不忍欺尹任察则臣畏觉而不能欺君任刑则臣畏罪而不敢欺任德感义与道德齐礼有耻且格等趋者也任察畏罪与道政齐刑免而无耻同归者也孔子曰为政以德譬如北辰居其所而衆星共之考以斯言则不忍欺之之优劣别矣且记称仁者安仁知者利仁畏罪者强仁校其仁则无以殊核其仁则有以异安仁者性善者也利仁者力行者也强仁者不得已者也三仁相比则安仁优矣易称神而化之使民宜之谓君化使民然也然则安仁之化与强仁之化优劣亦相县絶也然则三臣之不欺虽同所以不欺则异丕以为然其言议风旨类如此子肃嗣初丕分朗户邑封一子列侯朗乞封兄子详云【谨案子肃别入儒学传】议曰歆朗素着德望而繇以才干称皆一代伟人以汉臣为魏臣及其禅代首登三事厌然以为荣其节不足称也晋宋而下王何徐傅以为故事【原注谓王祥何曾徐羡之傅亮也】遂为盗臣之首惜哉管子曰礼义亷耻是为四维四维不张国乃灭亡予尝过许都登繁阳坛观锺繇所书受禅碑具列公卿将军劝进表大书深刻以夸示罔极始知世有大无亷耻之人视易君移国如传舍故天下之乱不可胜穷至于今而不已也悲夫操丕父子欺君窃国故疑羣臣欺已以三不欺为问朗据理以对责德于君而不及臣岂丕志哉

赞曰三臣汲汲盗汉与魏与闻簒弑腼面无愧陨节丧道蔑贞忽天纹锦荐秽吁嗟英贤








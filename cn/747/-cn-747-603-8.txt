○代淮南杜司徒奏新罗请广利方状

淮南节度观察处置等使，敕赐《贞元广利方》五卷。右，臣得新罗贺正使忭如言状称：请前件方状一部，将归本国者。伏以纂集神效，出自圣衷。药必易求，疾无隐状。搜方技之秘要，拯生灵之夭瘥。坐此华胥，咸跻仁寿。遂令绝域，逖听风声。美兹丰功，爰有诚请。以其久称藩附，素混车书。航海献琛，既已通於华礼；释疴蠲疠，岂独隔於外区！正当四海为家，冀睹十全之效。臣即欲写付，未敢自专，谨录奏闻。


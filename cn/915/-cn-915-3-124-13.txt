◇为胶东相与朱邑书

明主游心太古，广延茂士，此诚忠臣竭思之时也。直敞远守剧郡，驭於绳墨，匈臆约结，固亡奇也。虽有，亦安所施？足下以清明之德，掌周稷之业，犹饥者甘糟糠，穰岁馀粱肉。何则？有亡之势异也。昔陈平虽贤，须魏倩而后进；韩信虽奇，赖萧公而后信。故事各达其时之英俊，若必伊尹、吕望而后荐之，则此人不因足下而进矣。（《汉书·朱邑传》、《艺文类聚》五十三。）


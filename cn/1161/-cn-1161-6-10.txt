送许制归曹南序

士君子修辞立诚，必先之以孝悌，孝悌著而后忠可移矣。反是道者，吾何取焉。颖川许生，大族也，先君以学古入官，终州县之职，齐鲁济汶间至今号为廉吏。仲父季父俱擢进士第，有大才而无显位。惜哉。是以高门之庆，钟于子孙焉。元昆今曲台博士，负大名于天下，长涂远驭，未易知也。先是博士之释褐也，补秋官掾于江陵，再命为均阳倅。先夫人以衰老之年，乐处乡曲，故板舆不行，留生以侍左右，尽生事死葬之礼，则生之孝可知矣。博士之立朝也，通理于苏，命生偕行，以干家事，尽在原御侮之义，则生之悌可知也。噫生行已光，而名未立矣。矧皇上嗣位已来，登进士第者不下千余人。顾生之怀，能无戚戚乎？然生行周业茂，于人无媿，将见受乡老荐，取太常第，犹抵掌尔。然后以孝悌之行，移之于国，则忠又可知矣。岂以先后为意哉？江梅弄黄，江雨飘白。别酒未尽，征帆屡移。平芜远山，连袤千里。之子于役，相别何之？曹无礼义之国也。至止之日，慎其交焉。斯所谓以言之送也。生勉之。













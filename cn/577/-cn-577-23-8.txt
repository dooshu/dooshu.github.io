东坡三事


子美自许稷与契，人未必许也。然其诗云：“舜举十六相，身尊道更高。秦时用商鞅，法令如牛毛。”自是稷契辈人口中语也。又云：“知名未足称，局促商山芝。”又云：“王侯与蝼蚁，同尽随丘墟。愿闻第一义，回向心地初。”乃知子美诗外尚有事在也。

司空表圣自论其诗，以为得味外味，“绿树连村暗，黄花入麦稀”，此句最善。又云：“棋声花院闭，幡影石坛高。”吾尝独游五老峰，入白鹤观。松阴满地，不见一人，惟闻棋声，然后知此句之工也。但恨其寒俭有僧态。若杜子美云：“暗飞萤自照，水宿鸟相呼。四更山吐月，残夜水明楼。”则才力富健，去表圣之流远矣。

东坡《王定国诗集序》曰：太史公论诗，以为《国风》好色而不淫，《小雅》怨诽而不乱；以予观之，是特识变风变雅耳，乌睹诗之正乎！昔先王之泽衰，然后变风发乎情，虽衰而未竭，是以犹止于礼义，以为贤于无所止者而已。若夫发于情，止于忠孝者，其诗岂可同日而语哉！古今诗人众矣，而杜子美为首，岂非以其流落饥寒，终身不用，而一饭未尝忘君也欤！






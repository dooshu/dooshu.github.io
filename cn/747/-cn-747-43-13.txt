○迎慧忠法师诏

皇帝信问：朕闻调御上乘，久安中土，常怀大士，共济群生。师以法鉴高悬，一音演说，藏开秘密，境入圆明。大悲不倦於津梁，至善必明於兼济，尊雄付嘱，实在朕躬。思与道安，宣扬妙用，广滋福润，以及大千。传象罔之元珠，拔沈迷之毒箭。良缘斯在，勿以为劳。杖锡而来，京师非远，斋心已久，副朕虚怀。春寒，师得平安好。遣书，指不多及。


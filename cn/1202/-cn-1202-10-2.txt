报袁叔明书

仆知之矣，高臯爲别，执手未期。浮云色晓，怅然魂飞。前辱赠书，知命仆息心越地，采药稽山，友人幸甚。去岁迫名茂才，冬尽不获有报，引领於邑，情讵可及！足下推仆者，不一二谈也。

仆闻狂士之行有三，窃尝志之。其奇者，则以紫天爲宇，环海爲池，倮身大笑，被发行歌。其次，则坚坐崩岸，僵卧深窟，朝飱松屑，夜诵仙经。其下，则辞荣城市，退耕岩谷，塞迳绝宾，杜墙不出然者。皆羞爲西山之饿夫，东国之黜臣，而况其乡党乎？或有社稷之士，入而忘归，则争论南宫之前，卫主於邪，伏身北阙之下，纳君於治。至乃一说之奇，惊畏左右；一剑之功，震栗邻国。夫能者，惟横议汉庭，怒发燕路，且犹不数，而况於邻里乎？

若仆之行止，已无可言矣。材不肖，文质无所直，徒以结发游学，备闻士大夫言曰：“在国忠，处家孝，取与廉，交友义。”故拂衣於梁齐之馆，抗手於楚赵之门，且十年矣。容貌不能动人，智谋不足自远。竟惭君子之恩，卒离饥寒之祸。近亲不言，左右莫敎。凉秋阴阴，独立闲馆，轻尘入户，飞鸟无迹，命保琹书，而守妻子，其可得哉？故国史，小官也，而子长爲之；执戟，下位也，而子云居之。仆非有轻车骠骑之畧，交河云险之功，幸以盗窃文史之末，因循卜祝之间，故俛首求衣，歛眉寄食耳。若十口之隶，去爲【一作於】饥寒，从疾旧里，斥归故乡。箕坐高视，举酒极望。虽五侯交书，羣公走币，仆亦在南山之南矣。此可爲智者道，难与俗士言也。

方今仲秋风飞，平原彯色。水鸟立於孤洲，苍葭变於河曲。寂然渊视，忧心辞矣。独念贤明蚤世，英华殂落。仆亦何人，以堪久长？一旦松柏被地，坟垄刺天，何时复能衔杯酒者乎？忽忽若狂，愿足下自爱也。


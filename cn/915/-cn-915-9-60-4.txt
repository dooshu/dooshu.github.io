◇解官表

臣闻尧风冲天，颍阳振饮河之谈，汉德括地，商阴峻餐芝之气。臣栖迟早日，簪带久年，仕岂留荣，学非待禄，恒思悬缨象阙，孤耕垄下，席月涧门，横琴云际，始奉中恩，得遂丘壑，今便灭影桂庭，神交松友，一出东关，故乡就望，眷然兴念，临波泻泪，臣舟棹已遄，无缘躬诣，不任攀恋之诚，谨奉表以闻。（本集。案：《道藏》本《茅山志》一列入齐时。）


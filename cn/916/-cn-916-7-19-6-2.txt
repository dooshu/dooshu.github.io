【万山见采桑人诗】

倡妾（《类聚》作女。文苑云。一作女。）不胜愁。结束下青楼。逐伴西蚕（文苑作城。乐府、《诗纪》同。《诗纪》又云。一作郊。）路。相携南（玉台作东。）陌头。叶尽时移树。枝高乍（乐府云。一作任。）易钩。丝绳挂（乐府作提。注云。一作挂。）且脱。金笼写复（乐府作仍。文苑同。又注。一作复。）收。蚕饥日已（文苑、乐府作欲。）暮。（《类聚》作暝。）讵（乐府作谁。文苑同。又注。一作讵。）为使君留。（○玉台新咏八。《类聚》八十八。文苑英华二百八及《乐府诗集》二十八作采桑。《诗纪》八十八。）


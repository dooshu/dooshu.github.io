○甘肅邊備疏 【 甘肅邊備】

一甘肅古浪守禦千戶所城、俱在半山中牆垣低薄、不時坍塌、且山水險惡。難為保障。宜移於東北平坦之地。仍將舊城作古浪關。按月差官把守。盤詰姦細。一陝西行都司所屬衞所官員俸鈔。俱於陝西各府食塩鈔內支給。以路遠支給不時或四五年。或八九年。甚至有終身不得支者。乞將各官俸鈔。折布政司庫銀。行令按季造冊赴司領回衛所給散。每銀一兩、折粮四石。或五石。一西寧地方番夷食茶。如中國人民之於五穀。不可一日無者本朝舊有茶馬之例。後暫停止。近又舉行。然民間絕無興販而官府又督辦之人以致茶馬司見茶不滿千斤。乞勑所司通查出茶州縣山塲。定其則例。聽民採取。俱運赴西寧官庫收貯。換易番馬。給軍騎操。并與苑馬寺作種孳牧。其民間所採茶。除稅官外。餘皆許給文憑。於陝西腹裏貨賣。有私越黃河。及河洮岷邊境通番易馬者。究問如律。一河西一帶居人。別無營業。止是耕牧。豐年上納子粒之外。所餘無幾、今甘肅倉庫。收有餘剩糧價乞量借二三年之数聽臣督同管糧官。於秋成之際。委官分投。照依時值糴粮於預備倉收貯。春散秋收以備兵荒之用後有贏餘。盡數存留在邊。放作官軍月粮。一甘肅地方孤懸受敵。比年以來。三邊備禦官軍。兌換歸併。就近操守。遂將本鎮原備邊潼關衛官軍兌下缺少二千七百餘員名。累次勾補。竝無一人到邊。倘遇有警。何以為用。自今乞調還甘肅。照舊輪班操備。一兩京天下法司衙門。問擬囚犯。有例該充軍。及降調立功為民者。往往恣肆不赴配所著役到任。或於中途迯脫。或於在京潛住或逃回原任原籍。乞勑法司禁約。在京許錦衣衛五城兵馬司、在外聽廵撫等官、嚴加捕捉解赴配所窩藏縱容不首者事發一體究問

皇明經世文編卷之七十終








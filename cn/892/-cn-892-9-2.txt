仇池笔记卷下


论设醴


楚元王为穆生设醴，王戊即位，忘设。穆生遂谢病去。申公、白公独留。戊稍淫暴，二人谏不听，赭衣杂舂于市。申公愧之，归鲁。已而赵绾、王臧言于武帝，以蒲轮召，卒坐绾、臧事病免。穆生远引于未然之前，申公眷恋于既然之后。谓祸福皆天，不可避绝者，未必然也。





服松脂


松脂以镇定者为良。细布袋盛渍水中，沸汤煮之，浮水面者，罩篱掠取，投新水中。久煮不出者，弃不用。入白茯苓末，杵罗为末，每日取三钱，匕箸口中。用少熟水漱，仍如常法揩齿。更啜少熟水咽之，仍漱齿。牢牙、驻颜、乌须也。





孔北海


王巩云：“张安道说，苏子瞻比予孔北海、诸葛孔明。孔明吾岂敢望？北海或似之，然不若是之蠢也。”北海以忠义气节冠天下，其势足与曹操相轩轾，决非两立者。北海以一死捍汉，岂所谓轻于鸿毛者？何名为蠢哉！





梁贾


见《志林》三卷(1)





鸡唱


光、黄人二三月群聚讴歌，不中音律，宛转如鸡鸣耳。与宫人唱漏微相似，但极鄙野。《汉官仪》：“宫中不畜鸡，汝南出长鸣鸡，卫士候于朱雀门外，专传鸡唱。”又应劭曰：“今《鸡鸣歌》。”《晋太康地道记》曰：“后汉卫士习此曲，于阙下歌之，今《鸡唱》是也。”颜师古不考古本，妄破此说。今余所闻，岂《鸡唱》之遗音乎？今土人谓之山歌云。





晋卿墨


王晋卿造墨，用黄金、丹砂，墨成，价与金等。三衢蔡瑫自烟、煤、胶外，一物不用，特以和剂有法，甚黑而光，殆不减晋卿。胡人谓犀黑暗，象白暗。可以名墨，亦可以名茶。





徐仲车二反


徐积，字仲车。古之独行，於陵仲子不能过。然其诗文则怪而放，如玉川子，此一反也；耳聩甚，画地为字，乃始通，终日面壁坐，不与人接，而四方事无不知，此二反也。





论汉武帝


见《志林》四卷(2)





硬黄临二王书


王会稽父子书存于世者，盖一二数。唐人薛、褚之流，硬黄临仿，亦足为法。





鲁直诗


读鲁直诗，如见鲁仲连、李太白，不敢复论鄙事。虽若不入用，不无补于世也。





宝应民


见《志林》二卷(3)





佛受戒平冤


李如损之妹，既笄发病，见前世冤对日夜笞之，遂归诚佛法。梦中见佛与受戒，平遣冤者。李因蔬食不嫁。





君谟书


仆尝论蔡君谟书为本朝第一，议者多以为不然。或谓君谟书为弱，殊非知书者。若江南李主，外险而中实无有，此真所谓弱者。以李主为劲，则宜以君谟为弱。





张子野诗


张子野诗笔老妙，歌词乃余波耳。《华州西溪》云：“浮萍破处见山影，野艇归来闻草声。”和予诗云：“愁似鳏鱼知夜永，懒同蝴蝶为春忙”，若此之类，皆可追配古人。而世俗但称其古歌词。昔周昉画人物，皆入神品，世亦但知有周昉士女，可谓“未见好德如好色者”欤？





林檎诗


儿子迈幼作《林檎诗》，云：“熟颗无风时自落，半腮迎日斗鲜红。”于等辈号有思致者。又诗云：“叶随流水归何处，牛带寒鸦过晚村。”此亦可人。





凤咮研


仆好用凤咮石研，论者多异同，盖少得真者，黯然滩石乱之耳。唐彦猷以青州红丝石为甲，或云惟堪作骰盆，盖未见佳者。





李十八草书


刘十五论李十八草书，谓之鹦哥娇。意谓鹦鹉能言，不过数句，大率杂以鸟语。十八后稍进，以书问仆：“近日比旧何如？”仆答曰：“可作秦吉了矣。”





杨凝式书


唐末五代文章卑泥，字画从之。而杨凝式笔迹雄强，往往与颜、柳相上下。今世多称李建中、宋宣献。此二人书，仆所不解。宋寒而李俗，殆是浪得名耳。惟蔡君谟书，姿格既高，而学亦至，当为本朝第一。





杜甫诗


杜甫诗固无敌，然自“致远”已下句，甚村陋也。世人雷同，不复讥评，过矣！然亦不能掩其美也。





与昙秀倡和


余在广陵，送客山光寺。昙秀作诗云：“扁舟乘兴到山光，古寺临流胜气藏。惭愧南风知我意，吹将草木作天香。”余和云：“闹里清游借隙光，醉时真境发天藏。梦回拾得吹来句，十里南风草木香。”





与可拾诗


余昔对欧公诵文与可诗云：“美人却扇坐，羞落庭下花。”公曰：“世间元有此句，与可拾得耳。”





论董秦


玉川子《月蚀》诗云：“岁星主福禄，官爵奉董秦。”详味此语，当是无功而享厚禄者。秦本忠臣，天宝末，屡立战功，亦颇知义。代宗时，吐蕃犯阙，征兵，秦即日赴难。或劝择日，答曰：“君父在难，乃择日耶？”后污朱泚伪命，诛。考其终始，非无功而享禄者。不知玉川子何以有此句？





乐天烧丹


见《志林》一卷(4)





盘游饭谷董羹


江南人好作盘游饭，鲊脯脍炙无不有，埋之饭中，里谚曰：“掘得窖子。”罗浮颖老取凡饮食杂烹之，名谷董羹。诗人陆道士出一联云：“投醪谷董羹锅内，掘窖盘游饭碗中。”





参寥诗


见《志林》一卷(5)





煮猪头颂


净洗锅，浅著水，深压柴头莫教起。黄豕贱如土。富者不肯吃，贫者不解煮。有时自家打一碗，自饱自知君莫管。





䕭草诗


杜子美有《除䕭草》一篇，蜀中谓之毛䕭。毛芒可畏，触之如蜂虿。治风疹，以此草点之，一身失去。叶背紫者入药。杜诗注云：“䕭，音潜，山韭也。”





采艾


端午日，日未出时，以意求艾似人者，采之以灸，殊效。一书中见之，忘其为何书也。艾未有真似人者，于明暗间以意命之而已。万法皆妄，无一真者，此何疑也！





治内障眼


《本草》云：“熟地黄、麦门冬、车前子相杂，治内障眼有效。”屡试，信然。其法：细捣，罗蜜为丸，如桐子大。三药皆难捣罗和合，异常甘香，真奇药也。露蜂房、蛇蜕皮、乱发，各烧灰存性，取钱七，酒服，治疮口久不合。





潘谷墨


潘谷墨既精妙而价不二。一日，忽取欠墨钱券焚之，饮酒三日，发狂赴井死。人下视之，趺坐井中，尚持数珠也。





雪堂义尊


元祐中，驸马都尉王晋卿置墨十数品。杂研之，作数十字，以观色之浅深。若果佳，当捣和为一品。昔在黄州，邻近四五州送酒，合置一器，谓之“雪堂义尊”。今又为雪堂义墨耶！





颜鲁公论逸少字


颜真卿写碑，唯《东方朔画赞》最为清雄。后见逸少本，乃知鲁公字临此，虽大小相悬，而意良是。非自得于书，未易为之言也。





欧公书


欧公用尖笔作方阔字，神采秀发，膏润无穷。后人见之，如见其清粹丰颊，进趣裕如也。





荆公书


王荆公书得无法之法，然不可学，学之则无法。仆书作意为之，颇似蔡君谟；稍得意，则似杨风子；更放，则似言法华。





真人之心


道家云：“心不离田，手不离宅。”又云：“真人之心，若珠在渊；众人之心，若瓢在水。”





搬运法


扬州有武官侍其者，官于二广十余年，终不染瘴，面红腻，腰足轻快。初不服药，每日五更起坐，两足相向，热摩涌泉穴无数，以汗出为度。欧公平日不信仙佛，笑人行气。晚年云：“数年来足疮一点，痛不可忍。近有人传一法，用之三日，不觉失去。”其法：重足坐，闭目握固，缩谷道，摇飐两足，如气球状。气极即休，气平复为之，日八九度，得暇则为，乃搬运捷法也。文忠痛已即止，若不废，当有益。





勤修善果


佛言：三千大千世界犹如空华，乱起乱灭。而况我在此空华起灭之中，寄此须臾，贵贱、寿夭、得失、贤愚，所计几何！惟有勤修善果，以升神明；照遣虚妄，以诚知本性，最为著身要事也。





众狗不悦


惠州市寥落，然每日杀一羊，不敢与在官者争买，时嘱屠者买其脊骨。间亦有微肉，熟煮熟漉。若不熟，则泡水不除。随意用酒，薄点盐，炙微焦食之。终日摘剔，得微肉于牙綮间，如食蟹螯。率三五日一食，甚觉有补。子由三年堂庖所食刍豢，灭齿而不得骨，岂复知此味乎？此虽戏语，极可施用。用此法，则众狗不悦矣！





三老人问年


见《志林》二卷(6)





梦韩魏公


夜梦登合江楼，月色如银。韩魏公跨鹤来，曰：“被命同领剧曹，故来相报。他”日北归中原，当不久也。





真一酒


余在白鹤新居，邓道士忽叩门，时已三鼓，家人尽寝，月色如霜。后有伟人，衣桄榔叶，手携斗酒，丰神英发如吕洞宾。曰：“子尝真一酒乎？”就坐，三人各饮数杯，击节高歌合江楼下，海风振水，大鱼皆出。袖出一书授余，乃真一法及修养九事。其末云：“九霞仙人李靖书。”既去，恍然。





法报化三身


见《志林》二卷(7)





蒸豚诗


王中令既平蜀，饥甚，入一村寺。主僧醉甚，箕踞。公欲斩之，僧应对不惧，公奇之。公求蔬食，云：“有肉无蔬。”馈蒸猪头，甚美。公喜，问：“止能酒肉耶？尚有他技也？”僧言：“能诗。”公令赋蒸豚，立成，云：“嘴长毛短浅含膘，久向山中食药苗。蒸处已将蕉叶裹，熟时兼用杏浆浇。红鲜雅称金盘饤，熟软真堪玉箸挑。若把毡根来比并，毡根自合吃藤条。”公大喜，与紫衣师号。





儋耳地狱


见《志林》二卷(8)





五谷耗地气


吾昔有田在蕲水，仅种一斗，得稻十斛。问其故，云：“连山皆野草散木，不生五谷，地气不耗，故发如此。”是以知五谷耗地气为最甚。王莽末，天下旱蝗，黄金一斤，易粟一斗。至汉建武二年，野蚕成茧，被于山泽。至五年，渐少，而农事益修。盖土不生谷，地气无所耗，蕴蓄日久，发而为野蚕旅谷，其理甚明。凡地不生草木者，多产金锡，亦其理也。书此以为卫生之方。





论菊


菊，黄中之色，香味和正，花叶根实，皆长生药也。北方随秋早晚，大略至菊有黄华乃开。岭南冬至乃盛。地暖，百卉造化无时，而菊独后开。考其理，菊性介烈，不与百卉并盛衰，须霜降乃发，岭南尝以冬至微霜也。仙姿高洁如此，宜其通灵也。





本秀二僧


见《志林》二卷(9)





梅询非君子


见《志林》四卷





吴育不相


见《志林》四卷。并上条见《真宗仁宗之信任》内(10)





时无英雄竖子成名


见《志林》一卷(11)





永洛之役


张舜民云：“永洛之役，李舜举、李稷、徐禧皆在围中。上以手诏赐西人，云若能保全吏士，当尽复侵地。诏未至，而舜举等已死。”圣意可谓重一士而轻千里。惜此等不被其赐也，哀哉！





二李优劣


中官李舜举死于永洛，将死，以故纸半幅书曰：“臣舜举死无所恨，但愿陛下勿轻此贼。”使一健黠者间走以闻。时李稷亦将死，书纸尾曰：“臣稷千苦万屈。”上为一恸。然二人优劣贤不肖，已可见矣。





太尉足香


方李宪用事，士大夫或奴事之，穆衍、孙路至为执袍带。王中正盛时，俞充令妻执板以侑酒。彭孙本一劫盗招出，气陵公卿。韩持国至诣其第，出妓饮酒酣，慢持国。持国不敢对。然尝为李宪濯足，曰：“太尉足何香也！”宪以足踏其头，曰：“奴谄不太甚乎？”孙在许下，私捉逃军三百人役之。予时将乞许至郡斩讫乃奏，会除颍，乃止。





西征途中诗


张舜民通练西事，稍能诗，从高遵裕西征回，途中作诗曰：“灵州城下千株柳，总被官军砍作薪。他日玉关归去后，将何攀折赠行人。”“青冈峡里韦州路，十去从军九不回。白骨似山山似雪，将军莫上望乡台。”为李察所奏，贬郴州监税。舜民云：“官军围灵州不下，粮尽而返。西人城上问官军：‘汉人兀捺否？’答曰：‘兀捺。’城上皆笑。”兀捺者，惭愧也。





招高丽


见《志林》三卷(12)





《易》《书》《论语说》


孔壁、汲冢竹简科斗，皆漆书也，终于蠹坏。编钟、石鼓益坚，古人为不朽之计至矣。然其妙意所以不坠者，特以人传之耳。《易》言：“神而明之，存乎其人。”吾作《易》《书》《论语说》，亦粗备矣。呜呼！又何以多为？





太极真人


见《志林》三卷(13)





论金盐


王莽败时，省中黄金三十万斤。陈平用肆万斤间楚，董卓郿坞金亦多。其余赐三五十斤者，不可胜数。近世金以斤计，虽人主未有以百金与人者，何古多今少也？凿山披沙无虚日，金为何往哉？颇疑宝货神不可知，复归山泽。即尝闻盐亦然。峡中大宁监日有定数，若大商覆舟，则盐泉顿增。乃知寻常便液之出，不拘远近，皆归本原也。





放生池碑


湖州有《放生池碑》，载其所上肃宗表云：“一日三朝，大明天子之孝；问安视膳，不改家人之礼。”鲁公知肃宗有愧于此乎？孰谓公区区于放生哉！





三鬃马


唐李将军思训作《明皇摘瓜图》：嘉陵山水，帝乘赤骠，起三鬃，与诸王、嫔御十数骑，出飞仙岭下。初见乎六马皆若惊，而帝马见小桥不进，正作此状。不知三鬃谓何？今乃见岑参诗有《卫驾赤骠歌》曰：“赤髯胡雏金剪刀，平时剪出三鬃高。”乃知唐御马皆剪治，而三鬃其饰也。





诵《金刚经》


见《志林》二卷(14)





神清洞


曹焕游嵩山，中途遇道士盘礴石上，揖曰：“汝非苏辙之婿曹焕乎？”顾其侣曰：“何人？”曰：“老刘道士寓此，未尝与人语。”道士曰：“苏辙，欧阳永叔门人。汝以永叔为何等人？”焕曰：“文章忠义为天下第一。”道士曰：“所知者，如是而已。我，永叔同年也。此袍得之永叔，盖尝破而不补，未尝垢而洗也。近得书甚安。汝岂不知神清洞事乎？汝与我以某年某月某日同集某处，我当以某月日化于石上。”复坐，不复语。焕亦行入山。果如期化于石上。





论杜甫杜鹃诗


南都王谊伯谓杜子美诗，历五季兵火，多舛缺。且如“西川有杜鹃，东川无杜鹃。涪万无杜鹃，云安有杜鹃”，盖自题下注，断自“我昔游锦城”为首句，谊伯为误矣。子美诗备诸家体，岂可以文害词、词害意耶？原其意，类皆有感，亦《诗》之比兴、《离骚》之法。按《百物志》：杜鹃生子，寄之他巢，百鸟为饲之。胡江东所谓“杜宇昔为蜀帝王，化禽飞去旧城荒”。此鸟至微，知有尊，故子美云：“重是古帝魂。”又曰：“礼若奉至尊。”讥当时刺史，禽鸟有不若也。明皇以后，天步多棘，刺史能造次不忘君者，可数也。严武在蜀，虽横敛刻剥，实资中原，是“西川有杜鹃”耳。其废王命，擅军旅，绝贡赋，如克逊在梓州为朝廷忧，是“东川无杜鹃”耳。涪、万、云安刺史，微不可考。凡其承君者为有也，怀贰者为无也。谊伯又云：“子美不应叠用韵。”子美自我作古，叠韵何害于为诗？





釜


见《志林》卷四(15)





论淳于髡


淳于髡一斗亦醉，一石亦醉。至于州闾之间，男女杂坐，几于劝矣，何讽之有？盖有微意。以多少之无常，知饮酒之非我，观变识妄，平生之嗜，亦少衰矣。是以托于放荡之言，而能规荒主长夜之饮，世未有识其趣者。





竹雌雄


竹有雌雄，雌者多笋，故种竹当种雌。自根以上至梢一节发者为雌。物无逃于阴阳，信哉！





戒杀


余少年不杀，未能断也。近年始能不杀猪羊，惜嗜蟹。每见饷者，皆放之江中。虽在江无活理，庶几求一活。即使不活，亦愈于烹煎也。亲遭患难，不异鸡鸭之在庖厨，不忍以口腹之故，使有生之类，受无量怖苦耳。犹恨未能忘食味，食自死物可也。





广利王召


余一日醉卧，有鱼头鬼身者自海中来，云：“广利王请端明。”予披褐履草黄冠而去，亦不知身步入水中，但闻风雷声。有顷，豁然明白，真所谓水晶宫殿也。其下骊目、夜光，文犀、尺璧，南金、火齐，不可仰视；珊瑚、琥珀，不知几多也。广利佩剑冠服而出，从二青衣。余曰：“海上逐客，重烦邀命。”有顷，东华真人、南溟夫人造焉，出鲛绡丈余，命余题诗。余赋曰：“天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。三气变流光，万里风云快。灵旗摇虹纛，赤虬喷滂湃。家近玉皇楼，彤光照无界。若得明月珠，可偿逐客债。”写竟，进广利。诸仙迎看，咸称妙。独广利旁一冠簪者，谓之鳖相公，进言：“苏轼不避忌讳，祝融字犯王讳。”王大怒。余退而叹曰：“到处被相公厮坏。”





记天心正法咒


王君善书符，行天心正法，为里人疗疾驱邪。仆尝传此咒法，当以传王君。其辞曰：“汝是已死我，我是未死汝。汝若不吾祟，吾亦不汝苦。”





勃逊之


与朱勃逊之会议于颍，或言洛人善接花，岁出新枝，而菊品尤多。逊之曰：菊当以黄为正，余可鄙也。昔叔向闻鬷蔑一言得其为人，予于逊之亦云。





张平叔制词


乐天行《张平叔户部侍郎判度支制诰》云：“吾坐而决事，丞相以下，不过四五，而主计之臣在焉。”以此知唐制，主计盖坐而论事也。不知四五者悉何人？平叔议盐法，至为割剥，事见退之集。今乐天制诰亦云：“计能析秋毫，吏畏如夏日。”其人必小人也。





贺下不贺上


贺下不贺上，此天下通语。士人历官一任，得外无官谤，中无所愧于心。释肩而去，如大热远行，虽未到家，得清凉馆舍一解衣漱濯，已足乐矣。况于致仕而归，脱冠佩，访林泉，顾平生一无可恨者，其乐岂可胜言哉！余出入文忠门最久，故见其欲释位归田，可谓切矣。他人或苟以藉口，公发于至情，如饥者之念食也，顾势有未可者耳。观与仲仪书，论可退之节二，至欲以得罪、病而去。君子之欲退，其难如此，可以为进者之戒。





书李若之事


《晋·方技传》有幸灵者，父母使守稻，牛食之。灵见而不驱。牛去，乃理其残乱者。父母怒之。灵曰：“物各欲食，牛方食，奈何驱之？”父母愈怒，曰：“即如此，何用理乱者为？”灵曰：“此稻又欲得生。”此言有理，灵故有道者耶？吕猗母足得痿痺病十余年，灵疗之。去母数步坐，瞑目寂然。有顷，曰：“扶起夫人坐。”猗曰：“夫人得疾十年，岂可仓卒令起耶？”灵曰：“且试扶起。”两人夹扶而立。少顷，去夹者，遂能行。学道养气者，至足之余，能以气与人。都下道士李若之能之，谓之“布气”。吾中子迨，少羸多疾。若之相对坐，为布气，迨闻腹中如初日所照，温温也。盖若之曾遇得道异人于华岳下云。





记道人问真


道人徐问真，自言潍州人。嗜酒狂肆，能啖生葱、鲜鱼，以指为针，以土为药，治病良有验。欧阳文忠公为青州，问真来从公游。久之，乃求去。闻公致仕，复来汝南。公常馆之，使伯和父兄弟为之主。公常有足疾，状少异，医莫能喻。问真教公汲引气血，自踵至顶。公用其言，病辄已。忽一日，求去甚力。公留之，不可，曰：“我有罪。我与公卿游，我不复留。”公使人送之，果有冠铁冠丈夫，长八尺许，立道周俟之。问真出城，顾村童，使持药笥。行数里，童告之求去。问真于髻中出小瓢，如枣大，再三覆之掌中，得酒满掬者一，以饮童子，良酒也。自尔不复知其存亡，而童子径发狂，亦莫知其所终。轼过汝阴，公具言如此。其后贬黄州，而黄冈县令周孝孙暴得重膇疾。轼试以问真口诀授之，七日而愈。元祐六年十一月二日，与叔弼父、季默父夜坐，话其事，事复有甚异者，不欲尽书，然问真要为异人也。





记罗浮异苑


有官吏自罗浮都虚观游长寿，中路睹见道室数十间，有道士据槛坐，见吏不起。吏大怒，使人诘之。至，则人室皆亡矣。乃知罗浮凡圣杂处，似此等异境，平生修行人有不得见者。吏何人，乃独见之？正使一凡道士见己不起，何足怒！吏无状如此，得见此者，必前缘也。





东坡升仙


吾昔谪黄州，曾子固居忧临川，死焉。人有妄传吾与子固同日化去，且云如李长吉时事，以上帝召他。时先帝亦闻其语，以问蜀人蒲宗孟，且有叹息语。今谪海南，又有传吾得道，乘小舟入海不复返者。京师皆云，儿子书来言之。今日有从黄州来者，云：“太守何述言：吾在儋耳，一日忽失所在，独道服在耳。盖上宾也。”吾平生遭口语无数，盖生时与韩退之相似。吾命在斗间，而身宫在焉。故其诗曰：“我生之辰，月宿南斗。”且曰：“无善声以闻，无恶声以扬。”今谤吾者，或云死，或云仙。退之之言，良非虚尔。





冲退处士


章詧字隐之，本闽人，迁于成都数世矣。善属文，不仕。晚用太守王素荐，赐号冲退处士。一日，梦有人寄书召之者，云东岳道士书也。明日，与李士宁游青城，濯足水中，詧谓士宁曰：“脚踏西溪流去水。”士宁答曰：“手持东岳寄来书。”詧大惊，不知其所自来也。未几，詧果死。其子禩，亦以逸民举，仕一命乃死。士宁，蓬州人也。语默不常，或以为得道者，百岁乃死。常见余成都，曰：“子甚贵，当策举首。”已而果然。





李氏子再生说冥间事


戊寅十一月，余于儋耳闻城西民李氏处子病卒，两日复生。余与进士何旻同往见其父，问死生状。云：初昏，若有人引去。至官府，幕下有言：“此误追。”庭下一吏云：“可且寄禁。”又一吏云：“此无罪，当放还。”见狱在地窟中，隧而出入。系者皆儋人，僧居十六七。有一妪，身皆黄毛，如驴马，械而坐。处子识之，盖儋僧之室也。曰：“吾坐用檀越钱物，已三易毛矣。”又一僧，亦处子邻里，死已二年矣。其家方大祥，有人持盘飧及钱数千，云：“付某僧。”僧得钱，分数百遗门者，乃持饭入门去。系者皆争取其饭。僧饭，所食无几。又一僧至，见者擎跪作礼。僧曰：“此女可差人速送还。”送者以手擘墙壁使过，复见一河，有舟，使登之。送者以手推舟，舟跃，处子惊而寤。是僧岂所谓地藏菩萨耶？书此为世戒。





道士张易简


吾八岁入小学，以道士张易简为师。童子几百人，师独称吾与陈太初者。太初，眉山市井人子也。余稍长，学日益，遂第进士、制策。而太初乃为郡小吏。其后余谪居黄州，有眉山道士陆惟忠自蜀来，云：“太初已尸解矣。蜀人吴师道为汉州太守，太初往客焉。正岁日，见师道，求衣食钱物，且告别。持所得尽与市人贫者，反坐于戟门下，遂卒。师道使卒舁往野外焚之。卒骂曰：‘何物道士，使吾正旦舁死人。’太初微笑开目，曰：‘不复烦汝。’步自戟门，至金雁桥下，趺坐而逝。焚之，举城人见烟焰上眇眇焉有一陈道人也。”





梦南轩


元祐八年八月十一日，将朝尚早，假寐。梦归縠行宅，遍历蔬圃中。已而坐于南轩，见庄客数人方运土塞小池。土中得两芦菔根，客喜，食之。予取笔作一篇文，有数句云：“坐于南轩，对修竹数百，野鸟数千。”既觉，惘然思之。南轩，某君名之曰“来风”者也。





陈昱被冥吏误追


今年三月，有书吏陈昱者，暴死三日而苏。云：初见壁有孔，有人自孔掷一物至地，化为人，乃其亡姊也。携其手自孔中出，曰：“冥吏追汝，使我先。”见吏在旁，昏黑如夜，极望有明处，空有桥，榜曰“会明”。人皆用泥钱。桥极高，有行桥上者，姊曰：“此生天也。”昱行桥下，然犹有在下者，或为乌鹊所啄。姊曰：“此网捕者也。”又见一桥，曰“阳明”。人皆用纸钱。有吏坐曹十余人，以状及纸钱至者，吏辄刻除之，如抽贯然。已而见冥官，则陈襄述古也。问昱何故杀乳母？曰：“无之。”呼乳母至。血被面，抱婴儿，熟视昱，曰：“非此人也，乃门下吏陈周。”官遂放昱还，曰：“路远，当给竹马。”又使诸曹检己籍。曹示之，年六十九，官左班殿直。曰：“以平生不烧香，故不甚寿。”又曰：“吾辈更此一报，即不同矣。”意谓当超之。昱还，道见追陈周往。既苏，周果死。





记异


有道士讲经茅山，听者数百人。中讲，有自外入者，长大肥黑，大骂曰：“道士奴，天正热，聚众造妖何为？”道士起谢曰：“居山养徒，资用乏，不得不尔。”骂者怒少解，曰：“须钱不难，何至此作此！”乃取釜灶杵臼之类，得百余斤，以少药锻之，皆为银，乃去。后数年，道士复见此人，从一老道士，须发如雪，骑白骡。此人腰插一骡鞭，从其后。道士遥望叩头，欲从之。此人指老道士，且摇手作惊畏状，去如飞。少顷即不见。





猪母佛


眉州青神县道侧有一小佛屋，俗谓之猪母佛。云百年前，有牝猪伏于此，化为泉，有二鲤鱼在泉中，云：“盖猪龙也。”蜀人谓牝猪为母，而立佛堂其上，故以名之。泉出石上，深不及二尺，大旱不竭。而二鲤莫有见者。余一日偶见之，以告妻兄王愿。愿深疑，意余之诞也。余亦不平其见疑，因与愿祷于泉上，曰：“余若不诞者，鱼当复见。”已而二鲤复出，愿大惊，再拜谢罪而去。此地应为灵异。青神文及者，以父病求医，夜过其侧。有髽而负琴者，邀至室，及辞以父病，不可留。而其人苦留之，欲晓，乃遣去。行未数里，见道傍有劫贼所杀人，赫然未冷也。否则，及亦未免耳。泉在石佛镇南五里许，青神二十五里。





记范蜀公遗事


李方叔言：范蜀公将薨，数日须发皆变苍，郁然如画也。公平生虚心定气，数尽神往而血气不衰，故发于外耶？然范氏多四乳，固与人异。公又立德如此，其化也，必不与万物同尽，盖有不可知者也。元符四年四月五日。





记张憨子


黄州故县张憨子，行止如狂人，见人辄骂云“放火贼”。稍知书，见纸辄书郑谷《雪诗》。人使力作，终日不辞。时从人乞，予之钱，不受。冬夏一布褐，三十年不易，然近之不觉有垢秽气。其实如此。至于土人所言，则有甚异者，盖不可知也。





记女仙


予顷在都下，有传太白诗者，其略曰：“朝披梦泽云。”又云：“笠泽青茫茫。”此非世人语也。盖有见太白在肆中而得此诗者。神仙之道，真不可以意度。绍圣元年九月过广州，访崇道大师何德顺。有神仙降于其室，自言女仙也。赋诗立成，有超逸绝尘语。或以其托于箕帚，如世所谓紫姑神者。疑之，然味其言，非紫姑所能。至人有入狱鬼群鸟兽者，托于箕帚，岂足怪哉！崇道好事喜客，多与贤士大夫为游，其必有以致之也哉？





孙抃见异人


眉之彭山进士有宋筹者，与故参知政事孙抃梦得同赴举。至华阴，大雪。天未明，过华山。下有牌堠云“毛女峰”者，见一老姥坐堠下，鬓如雪而无寒色。时道上未有行者，不知其所从来，雪中亦无足迹。孙与宋相去数百步，宋先过之，亦怪其异，而莫之顾。孙独留连与语，有数百钱挂鞍，尽与之。既追及宋，道其事。宋悔，复还求之，已无所见。是岁，孙第三人及第，而宋老死无成。此事蜀人多知之者。





参寥求医


庞安常为医，不志于利，得善书古画，喜辄不自胜。九江胡道士颇得其术，与予用药，无以酬之，为作行草数纸而已。且告之曰：“此安常故事，不可废也。”参寥子病，求医于胡，自度无钱，且不善书画，求予甚急。予戏之曰：“子粲、可、皎、彻之徒，何不下转语作两首诗乎？”庞、胡二君与吾辈游，不日索我于枯鱼之肆矣。





延年术


自省事以来，闻世所谓道人有延年之术者，如赵抱一、徐登、张元梦，皆近百岁，然竟死，与常人无异。及来黄州，闻浮光有朱元经，尤异，公卿尊师之者甚众，然卒亦病。死时，中风搐搦。但实能黄白，有余药、金，皆入官。不知世果无异人耶？抑有而人不见。此等举非耶？不知古所记异人虚实，无乃与此等不大相远，而好事者缘饰之耶？





单骧孙兆


蜀人单骧者，举进士不第，顾以医闻。其术虽本于《难经》《素问》，而别出新意，往往巧发奇中，然未能十全也。仁宗皇帝不豫，诏孙兆与骧入侍，有间，赏赍不赀。已而大渐，二子皆坐诛，赖皇太后仁圣，察其非罪，坐废数年。今骧为朝官，而兆已死矣。予来黄州，邻邑人庞安常者，亦以医闻。其术大类骧，而加之以针术妙绝。然患聋，自不能愈，而愈人之疾如神。此古人所以寄论于目睫也耶？骧、安常皆不以贿谢为急，又颇博物，通古今，此所以过人也。元丰五年三月，予偶患左手肿，安常一针而愈。聊为记之。





辨五星聚东井


天上失星，崔浩乃云：“当出东井。”已而果然。所谓“亿则屡中”者耶？汉十月，五星聚东井。金、水尝附日不远，而十月，日在箕尾。此浩所以疑其妄。以余度之，十月为正，盖十月乃今之八月尔。八月而得七月节，则日犹在翼、轸间，则金、水聚于井，亦不甚远。方是时，沛公初得天下，甘、石何意谄之？浩之说，未足信也。





辟谷说


洛下有洞穴，深不可测。有人堕其中，不能出，饥甚。见龟蛇无数，每旦辄引首东望，吸初日光咽之。其人亦随其所向，效之不已。遂不复饥，身轻力强。后卒还家，不食，不知其所终。此晋武帝时事。辟谷之法以百数，此为上，妙法止于此。能服玉泉，使铅汞具体，去仙不远矣。此法甚易知易行，天下莫能知，知者莫能行。何则？虚一而静者，世无有也。元符二年，儋耳米贵，吾方有绝粮之忧，欲与过子共行此法，故书以授之。四月十九日记。





高丽


陈敦云：“胡孙作人服，折旋俯仰中度。细视之，其相侮慢也甚矣。人言‘弄胡孙’，为胡孙所弄。”此言颇有理。



* * *



(1)　见本书《东坡志林》卷三《梁贾说》。

(2)　见本书《东坡志林》卷四《武帝踞厕见卫青》。

(3)　见本书《东坡志林》卷二《记鬼》。

(4)　见本书《东坡志林》卷一《乐天烧丹》。

(5)　见本书《东坡志林》卷二《记梦参寥茶诗》。

(6)　见本书《东坡志林》卷二《三老语》。

(7)　见本书《东坡志林》卷二《读〈坛经〉》。

(8)　见本书《东坡志林》卷二《李氏子再生说冥间事》。

(9)　见本书《东坡志林》卷二《本秀非浮图之福》。

(10)　即本书《东坡志林》卷四《真宗仁宗之信任》。

(11)　见本书《东坡志林》卷一《广武叹》。

(12)　见本书《东坡志林》卷三《高丽公案》。

(13)　见本书《东坡志林》卷三《徐则不传晋王广道》。

(14)　见本书《东坡志林》卷二《诵〈金刚经〉帖》。

(15)　见本书《东坡志林》卷四《论汉高祖羹颉侯事》。






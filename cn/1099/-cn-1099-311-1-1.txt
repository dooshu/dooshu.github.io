○遵遺詔會議郊社諸典禮及祔葬祔享之制疏 【 祀典升祔】

一郊祀之禮、謹考國初建圜丘于鍾山之陽、用冬至祀天、以日月星辰太歲從祀、建方丘于鍾山之陰、用夏至祀地、以嶽鎮海瀆從祀、俱奉　仁祖淳皇帝配又築朝日壇于城東、夕月壇于城西、用春秋分行事夕月亦以星辰從祀、俱不奉配、洪武十年始定合祀之制、每歲正月擇日行于大祀殿、三十二年更奉　太祖高皇帝配、永樂十八年北京大祀殿成行禮如前儀洪熙元年、增奉　成祖文皇帝並配、嘉靖九年、始建圜丘于南郊、冬至祀天、以日月星辰風雲雷雨從祀、建方澤于北郊、夏至祀地、以嶽鎮海瀆　陵寢諸山從祀、俱奉　太祖高皇帝配、又建朝日壇于東郊、以春分祭日、無從位建夕月壇于西郊、以秋分祭月、亦以星辰從祀、俱不奉配、臣等議以為天地分祀、昉於周禮圜丘方丘之文、自漢以來、歷代分合不常、諸儒議論不一、我　太祖定鼎之初、與一時儒臣斟酌考訂、首建分祀之禮其後因感齊居陰雨、始改合祀、至我　皇考大行皇帝、仍建四郊、如洪武初年之制、葢　太祖始分而後合、　皇考改合而為分。然　皇考之更制。即　太祖之初制也。今分祀巳久、似難紛更。宜照例南北二郊于冬夏至日恭請聖駕親詣致祭。仍奉　太祖高皇帝配。其東郊以甲丙戊庚壬年、西郊以丑辰未戌年、聖駕親祭、餘歲遣官代行、其太歲仍於歲暮孟春、遣官專祭、至如天神地祇。巳從祀南北郊。其仲秋神祗壇之祀。不宜復舉。一祈穀之禮、謹考　祖宗朝、原無祈穀之禮、惟郊外籍田有先農壇、國初每歲仲春上戊日、聖駕親祭先農、遂耕籍田、永樂後惟遇　列聖登極之始、僅一舉行、其他歲遣順天府官代、嘉靖九年始以孟春上辛日行祈穀禮于大祀殿、十年以啟蟄日改行于圜丘、十八年又改行于禁內之玄極寶殿、遂為定例、而先農之禮亦不廢、臣等謹議禮稱元日祈穀于上帝、其詳亦不可考、我國家先農之祭。葢即祈穀之遺意。自　皇考俯納言官之請。肇舉此典。夫既祭先農。復云祈穀。二祀并行于仲春。不無煩數。且玄極寶殿。當禁嚴之地。而使百官陪祀。宵分出入。事體深有未安。臣等竊以為宜罷祈穀之禮。止于先農壇行事為當。恭遇　聖主登極。則親祀先農。并行耕籍禮。其餘每歲仲春、仍遣順天府官代行、庶合　祖宗舊典、一大享之禮、謹考祖宗朝、原無大享之禮、嘉靖十七年、我　皇考舉明堂大典、以季秋享　上帝、奉　睿宗獻皇帝配、尋乃撤大祀殿、改建大享殿然每歲惟于禁內之玄極寶殿遣官行禮以為常、亦未嘗於郊壇親祭也。臣等謹議明堂大享。雖稱古制。而制度之詳。亦不可考見。　皇考肇舉此祀。此一時□以義起不可為常制無　追崇　睿宗以昭嚴父配天之孝但自　皇考視　睿宗。則　睿宗為嚴父。自　皇上視　睿宗則　睿宗為皇祖。若以今日仍奉　睿宗配帝似于周人宗祀文王于明堂之義不甚相協恐非所以妥　睿宗之靈。而安　皇考之心也。故臣等以為大享之禮可罷。一社稷之禮、謹考國初建太社大稷、異壇同壝、以勾龍后稷配、洪武十年、改建同壇同壝、罷勾龍后稷、配以　仁祖、三十一年更奉　太祖配、永樂中北京壇成、位置如故、洪熙間又奉　成祖配、嘉靖九年遵復初制、以勾龍后稷配、十年復于西苑隙地墾田樹穀、建帝社帝稷二壇、每歲以仲春秋上戊次日行祈報禮、臣等謹議天子社以祭五土之祗。稷以祭五穀之神。名曰太社太稷。而帝社稷之名。則自古及　祖宗朝皆無之。豈本於所謂王社耶國初太社稷之建、悉遵古禮。而　皇考仍以勾龍后稷配。實合　太祖初制無容別議。至于帝社稷之祭。不無嫌于煩數。臣等竊以為止宜照舊奉太社太稷之祭。其帝社帝稷宜罷勿舉。一　陵葬廟祔之禮、謹考我國家自　宣宗以前、　陵寢合葬、皆止一后、至　??谷陵則二后同祔葬、　茂陵則三后同祔葬、若　太廟祔享。則惟一帝一后。又后惟元配。始得升祔。恭惟　孝潔皇后為皇考大行皇帝元配、禮應合葬　永陵、祔享　□廟先年神主回京時、本部曾請祔享、以其時未有本室暫祔奉慈殿側以俟。　孝烈皇后雖曾正位中宮。然非元配。先年升祔時以□處祧廟議論甚多今先巳祔廟。又奉　孝潔皇后同祔。則二后並配。非　祖宗舊制。若因　孝烈皇后先祔。而遂使孝潔皇后不得升祔。則舍元配而祔繼配亦非　祖宗舊制。况　孝潔皇后宜祔之禮　皇考先年巳有欽依。近日復有遺命。臣等竊以為　皇考大行皇帝升祔太廟之時。宜請　孝潔皇后祔享。而移奉　孝烈皇后於別所。仍于　大行皇帝發引之先遷奉　孝潔皇后梓宮于　永陵。與　聖母梓宮同日祔葬。孝烈皇后既巳祔葬。似當以次列祔。其　孝潔皇后孝烈皇后尊謚。乞敕臣等撰擬議文奏進薦上冊寶。庶幾名分正而典禮全矣。


○題為督撫大臣玩寇殃民懇乞究治事疏 【 論劾督撫】

時論皆以經本有功趙授意于胡而劾之

嘉靖三十四年五月十七日、據金山等處地方、備倭浙江都指揮僉事劉恩至報、據鄉兵百長吳遷等、報十六日前去漴缺一帶哨探見柘林賊船二三百隻出海開行、隨獲被擄迯回楊淮陳第六余氏、各執稱倭賊于本日早見大西風、一齊歡呼、搬包下船、百餘隻、即開長行、有一百餘隻、亦駕出活水、新到并無包倭賊、約有萬餘計、稱畧待傷者平復、齊赴杭州搶掠、又據統領兵船恊哨乍浦等處指揮張谷李希賢周易等、報十七日賊船出海、職等即會齊福船各兵、向賊追赶、敢戰百餘合、賊船被傷過半、戳死傷溺者不計其數、攻毀倭船四隻、其餘賊船俱往下八山深水洋去訖、二十日、據把總指揮丁僅守禦乍浦二所、指揮姚泓等、并嘉興府平湖縣各報金山流來倭賊一蹤、約有數千、午時齊至乍浦城外、西海口潮退、被賊燒燬閣淺兵船數多、將兵追散、仍攻本所西南二門官兵亂用矢石銃砲打傷數賊、未時退西、二十一日、據海塩縣報乍浦流來倭賊數千、迤至本縣八團地方、離縣不彀十里、二十二日、又據該縣報前賊俱至城下、勢甚危急、等因、各報到臣、卷查先該臣題為懇乞　聖明申?督撫諸臣乘勝搗巢永除海患事、內節該臣題稱柘林賊巢、尚遺黨類、今欲乘此破竹之勢、大收掃穴之功、務期殄滅俾無遺類庶遠夷知警、禍根可除而地方永保無虞矣、若當事諸臣、狃於一勝而有驕心。苦於百戰而萌怠意。則是飬虎遺患不忠之甚者也。除具題外、臣又面語總督都御史張經、謂出刼之賊、皆係梟勍、今既悉被擒斬、巢賊聞之、必皆破膽、因其恐懼而攻之勢當必剋、乘此兵威以剿零賊、如摧枯拉朽耳、但永保二司兵相為倚附、不可分營、令其暫屯乍浦、休養二三日、修整器具、由金山海塘而進、其瓦氏兵久住金山、向無寸功、其心巳灰宜調至閔行黃浦與遊擊鄒繼芳兵合為一營使之志氣一新。勉圖報効。乍浦金山水兵、皆治戰艦、整火器以待約定進兵日期、狼兵攻其東、苗兵攻其西、海洋兵船、截其遁歸之路、如此則賊雖未能盡行擒滅、巢穴决可蕩平、且使餘賊之在海島者、亦將聞風遠遁、不敢復來、否則相持日久、彼知虗實新賊若至、勢難敵矣、時工部侍郎趙文華等、皆在坐、僉以臣言為是、張經時亦樂從、二宣慰及瓦氏聞之、亦皆踴躍奮勵、咸願一戰、立奇勳、不意本官、復聽細人之言、甫至次日、即變其說、然猶未甚矛盾也、及賊計令數百小醜、潛渡黃浦、徑趨蘇州、聲言欲犯南京、此正其詭計姦謀、欲牽制我大兵、而阻撓搗巢之舉、直隸當事諸臣、以土兵萬餘、不能堵截、危言險語、以挾張經、張經不能主持、遂分永順兵以捄蘇州、至使二枝之兵、東奔西走、日夜不息、舉皆疲困、遂俱敗衄賊知墮其計中、撫掌歡呼、開船出巢、然原船尚少、不能過洋、偶有新賊萬餘方到、賊遂留下被傷零賊、為新賊之嚮導、買舟長往、水兵把總周易等、截於海上、止擒斬倭賊六十九名顆、餘俱滿載而歸、其新賊即日登岸、攻圍乍浦、直趨海塩、聲犯杭城我之精兵猛將、盡在蘇州莫能阻截、而杭城之兵、又多脆弱、若賊徑攻北關、則百萬生靈、盡為魚肉矣、臣日夜憂惶、差人請兵、不絕於道、至今尚未見發不知張經之見、果何謂也、參照總督南直隸浙江福建等處軍務都察院右都御史兼兵部右侍郎張經、素負才名、近覺乖謬、心惑於利害之私、而漫無定主、志驕於戰勝之後、而不聽善言、機昧持衡、識迷當局、致使餘燼復然、前功盡棄、此一臣者、葢功之首而罪之魁者也、再照提督軍務兼廵撫浙江并福興泉漳地方都察院右僉都御史李天寵、性多狐疑、才乏揮霍、鼓舞無術、而將士乖離、智力俱窮、而戎務廢弛乍浦為浙西之門戶、而守備久疏杭城寔藩省之重地、而經畧未聞、臣雖屢言而不從眾皆叢怨而罔惜訑訑拒人、悻悻自好、此一臣者、誠為力小任重、所當調處者也、如蒙　皇上?、下吏兵二部、查果臣言不妄、乞將張經嚴加戒治、李天寵量才調處、則東南不勝幸甚、

皇明經世文編卷之二百六十六終








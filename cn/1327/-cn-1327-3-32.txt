厉鬼吞人案


“始作俑者，其无后乎！”后人据朱注，谓刍灵木偶之属。不知非也。人死出殡时，前导作方弼、方相像，谓之开路神。南方以纸为之，齐鲁间则饰生人作此。至今犹有此风，业此者即谓之“作俑”，盖亦贱役之一云。

即墨秦魁，居临河，读书未就，而家贫甚。顾美丰姿，多技巧。既无生计，遂业作俑。既而丧其偶，惟一母存，困益甚。其邻屈生自明，家小康，时周恤之。秦感甚，兄事之。屈妻刁，秦呼以嫂。久之成至交，休戚相关，有如骨肉矣。

屈无族党，惟一姊，曰屈大姑，慧而贤，嫁生三子而寡。夫族贫无立锥，屈或时有馈赠，辄不受曰：“吾十指犹足自谋，尚无需此也。”觉刁氏轻其贫，恒数年不归。惟屈时往存问。尝谓屈曰：“吾观刁之为人，柔婉中藏权术，武则天之流亚也，弟其慎之。”屈宿知其不协，以为姊之为是言，亦流俗报不睦者之见耳，阳应之。爱其次甥，自顾三十无子，拟抚为嗣，商于刁。刁阳喜而心恶之。一日屈省姊，醉归渴甚，呼茶，茶适罄，促刁烹。刁出怨言。屈怒曰：“呼！无异乎姊之谓汝似武则天也！”刁默然。逾半月，屈有耕牛毙于陇；亡何，所畜驴又毙枥下。屈殊闷损。

先是有柳仙者，操子平麻衣之术，言人祸福，辄多幸中，以是得仙名。恒往来村中，是日又至。刁语屈曰：“吾家运蹇塞，虽牲畜罹灾，无预人事，然于吾实有损焉。柳仙至，盍往卜之？”屈诺而往。柳望见之曰：“君色晦且涩，得毋损财乎？”曰：“然。”以实告。柳审视数四曰：“牛驴区区，无预于数，恐更有甚于此者耳。”使袒而察其背，复扪其腹，又使跣而视其足。既而又叩其生辰。推算良久，太息不已。屈亟问之，曰：“言之无益，更何必言？”固请，乃曰：“察君之貌，君子也，惜仅余三日寿命矣。世间又亡一长者，可胜既哉！”屈叩其所以然。曰：“额无生骨，鼻无梁柱，目无守睛，足无天根，背无三甲，腹无三壬，不寿之征，君有其六。又以生辰干支推之，三日后刑冲克犯交至，生气绝矣。君急归部署后事，或可免临时失措，他非所知也。”

屈嗒然归，僵卧不语。刁问之，曰：“悲哉！三日后，吾与汝诀矣。”刁愕然曰：“何谓也？”以柳言告。刁大戚，挥涕曰：“使术者之言验，妾义不独生，当从君地下耳。”言已呜咽几绝。屈怜之，且从而慰藉焉，曰：“术士之言，乌可尽信，吾健饭无恙，何足以死我？殆妄言耳。”刁泣良久，忽敛哭止泪而言曰：“妾闻仙道之流，能知人生死者，辄能生死人。柳仙或其类，盍速往求之？迟恐他适矣。”屈卧不应。刁拽之起，言之再三，继之以泣。屈姑从之。柳曰：“去而复返，得无疑我言乎？”曰：“否。窃闻术能知人生死者，其术亦能生死人。敢以重劳先生，苟能起余于白骨之中，则所以报酬者惟先生命。”柳曰：“此数也，乌可逃？敬君长者，姑妄为之。君数不死于疾，而死于鬼。至期于晡时，得胆壮有力者四人，围君痛饮，轰然笑语，故为豪气，鬼即不敢近，过酉晷，即无恙矣。”屈归，刁犹嘤嘤啜泣，泪盈襟袂也。屈解之曰：“柳仙许我矣，卿泣胡为？”以术告，刁喜。为计里中之强有力者，得四人。

至日，具盛馔于别院，邀四人围屈豪饮。刁自即家治具，而使秦魁往来传送焉。既达黄昏，仅得半醉。瓶罄已久，而秦不至。屈隔墙呼之，刁应曰：“秦家叔叔以腹痛，故归已久矣。”屈不及待，自携壶取酒，久之又不至。四人躁不及待，将告辞，忽闻刁号呼曰：“客速来！客速来！吾夫休矣！鬼！鬼！”众大骇，蜂拥至。则阶庭间鲜血狼藉，刁则颤立动摇，襟袖悉索。问鬼何在，曰：“夫自外至，蓝面厉鬼随之入，猝扭其颈，而啮其耳。继张巨口，捧而吞之。妾第见头之入咽也，已惊绝。今始苏，则人鬼皆无，不知其处矣。”众急出四望。时四月初旬，新月微明，似见一物，隐约北行。共逐之，物绝尘而奔，众追益力。将及河，物卓立堤上，衣黑衣，赤发覆其首，茸茸及肩。忽回首南望，面色如靛，目深不见睛，牙獠唇外，赤髯如戟绕其颊。众鼓勇，走将近，物翻落河，淜然有声，震撼渚。众迫河旁窥探，第见宿鹭惊飞，浪花乱滚而已。沿堤巡视，东西行各半里许，杳无所见。宿酲亦醒，相约遂归。村柝已报子，刁犹倚门而泣也。

众告以所见，刁战栗而言曰：“妾甚恐，敢烦寄声秦家老夫人，为我作一夜之伴，感且不朽。”众如秦家，叩门，见纸窗间灯火犹明，呻吟之声自室中出。门启众入，则秦魁方偃卧而呻，秦母为之按腹也。秦见众辄问：“宴散乎？屈兄无恙否？余窃以为术士之讆言也，无论健饭无恙之人，无有死理，亦乌有聚众轰饮，而可以却鬼者哉。”众曰：“君尚未知耶？”语之故。言未竟，秦惊跃，一号将绝，母抚而呼之始苏。骤起坐曰：“屈兄何如人，而惨罹此祸，世竟有此怪事哉！”言已泣数行下，历述与屈契合之情，与恤己之德，嗟叹惋惜，不胜痛悼。众乃致刁氏意。秦即促母往，且乞众为伴送。至则刁犹俟于巷也。揖母入，始扃户。

明日，刁使人邀众及保正至，哭拜曰：“未亡人构此横祸，心碎肠裂矣！夫命当何处索也？愿君子为我筹之。”保正令以四人作证，呈于官。时宁波周证山先生为即墨令，夙著循声。得状，急集讯。刁及四人各对如前言，保正亦无异词。往验其家，血迹犹新。传讯四邻，如出一口。勘河干鬼所投处，水流湍急。以绳约之，深四丈余也。竭川无术，怅望而已。以事涉神怪，无由理测，姑各遣归，候徐察究。

屈姊大姑，察其弟之冤也，具状诉之，格于隶役不得入。乃抱状哭于门，声嘶目肿，屡日不辍。先生闻之，取阅其状，有“世上有杀夫之妻，古来无吞人之鬼。严鞫刁氏，庶洗奇冤”之语。先生温语抚慰，令归静候，允为昭雪；且怜其贫，赐以千钱。顿首谢曰：“所以呼天吁雪者，以弟死不明，求所以白其冤耳，岂因以为利耶？以此而受赏，弟死之谓何矣？”先生拊案曰：“是巾帼之义士也！”感其诚，堂讯数四，卒无端倪，案终搁。大姑忿然曰：“懦夫不足预吾事！刁欲生，须吾死耳。”即拟上控，会疟作，困甚不克行。及愈，已严冬，雨雪载途，孺子无所托，资斧尤艰，痛心疾首，付之浩叹而已。

次年春，周令以他案罢去。新令尹为磁州康公霖生。公年甫三十余，若不更事者。治事月余，微独判决听于吏胥；即进退举止，皆由左右扶掖。隶役辈咸傀儡视之。一月后，忽谓众曰：“吾接印日，干支大不利。明当与尔等更始。”及明，大设庭燎，拜印升座，摘发吏胥奸状，痛予杖责，莫不慑伏。取一月来之判决尽反之，视案牍若观火，裁断如流，受判者惊为神。阅此案及大姑所诉状，曰：“此案胡久悬耶？夙闻周公有循声，于此案胡为而智出女子下也？”即为传讯，详问颠末已，复诘四人曰：“鬼之大，可倍几人？”曰：“大亦犹人，状可怖耳。”问：“投水时作何状？”曰：“吾等未及河干，不睹其状，惟闻落水声淜然而已。”问：“饮于隔院，遂无传送酒馔者乎？”曰：“是屈之挚友秦魁司之，即彼之西邻也。”问：“秦执何业？”曰：“作俑。”公颔首默然良久，问刁曰：“鬼啖尔夫，秦魁见乎？”曰：“尔时秦以腹病归久矣。”公笑曰：“尔谓鬼果入水乎？鬼仍当窟于尔宅，吾当为尔发之。”即传命拘秦魁。莅屈氏前后勘视，见屋后有小园，积薪于一隅。公命去其薪，遍掘薪下土，觉墙下土活于他处。公曰：“得鬼窟矣。”深锄之，未几而败衣见。揭其衣，则俨然僵卧者屈自明也。尸未尽腐，洗而验之，心下刀痕犹可按也。公顾刁氏曰：“汝识之否？”刁面色灰死，顿首乞为丈夫伸冤。公曰：“汝前后供词凿凿，谓鬼之先啮其耳也，而两耳完好如故；鬼未剜其心，心下刀搠之迹，又何自来耶？”刁叩头不复作一语。公顾刁指秦曰：“杀人者汝二人也。”秦犹诡辩。公命搜其家，得凶刀，验与伤痕吻合，一讯遂服。

初，刁私于秦，既六年矣，事秘无知者。忽屈谓其似武则天，刁自疑事泄，大惧。且屈欲以甥为子，益非所愿。窃谓秦曰：“吾欲畀尔三十余亩之腴田，二十六岁之美妻，尔欲之乎？”秦曰：“固所愿也，特无畀之者耳。”曰：“苟能杀自明，妾与田，舍尔其谁归？”秦大喜。故合计贿柳仙，然后投毒牛驴，而遣之使卜也。必招众饮者，用作证也。必哀众为招秦媪者，使亲见秦病，证尤确也。鬼则秦饰为之，仍作俑之故智也。其投河不出者，秦善泅，且居临河，水中从间道归也。

既伏罪，即置于法。公又遣役致屈大姑。役至，则屈大姑方欲行也。公下车日，大姑即拟奔诉，疟复作，不得行。病愈，正欲赴诉，方出门而役至，得其故，大喜。趋案谢，叩头无算。公敬礼之。为判其次子嗣屈，以承外祖之宗祧，副自明之素志，且使大姑得持其家务也。更行牒捕柳仙，惜已不知所往矣。

或问公：“此案难测，何破之神也？”曰：“智哉屈氏！‘世有杀夫之妻，古无吞人之鬼。’而语尽之矣。特前任周公一时忽略耳。鬼不吞人，固矣。且能吞人者，其物必百倍于人身而后可；今曰鬼之巨亦犹人，其非为鬼吞亦明矣。非鬼吞而亡其尸，其为杀而埋之也明甚。且鬼之为物，有影无形，举动无声；而谓入水淜然。固知为人所饰者也，第不知谁实为之者。及供秦魁业作俑，则知魁即鬼矣。惟水不出，莫得其故，孰意其又善泅哉。”

案既结，远近颂神君焉。

甲辰游山左，暇时辄与二三老人曝背檐下，琐琐谈故事，莫不详且尽。因取日记簿，随所闻而记之，此其一也。及返沪，屡思编次之为一小册，饥来驱人，日晷易尽，未暇及也。前数月，偶见某家小说中载一事，与此相仿佛，而曲折中益为怪诞，此盖小说家借以动人之通例，本无足辩。惟以循吏明察所得之案，而托之于侦探，似嫌失实，因记之以存其真云尔。






◎杨宗潮

同安诸生杨宗潮，为人诚笃可风，尤倦倦诱进后辈。一时游庠食饩者，多出其门。同里有曾姓名德基者，家极富，而性嗜学。杨一见，物色之，遂招入馆中受业，资以衣食。俾得肆力文章。由是学业日进，遂入南靖邑庠，旋登道光乙酉拔萃科。迨廷试考授儒学。皆谓杨公相士有识云。晚年上郡渡江时，有某溺水，杨疾呼曰："若救得此人，谢银四元。"众争救之，某得不死。一日病笃，时年六旬矣，梦人冥，遇一判官，谓杨曰："汝寿数应尽，幸有阴德可救。"即以册子付阅，见己名下朱书云：曾救一人，增寿一纪。阅完，被判官一推而寤。病渐瘥，后果如数善终。


56　孫權論文王郊祀　孫權識見高於群臣


江表傳：「群臣以孫權未郊祀，奏議曰：『周文、武郊酆、鄗，非必中土。』權曰：『文王未爲天子，立郊于酆，見何經典？』復奏曰：『漢郊祀志匡衡奏言：文王郊于酆。』權曰：『文王德性謙讓，處諸侯之位，明未郊也。俗儒臆説，非典籍正義，不可用。』」見孫權傳注。權之識見高於群臣矣，漢儒不及也。

【集證】唐志「雜史類」：「虞溥江表傳三卷。」

【元圻案】通典四十二禮二注：「孫權初稱尊號於武昌，祭南郊，告天，用玄牡。後自以居非土中，不脩設。末年南郊，追上父堅尊號爲吴始祖，以配天。」案：陸機辨亡論謂權「遂躋天位，鼎峙而立。告類上帝，拱揖群后」。孫權本傳：「太元元年，權祭南郊還，寢疾。」通典之説，爲得其實。






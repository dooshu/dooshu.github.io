茅副使坤七首

【南山行为梅林司马赋四首】

行行入南山，蘼芜日以深。

不见津亭吏，但闻鼪鼯音。

夕阳犹在树，谷风起中林。

下有种豆歌，欷歔伤我心。

我心空自摧，太息今与古。

上山多饥鸢，下山多猛虎。

道路寂无人，日暮楚三户。

停车一以悲，深林有巢父。

巢父无名子，相对语瓜田。

夜闻李都尉，醉猎南山前。

射杀白额虎，飞鸟落青天。

归来感往事，叱诧黄金鞭。

金鞭勿复挥，古来事如此。

仲连破聊城，辞爵归田里。

子房定汉室，言从赤松子。

何如酌金罍，酒酣犹热耳。

【夜泊钱塘】

江行日已暮，何处可维舟。

树里孤灯雨，风前一雁秋。

离心迸落叶，乡梦入寒流。

酒市那从问，微吟寄短愁。

【登丛台】

一眺丛台上，孤城秋暮时。

绮罗言已寂，芳草暗含滋。

泣露蒐移堞，衔花雀隐枝。

忽闻雍里曲，并落照眉池。

【首春次安肃】

山城喧社鼓，游冶属芳晨。

陌上探丸骑，林中射雉人。

年光浮绮吹，日气抱红尘。

马首多春色，还怜旅鬓新。


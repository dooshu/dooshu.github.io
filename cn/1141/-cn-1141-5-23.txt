诸贤重会白鹭洲三日（时讲学言及孝弟，有闻之流涕者。）

邹鲁微言远，东南坠绪传。
不徒怜契阔，复此共周旋。
修渚横江出，高楼切汉悬。
衣冠空郡国，耆旧俨神仙。
辨难毫芒析，昭融同异捐。
道存言简易，心动泪潺湲。
阛阓群瞻听，阶庭竞接联。
清欢歌雅什，列坐叠长筵。
积雪山城白，留宾地主贤（时萧孟昉一人供馔，费百馀金。）。
百年虚荏苒，千里重缠绵。
诗说惭匡鼎，经传想服虔。
他时魂梦绕，应傍水云边。



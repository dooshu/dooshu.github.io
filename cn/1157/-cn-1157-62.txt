●卷六十二　职官考十六

○制置使

唐宣宗大中五年，以白敏中充招讨党项行营都统、制置等使，制置使之名始此。

宋朝不常置，掌经画边鄙军旅之事。政和中，熙、秦用兵，以内侍童贯为之。宣和末，姚古为京畿辅郡兵马制置使。靖康初，种师道为河东路制置使，钱盖为陕西五路制置使。建炎元年，有招捉盗贼制置使，自王渊始。三年，有行在五军制置使，自刘光世始。又诸路皆有副使，自江浙陈彦文、程千秋始。六月，浙西安抚使康允之带本路制置使，安抚带制置自此始也（四年罢）。有沿江都制置使（管江南东路，知建康府）。绍兴二年，有沿海制置使（系建康、两浙东路）。三年，有安抚制置使（大使之名，自江南西路大使赵鼎始）。六年，始铸印，以某路制置司为名，从浙西、淮东制置使梁汝嘉所请也。其後尽省，惟四川、沿海有焉（四川系成都府，沿海明州）。开禧用兵，起丘宗卿守金陵，留钥、宗卿尝以签枢督视军马，於是赵淳已为江淮制置，命宗卿为江、淮制置大使。已而罢四川宣抚，又以安子文为制置大使，朝议以子文恩数视执政，特加"大"字。属官有参谋、参议、主管机宜、书写文字各一员，幹办公事三员，准备将领、差遣、差使各五员，馀随时势轻重而增损焉。

○经略使

唐贞观二年，边州别置经略使，此盖使名之起。节度兼度支、营田、招讨、经略使，则有副使、判官各一人。仪凤二年，以黑齿常之为河源军经略大使。永淳元年，娄师德为河源军经略副使。至德三年，贺兰进明除岭南五府经略兼节度使。建中元年，除元琇节度，始不合五府经略。

宋朝不常置。咸平五年，始以右仆射张齐贤为邠宁环庆泾原路经略使、判汾州，诸路军马并受节度，又以邓州观察使钱若水为并代经略使、判并州，自後不除人。宝元中，夏人入寇，始命陕西沿边大将皆兼经略。皇祐间，侬智高扰边，诏知广、桂州并带经略安抚使。自後，西南二边常带经略，所以重帅权而服羌夷也。其经略、安抚，各以直秘閤以上充。掌一路兵民之事；皆帅其属而听其狱讼，颁其禁令，定其赏罚，稽其钱榖、甲械出纳之名籍而行以法。若事难专决，则具可否禀奏；即千机速、边防及士卒抵罪，则听以便宜裁断。帅臣任河东、陕西、岭南路，职任绥御戎夷，则为经略安抚使。南渡之初，依旧制，广南东路带主管经略安抚使公事，西路带经略安抚使。绍兴五年，令襄阳守臣、湖北帅带经略安抚使（中书门下省言："湖北帅司已移还荆南，旧治与襄阳府事体颇同。"诏王庶许依襄阳例，带经略安抚）。後罢，而二广如故。

○发运使

宋太平兴国二年，置江、淮水陆发运於京师。端拱元年罢，以其事分隶排岸司。至道元年，始命洛苑副使杨允恭、西京作坊使副李延遂及太子中允王子舆为江淮南、两浙发运使兼知制茶盐事，就淮南置局，三年省。咸平二年，盐铁判官王子舆复为制置淮南茶盐，是年令兼制置矾税，仍领荆湖路。三年，以子舆充淮南转运使；四年，又加都大发运事，兼以淮南转运使领其务而无使名。景德二年复置一人，後亦有二人。副使以诸司副使充。景德二年，置都监。天禧二年，官崇者或为副使，秩轻者为都监，副使、都监不常备。景祐元年罢，宝元元年复。庆历七年，上命发运副使，更不置正使。置司真州，岁漕江、湖粟六百万斛以赡中都；渡江後，江湖寇盗多，发运司第职籴买而已。绍兴二年罢，以其钱帛赴行在。八年，起居舍人句龙如渊言户部非生财之道，请置诸路水陆度支转运等使，置司苏、杭。户部侍郎李弥逊请复置发运使，别给籴本钱数百万缗，广行储积。徽猷阁待制程迈为江、湖、荆、浙、闽、广经制发运使，专掌籴事。九年，废发运司。乾道六年，虞丞相当国，奏复发运司，以户部侍郎史正志为江、浙、荆、湖、淮、广、福建等路都大发运使。朝论不以为宜，汪圣锡黄通老二尚书言之尤力，执政不听。其年十二月，正志以奏课诞谩，遂废司焉。後复置，以平江府守臣兼，专领籴运之事，以饷淮军。

○总领

总领财赋，古无其官。宋靖康末，高宗以大元帅驻军济州，命随军转运使梁扬祖总领措置财用，然未以官名也。南渡初，尝命朝臣总领都督府、宣抚司财赋。建炎末，张浚用赵开总领四川财赋，始置所系衔，总领官自此始。绍兴三年，差户部侍郎姚舜明往建康总领应干都督府钱物粮斛。六年，都督诸路军马张浚言："三宣抚司钱粮，漕司互相占吝，因至阙乏。乞於户部长贰内差一员来镇江府置司，专一总领。"诏差户部侍郎刘宁止。七年，令户部郎官霍蠡前往岳州置局，专一总领岳飞军钱粮。其後大军在江上，间遣版曹或太府、司农卿少调其钱粮，皆暂以总领为名，而四川改置都转运司，故总领又废。绍兴十一年，诸将既罢兵，乃收诸帅之兵以为御前军，屯驻诸处，皆置总领，以朝臣为之，仍带专一报发御前军马文字，盖又使之与闻军政，不独职馈饷而已，叙位在转运副使之上。镇江诸军钱粮，淮东总领掌之。建康、池州诸军钱粮，淮西总领掌之。鄂州、荆南、江南诸军钱粮，湖广总领掌之。兴元、兴州、金州诸军钱粮，四川总领掌之。初以胡纺为司农少卿总领淮东军马钱粮，吴彦璋为太府少卿总领淮西、江东军马钱粮，曾造为太府卿总领湖广江西京西路财赋、湖北京西军马钱粮，诸军不听节制。十六年，四川总司以总领四川宣抚司钱粮所为名。十八年，诏罢宣抚司，始改为四川总领。孝宗乾道六年，诏淮东总领并归淮西总领所（中书门下省言："勘会淮东总领所废并司名合行并司诏，以总领两淮、浙西、江东财赋军马钱粮所为名，仍铸印，缴纳两司元印。"）。七年，复置淮东总领。官属有幹办公事、准备差遣。四川有主管文字二员。淮东西有分差粮料院、审计司（审计司，通判兼）、榷货务都茶场、御前封椿甲仗库、大军仓、大军库、赡军酒库、市易抵当司、惠民药局。湖广有给纳场、分差粮料院。四川有拨发船运官、赎药库、籴买场，馀并同两淮。

○都大提举茶马

宋熙宁七年，始三司盐铁判官李杞、三司句当公事蒲宗闵经画川、蜀买茶，充秦凤、熙河路博马，就除提举成都府路买茶公事。杞於秦川、宗闵於成都置司，後改名都大提举茶马事。熙宁七年，差李杞、蒲宗闵成都府买茶、熙河路博马，并令杞等提举，置都大提举及主管、同主管，各因其资品高下除授云。元丰四年，群牧判官郭茂恂又言："茶司既不兼买马，遂立法以害马政，恐误国事，乞并茶场、买马为一司。"从之。盖茶马司始合於此时也（旧制，於源、渭、德顺三郡市蕃马。熙宁七年，初复熙、河，经略使王韶言："西人颇以善马至边，其所当唯乏茶，与之为市，请趣茶马办之。"乃命三司句当公事李杞运蜀茶至熙、河，置买马场六，而源、渭、德顺更不买马，於是杞言："卖茶、市马，一事也。乞同提举买马。"杞遂兼马政，然合分不常。至元丰四年，群牧判官、提举买马郭茂恂又言："茶司既不兼买马，遂立法以害马政，乞并为一司。"从之）。掌收摘山之利，以佐邦用。凡市马於蕃夷，以茶易之。大观以来，茶马之政废，川茶不以博马，唯市珠玉，故马政废缺（建炎四年，张浚奏大石进奉珠玉，高宗俞曰云云）。绍兴四年，从关师古之请，以乏战马，始令四川宣抚司支茶博马。五年，密院言已於永康军、威茂州置场。七年，宰臣赵鼎言："得旨复置茶马官，旧有主管茶马、同提举茶马、都大提举茶马凡三等。"上曰："考其资历命之。"乾道元年，川、秦两司马额共九千馀匹（茶马陈弥作言："本司买马，川、秦两司，文、黎、珍、叙、南平、长宁军、本州军年额川马五千馀匹，系应副江上诸军。阶州之峰帖、陕西和州之宕昌两处，年额共西马四千馀匹，系轮年应副三衙。"）。川、秦两司者，祖宗旧制，至今不废（四年，四川宣抚使虞允文奏："照得祖宗朝都大茶马官於秦州、成都各置司，居治各半府，排发马月分居秦司，讫事即归川司，措置发茶并买马物帛之类。今欲依旧制，於凤州河池县置秦司，既近宕昌，买马之弊可以稽察。"从之）。川、秦马旧二万匹，乾道川、秦买马之额，岁为万有一千九百匹有奇，川司六千，秦司五千九百。益、梓、利三路漕司岁应副博马绸绢十万四千匹，成都、利州路十一州产茶二千一百二万斤，茶马司所收大较若此。其後文州改隶秦司，而川司增珍州之额，共为四千八百九十六，秦司六千一百二十，合两司为万有一千十有六匹，此庆元之额也。嘉泰末，川司五场又增为五千一百九十六匹，秦司三场增为七千七百九十八匹，合两司为万有二千九百九十四匹。然累岁所市，多不及额焉。

○都大坑冶

唐开元二十五年，监察御史罗文信充诸道铸钱使。天宝三载，杨眘矜除御史中丞，充铸钱使。六载，度支郎中杨钊充诸道铸钱使。永泰元年，刘晏充东都、惟南、浙江东西、湖南、山南东道铸钱使，第五琦充京畿、关内、河东、剑南、山南西道铸钱使。诸铸钱监监，所在州府都督、刺史为之；副监一人，上佐判之。

宋朝自开宝平吴之後，因其旧，置钱监於鄱阳，既而江、淮、荆、浙、闽、广之地皆有监，系发运使兼提点。咸平三年，以冯亮为江南转运副使，兼都大提点江南、福建路铸钱事，内供奉官白承睿同提点铸钱事。至景祐二年，始置江、浙、川、广、福建等路都大提点坑冶铸钱一员，以魏兼为之，与提点刑狱序官（按《四朝传》，荣宗范知铅山县，有诏罢民采铜，皆散为盗，宗范一切始如故，真宗嘉异，擢提点江、浙诸路银铜坑冶。与此不同，当考）。元丰二年，三司言江、浙等路提点坑冶铸钱官一员，通领九路，水陆巡按不周，欲增一员，分路提点。从之。遂定为两司，在饶者领江东、淮、浙、七闽；在虔者领江西、荆湖、二广焉。至元祐元年，以坑冶铸钱通为一司，从淮南提点李深之请也。政和七年，置提点铸钱官两员於饶、虔州。绍兴二年，置虔州提点司，从提点王〈日奐〉之请也（虽有上项指挥，後来多在饶州置司，赣州只系巡历）。六年，赵伯瑜乞依嘉祐著令，衔内添"都大"二字，与提刑序官。二十六年，诏都大提点坑冶铸钱司官吏并罢，令逐路转运司交割（以尚书省言坑冶铸钱司近年铸钱全亏，一司官吏所费不赀，罢之）。二十七年，置提领诸路铸钱官於行在，差侍从或卿监一员，不妨本职兼领，置属官三员，以提领诸路铸钱所为名，以户部侍郎荣嶷兼。二十九年，从左司谏何溥言，乃复置，以江、淮、荆、浙、福建、广南路提点坑冶铸钱公事系衔，与运判序官，依旧於饶、赣二州置司，轮年守任，专以措置坑冶，督责鼓铸为职（租额一百六十馀万贯）。孝宗乾道六年并归发运司，八年复置（此据《提点司题名》）。八年，诏铸钱司依旧置提点官二员，於饶、赣二州置司（除王楫、李大正二人）。九年，两司分认课额（将江南、淮南、两浙、潼州、利州路隶饶州司，江西、湖、广、福建分隶赣州司。又王楫等言："所有旧坑多系江西赣州司，窃虑饶州一司无从措置。欲於江西管内取拨江州、吉州、抚州、兴国军、隆兴府，却隶饶州司。"从之）。淳熙三年，并赣司归饶州，王楫专为提点官，加"都大"焉。属官有幹办公事一员，检踏官三员，催纲官一员。後检踏增置六员，各分认专管职事（一员饶州本司，一员信州，一员建州，一员都州，一员潭州）。

○提举市舶

唐有市舶使，以右威卫中郎将周泽为之（见柳泽劾庆立疏）。唐代宗广德元年，有广州市舶使吕太一。

宋开宝四年下广南，以同知广州潘美、尹宗珂并兼市舶使，通判谢处玭兼市舶判官。咸平二年九月庚子，令杭州、明州各置市舶，听蕃官从便。熙宁中，始变市舶法，泉人贾海外者，往复必使东诣广，否则没其货。海道回远，窃还家者过半，岁抵罪者众。太守陈偁奏疏，愿置市舶於泉，不报。哲宗即位之二年，始诏泉置市舶（偁，子斋之父也。《偁傅　廷平志》）。蕃制虽有市舶司，多州郡兼领。元丰中，始令转运司兼提举，而州郡不复预矣（三年，尚书省言，广州市舶条已修定，乞专委官催行。诏广东以转运使孙迥，广西以运召陈伯，两浙以转运副使周直孺，福建以转运判官王子京。迥、直孺兼提举催行，倩、子京兼觉察拘栏。其广东路安抚使更不带市舶）。後专置提举，而转运亦不复预矣。後尽罢提举官，至大观元年续置。明年，御史中丞石公弼请归之转运司，不报。建炎中兴，诏罢两浙、福建市舶司归转运司。明年夏，复闽、浙二司，赐度牒直三十万缗为博易本（元年六月废，二年五月复）。四年春，复置广司（尚书省言，并废以来，工人不便，亏失数多，於是诏依旧复置）。绍兴二年，废福建提举市舶，初令提刑兼领，旋委提举茶事。十二年，朝廷欲措置福建蜡茶（时欲发蜡茶至行在，置局出卖），吕斌上言，於是茶事司归建州，而提举市舶以次复矣。十四年，命蕃商以香药至者，十取其四。十七年，诏丁沈香、豆蔻、龙脑之属号细香药者，十取其一。乾道二年，诏罢两浙提举市舶，逐处职事委知、通、知、县、监官同行检视，而总其数，令转运司提督（绍兴十九年，张闽言："福建、广南各置务於一州，两浙舶务乃分建於五所。"至乾道初，臣僚言："两浙惟临安、明州、秀州、温州、江阴军凡五处有市舶。祖宗旧制，有市舶处知州兼提举市舶务，通判带主管，知县带监，而逐务又各有监官。市舶置司，乃在华亭。近年，过明州舶船到，提举带一司吏人留明州数月，名为抽解，其实搔扰。且福建、广南皆有市舶，物货浩瀚，置官提举，诚所当宜。惟是两浙置官，委是冗蠹，乞赐废罢。"从之）。

○走马承受（兼访使）

走马承受，诸路各一员，宋仁宗时置，以三班使臣及内侍充，隶经略安抚总管司。无事岁一入奏，有边警则不时驰驿上闻。然居是职者恶有所隶，乃潜去"总管司"字，冀以擅权。熙宁五年，帝命正其名，铸铜记给之，仍收还所用奉使印。崇宁中，始诏不隶帅司而辄预边事，则论以违制。大观中，诏许风闻言事。政和五年，诏："诸路走马承受，体均使华，迩来皆贪贿赂，类不举职，是岂设官之意？其各自励，以称任使，或蹈前失，罚不汝赦。"明年七月，改为兼访使者。宣和五年，诏："近者诸路兼访官，循习违越，附下罔上，凡边机皆先申後奏，且侵监司、凌州县而预军旅、刑狱之事，复强买民物，不偿其直，招权恃势，至与监司表里为恶。自今犹尔，必加贬窜。"靖康初罢之，依祖宗旧制，复为走马承受。

○经制边防财用事

掌经画钱帛、刍粮以供边费，凡权易货物、根括耕地及蕃部弓箭手等事，皆奏而行之。熙宁末，以熙河连岁用兵，仰给度支，费不赀，始置是司。元祐初罢，崇宁中复置。

○提举学事司

掌一路州县学政，岁巡所部，以察师儒之优劣、生员之勤惰，而专举刺之事。崇宁年二年置，宣和三年罢。

○提举河北籴使司

掌籴便刍粮，以供边储之用。

○提举制置解盐司

掌盐泽之禁令，使民入粟塞下，予钞给盐，以足民用而实边备。凡盐价高下及文钞出纳多寡之数皆掌之。

○提举保甲司

掌什伍其民，教之武艺，视其优者而进赏之。元丰初，置於开封府界，遂下其法於河北、河东、陕西三路，既而悉置提举官如府界焉。

○提举三白渠公事

掌潴泄三白渠，以给关中灌溉之利。拨发司、辇运司以时起发纲运而督其滞留，以供京师之用。

○提举弓箭手

掌沿边郡县射地弓箭手之籍，及团结、训练、赏罚之事。政和五年复置，以所招弓箭手之数为殿最。

元祐初，右仆射司马光《乞罢提举官疏》曰："天圣中，诸路止有转运使一员，亦无提点刑狱，惟河北、陕西以地重事多，置转运使两员，一路之事无不总，使按察官吏，进贤发奸，兴利除害，或朝廷有本路事务未能细知利害者，则委之相度措置。当时官少民安，事无不举，公私饶乐，海内晏清。景祐初，始复置提点刑狱，其後或时置转运判官，以其冗长害事，寻复废罢。自王安石执政以来，欲力成新法，诸路始置提举常平广惠农田水利官，其後各置提举官，皆得按察官吏，事权一如监司。又增转运副使、判官等员数，皆选年少资浅轻俊之士为之，或通判、知县、监当资序及选人，以权发遣处之。有未尝历亲民即为监司者。能顺已意，即不次迁擢；小有乖违，则送审官院与合入差遣，或更加责降。彼年少则历事未多，资浅则众所不服，轻俊则举措率易。又利禄诱於前，罪戾怵於後，由是往往上不顾国家事体，下不恤百姓怨咨，止务希合，以广进取。致今日天下藉藉如此，皆由此来。则提举官乃病民之本原也。"

○经总制使

徽宗宣和三年，方腊初平，江、浙诸郡皆未有常赋，乃诏除陈亨伯以大漕之职，经制七路财赋，许得移用，监司听其按察。於是亨伯收民间印契及鬻糟醋之类为钱，凡七色。是後州县有所谓经制钱，自亨伯始也。其後翁端朝继为之。绍兴初，与发运俱罢。九年复置，以户部侍郎梁汝嘉为使，司农少卿霍蠡为判官，以检察内外失陷钱物、举催未到纲运、措置籴买、总领常平为职。未几，谏议曹统言其无益而多费，就省之。绍兴中，又有总制司，以参政孟庾领其事，其职略视经制司。

○招讨使

掌招收讨杀盗贼之事，不常置。建炎四年，以检校少保、定江招庆军节度使张俊充江南路招讨使，定位在宣抚使之下、制置使之上，著为定制。军中急速事宜，待报不及，许以便宜行事。差随军转运使一员、参讲官一员、幹办官三员、随军幹办官四员、书写机宜文字一员，并听奏辟。绍兴五年，岳飞为湖北襄阳招讨，请州县不法害民者，许一面对移，或放罢以闻。从之。十年，兀术犯三京，以韩世忠、岳飞、张俊并兼河南、北招讨使以御之。三十一年，陕西、河东北、京东西等路皆置招讨使，盖又特遥领其地而已。

○招抚使

不常置。建炎初，李纲秉政，以张所为河北招抚使，未及出师而废。三十二年，孝宗即位，以成闵、张子盖、李显忠三大将为湖北、京西、淮东西招抚使。子盖死，刘宝代之，未几结局，官吏并罢。开禧二年，山东及京东西北路并置使招抚，後皆罢。

○宣谕使

掌宣谕德音，不预他事，归即结罢。绍兴元年，诏秘书少监傅崧年充淮南东路宣谕使，此其始也。二年，分遣御史五人，宣谕东南诸路，戒其兴狱，责其不当，督捕盗贼，皆欲专一布惠以为民。其後，右司范直方宣谕川、陕，察院方庭实宣谕三京，均此意。及新复陕西，楼炤以签书枢密院事往永兴宣谕，就令招抚盗贼。郑刚中为川、陕宣谕使，许按察官吏。汪彻为湖北、京西宣谕使，仍节制两路军马。自是使权益重，而使事始不专。三十二年，虞允文、王之望相继充川、陕宣谕使，皆预军政，其权任殆亚於宣抚。其後，钱端礼、吴芾皆以侍从出膺斯寄，事毕结局，官属军兵，视其所任事之轻重，为赏之厚薄焉。开禧间，薛叔似、邓友龙、吴猎皆因饥荒盗贼及平逆乱後，往敷德意，亦皆以从官行。

○抚谕使

掌慰安存问，采民之利病，条奏而罢行之，亦不常置。建炎元年，上谓辅臣曰："京城士庶，自金人退师，人情未安，可差官抚谕。"於是以路允迪、耿延禧为京城抚谕使，此置使初意也。是年八月，又令学士院降诏，且命江端友等奉诏抚谕诸路。其後，李正民以中书舍人为江、浙、湖南抚谕使，且令按察官吏，伸民冤抑。傅崧卿以吏部侍郎为淮东抚谕使，采访民间利病，及措置营田等事。或不以使名，则称抚谕官，所至以某州抚谕司为名，具宣恩言，俾民知德意，初无二致。乾道元年，知閤门事龙大渊差充两淮抚谕军马，回日结局，是又特为军马出云。

○镇抚使

旧所无有，中兴，假权宜以招收群盗。初，建炎四年，范宗尹参知政事，议：群盗并力以拒官军，莫若析地以处之；盗有所归，则可渐制。乃请稍复藩镇之制。是年五月，宗尹为右仆射，於是请以淮南、京东西、湖南北诸路并分为镇，除茶盐之利仍归朝廷置官提举外，他监司并罢。上供财赋权免三年，馀听帅臣移用，更不从朝廷应副，军兴听从便宜。时剧盗李成在舒、蕲，桑仲在襄、邓，郭仲威在维扬，许庆在高邮，皆即以为镇抚使，其馀或以处归朝之人，分画不一，许以能捍御外寇，显立大功，特与世袭。官属有参议官、书写机宜文字各一员，幹公事二员，并听奏辟。後诸镇或以战死，或降伪齐，久之，但馀荆南解潜。及赵鼎为相，召潜主管马军，遂罢弗置焉。

按：古者牧伯之任，後世之所谓监司也。隋以前多谓之刺史，自唐以刺史名知州，而後牧伯始别有以名其官。盖唐之初，止有上、中、下都督府，其後则有节度、观察、团练诸使。宋之初，止有转运使，其後则有安抚、提刑等官。然唐、宋中世以後，监司尤多。盖唐之多设监司也。起於开元、天宝之兴，利如杨国忠为宰相，所领四十馀使，及元道州言到官未五十日，诸使徵求符牒二百馀封是也。宋之多设监司也，起於熙宁、元丰之行新法，如苏公所谓使者四十馀辈，事少员多，人轻权重，及温公所谓提举司乃病民之本源是也。又有倥偬之际，因事置官，事已遂废者。前辈所著职官之书多所不载，今以会要及史志参考，列唐营田、度支、两税、租庸等使於都督、节度、观察之後；列宋诸项提举、铸钱、总制、招讨诸使於转运、安抚、提刑等官之後，庶可以备见当时设官废置之本末云。

○总论州佐（别驾　治中　主簿　功曹书佐　部郡国从事　典郡书佐　祭酒从事　中正　签判　书记支使　推判官）

州之佐吏，汉有别驾、治中、主簿、功曹书佐、簿曹（簿曹从事史主钱榖簿书）、兵曹（兵曹从事史，有军事则置之，以主兵马）、部郡国从事史、典郡书佐等官（又有《孝经》师主监试经，月令师主时节祠祀，律令师主平法律）。皆州自辟除，通为百石（又《後汉书》或云秩六百石）。职与司隶官属同，唯无都官从事。汉、魏之际，复增祭酒、文学从事员。晋又有武猛从事员（其州边远有山险砦贼者，置弓马从事五十人）。历代职员互相因袭，虽小有更易，而大抵不异。自魏、晋以後，刺史多带将军。开府则州与府各置僚属，州官理民（别驾、治中以下是），府官理戎（长史、司马等官是）。後魏旧以州牧亲人，班九条之制，使前政选吏，以待後人。献文帝革制，刺史守宰到官之日，仰自举择，以为选官，若简任失所，以罔上论。自孝明孝昌以後，四方多难，刺史、太守皆为当部都督，虽无兵事，皆立僚佐，颇为烦扰。高隆之乃表请，自非边要见有兵马者，悉皆断之。北齐上上州刺史属官佐吏合三百九十三人，以下州递减十人。其州郡佐吏，皆州府辟除。及後主失政，赐诸佞幸卖官，各分州郡，下逮乡官，多降中旨，故有敕用州主簿、郡功曹者。後周刺史府官则命於天朝，州吏并牧守自置。至隋以州为郡，无复军府，则州府之吏变为郡官矣。唐无州府之名，而有采访使及节度使（节度使说在《都督篇》）。采访使有判官二人（分判尚书六行事及州县簿书），支使二人（分使出入，职如节度使之随车），推官一人（推鞫狱讼），皆使自辟召，然後上闻。其未奉报者称摄（其节度、防御等使僚佐辟奏之例亦如之）。今举州之旧职，以列於左（旧职，谓隋以前官职）。

别驾从事史一人，从刺史行部，别乘传车，故谓之别驾。汉制也，历代皆有（後汉周景为荆河州，辟陈蕃为别驾，蕃不受。景题别驾舆曰"陈仲举座"，不复更辟，蕃惶恐起视。职《烈士传》曰："孔恂字巨乡，为别驾。别驾，车旧有屏星如刺史车，刺史因怒，欲去别驾车屏星。恂曰：'彻去屏星，毁国旧仪。别驾可去，屏星不可省。'乃止。"《庾亮集　答郭豫书》云："别驾旧与刺史别乘同流，宣王化於万里，其任居刺史之半。"梁时别驾官品，扬州视黄门郎，南徐州视散骑常侍）。隋及唐并为郡官。

治中从事史一人，居中治事主，众曹文书，汉制也。历代皆有。隋为郡官，唐改为司马。说在《郡佐》後。

主簿一人，录门下众事，省署文书，汉制也。历代至隋皆有。

功曹书佐一人，主选用，汉制也。其司隶功曹从事史兼录众事（应劭《汉百官表》曰："司隶功曹从事即州治中从事也。"）。晋以来，改功曹为西曹书佐。宋有别驾西曹，主吏及选举，即汉功曹书佐也。部郡国从事史，每郡国各一人，汉制也。主督促文书，举非法（後汉乔元字公祖，为梁县功曹。荆河州刺史周景行部到梁国，元谒景，因伏地言陈相羊昌罪恶，乞为部郡从事，穷理其罪。景壮元意，即署遣之。元到，具考赃罪。梁冀驰檄救之，景承旨召元还。檄至不发，按之益急。昌坐槛车徵，元由是著名。又朱震字伯厚，为州从事，奏济阴太守单匡赃罪。三府谚曰："车如鸡栖马如狗，疾恶如风朱伯厚。"）。

典郡书佐，每郡国各一人，汉制也。各主一郡文书，以郡吏补，岁满一更。

祭酒从事史，汉、魏以来置。宋世分掌诸曹兵、贼、仓、户、水、铠之事。自江左扬州无祭酒，而以主簿治事。

中正，陈胜为楚王，以朱房为中正，而不言职事。两汉无闻。魏司空陈群以天台选用不尽人才，择州之才优有昭鉴者除为中正，自拔人才，铨定九品，州郡皆置。吴有大公平，亦其任也（吴习温为荆州大公平，大公平即州都也。後潘秘为尚书仆射，代温为公平，甚得州里之称）。晋宣帝加置大中正，故有大、小中正，其用人甚重（晋刘毅字仲雄，年七十已告老，後举为青州大中正。尚书以毅悬车致仕，不宜劳以碎务，孙尹表曰："司徒魏舒、司隶严询，与毅年齿相近，管四十万户州，兼董司百僚，总摄机要，议者不以为剧。毅志气聪明，一州品第，不足劳其思虑。"毅遂为州都，铨正人流，清浊区别。其所弹贬，自亲贵始。又干宝称晋宣帝除九品，置大中正。《晋令》曰："大、小中正为内官者，听月三会议上於东门外，设幔陈席。"又刘毅上表："刺史初临州，大中正选州里才业高者兼主簿从事，迎刺史。若吏部选用，犹下中正问人事所在、父祖位状。"又《晋起居注》曰："仆射诸葛恢启称：州都大中正为吏部尚书及郎，司徒左长史掾属皆为中正。臣令领吏部，请解大中正。以为都中正职局司理，不宜兼也。"）。齐、梁亦重焉（梁沈约迁侍中、光禄大夫，领太子詹事、扬州大中正，开尚书八条事）。後魏有之（孝文云："中正之任，必须得才业兼资者。"太武帝时，崔浩为冀州中正）。北齐郡县皆有，其本州中正以京官为之（乾明中，邢劭为中书监，同郡许惇与劭竞本州中正，遂凭附宋钦道，出劭为刺史）。隋有州都，其任亦重（晋王广为雍州牧，司空扬雄、太仆高熲，并为州都）。唐无。

容斋洪氏《随笔》曰："唐世，士人初登科或未仕者，多以从诸藩府辟置为重。观韩文公送石洪、温造二处士赴河阳幕序，可见礼节。然其职甚劳苦，故亦或不屑为之。杜子美从剑南节度严武辟为参谋，作诗二十韵呈严公云："胡为来幕下，只合在舟中。束缚酬知已，蹉跎效小忠。周防期稍稍，太简遂匆匆。晓入朱扉启，昏归画角终。不成寻别业，未敢息微躬。会希全物色，时放倚梧桐。而其题曰《遣闷》，可知矣。韩文公从徐州张建封辟为推官，有书上张公云：'受牒之明日，使院小吏持故事节目十馀事来，其中不可者，自九月至二月，皆晨入夜归，非有疾病事故，辄不许出。若此者，非愈之所能也。若宽假之，使不失其性，寅而入，尽辰而退，申而入，终酉而退，率以为常，亦不废事。苟如此，则死於执事之门无悔。'杜、韩之旨，大略相似云。"

又曰："唐世，节度、观察诸使，辟置僚佐以至州郡差掾属，牒语皆用四六，大略如诰词。李商隐《樊南甲乙集》、顾雲《编槀》、罗隐《湘南杂槀》皆有之。故韩文公送《石洪赴河阳幕府序》云：'撰书辞，具马币。'李肇《国史补》载崖州差故相韦执谊摄军事衙推，亦有其文，非若今时只以吏牍行遣也。"

签判。唐制节度、观察判官。

宋有两使、防、团、军事推判官，皆以选人充。太平兴国中，以赞善大夫十五员充诸州节度判官，以王化基、韦亶、武元颖等为之。盖太宗以诸州戎幕缺官，选朝士补之，俾分理事，且试其才，此签判所由始也。盖选人则为判官，京官则为签判。掌裨赞郡政，总理诸案文移，斟酌可否，以白於其长而罢行之。凡员数多寡，视郡小大及职务之繁简。初，政和改签书判官厅公事为司录，建炎初复旧。凡节度推、判官从军额，察推及支使从州、府名。凡诸州减罢通判处，则升判官为签判以兼之。小郡推、判官不并置，或以判官兼司法，或以推官兼支使，亦有并判官窠阙省罢，则令、录、参兼管。凡要郡签判及推官皆掌除，余吏部使阙，二广间许监司辟差（绍熙元年，臣僚言："广西奏拟签判，多恩科荫老，乞行下转运司，不许差年六十以上昏眊之人。"嘉定二年，臣僚言："监司有幹官，州郡有职官，以供签厅之职，或非才不胜任，则按刺易置可也。今乃差兼签厅者，动辄三两员或四五员，其为冗费，与添差何异？乞将诸州郡所差兼签厅官并行住罢。"从之）。

书记、支使，自魏以来有其名（魏太祖以陈琳、阮瑀为司空军谋祭酒，管记室。宋江夏王恭取邱巨源为掌书记）。陈有文房书记之任（《南史》赵知礼、蔡景历属陈武帝经论之日）。唐景龙中，元帅府置掌书记一人，节度使亦置焉。掌朝觐、聘问、慰荐、祭祀、祈祝之文，与号令升纳之事。後唐长兴中有书记、支使。

宋朝乾德二年，诏历两任有文学者，许两使留後奏充掌书记（诏曰："管记之任，资序颇优，自前藩镇荐人，多自初官除授。自今历职两任以上有文学，即许节度使、观察使留後奏充。"）。太平兴国六年，诏："诸节度州依旧置观察支使一员（资考奉科并同掌书记，自今吏部除拟，以经学及诸色人任无出身人充）。凡书记、支使不得并置。"有出身曰书记，无出身曰支使，位在判官之下，推官之上。

推、判官。唐天宝後有判官之名（未见品秩）。後唐长兴二年诏有两使判官、防团推官、军事判官等，是时判官多本州自辟举，清泰中始择朝士为之。

宋朝沿五代之制，两使置判官、推官各一人，馀州置推、判官各一人（《元祐令》，京府判官至军监判官为幕职官，皆从八品），政和初，自判官至诸曹，改为士、户、议、兵、刑、工曹掾，建炎复旧制焉。

按：州之名起於虞十有二州，後世刺史之所治是也。郡之名起於秦三十六郡，後世太守之所治是也。隋废郡，以州统县。然郡卒不可废也，至唐而复之。然唐太守俱称刺史、使持节，盖所治者太守之事，而所称则州牧之官矣。故所谓治中、别驾之属，其在历代，本州之佐官也；唐郡守称刺史，而遂以治中、别驾为郡官属矣。然唐州牧之官为节度、观察诸使，而其属官则有推官、判官、书记、支使之属。至宋而节度、观察特为贵官之虚名，初不预方岳之事。而州牧之任则自有阃帅、漕、宪等官，而各台又自有掾属。若唐节度、观察之属官，则反为列郡之元僚。盖虽冒以节度推官，观察推官、判官、书记、支使等名，而实则郡僚耳。故叙其职於州佐之後，而不并之於户曹理掾之流，存其旧也。








○襃胡大恩来降诏

畴庸旌善，哲王彝训；任贤使能，有国通典。胡大恩往因隋季，夷狄交侵，缮甲聚徒，辑宁边境。既而阻隔戎寇，自保方隅，远慕朝风，因机立效。摧破凶党，亭徼无虞，抗疏阙庭，以申诚节。忠义克举，宜隆宠命，因其所统，即加荣秩。可使持节代州诸军事代州总管，加授上柱国。封定襄郡王，食邑五千户。赐姓李氏，上属籍宗正。


○与王承宗诏

敕王承宗：朕临驭天下，及此五年，三叛诛夷，四方清泰。不以功武自负，常推恩信为先。尔父云亡，即欲命卿受诏，而远近方镇，内外人情，纷然奏陈，皆云不可。朕以卿累代积勋贤之业，一门有忠义之风，功著艰危，恩连姻戚，虽中心是念，而众请难违，可否之间，久不能决。然亦欲观卿进退之礼，卿忠孝之心。卿自罹闵凶，属经时月，待使臣而动皆得礼，奉章疏而言必由衷，请献官员，愿输贡赋，而又上陈密款，远达深诚，洁身而谋出三军，损己而让推二郡，斯有以得臣子之大节，知君亲之大恩。卿心既然，朕意亦定，特加新命，仍抚旧封，今授卿起复左金吾卫大将军检校工部尚书充成德军节度使恒州刺史恒冀深赵等州观察等使兼御史大夫，仍赐上柱国，并赐告身旌节等件。想卿忠孝，哀感兼深。其德棣两州，以卿进让，元欲於卿亲属之内，选授一人，在法虽有推恩，相时亦恐非便。今所以除薛昌朝德棣两州观察使，昌朝昔尝事卿先父，今又与卿亲邻，卿宜具以诚怀，令报昌朝知悉。卿今受命之後，足得节制三军，使其不失事宜，方见卿之忠荩。昨者众情易惑，非卿不能效此诚，群议难排，非朕不能断此意。所宜保持大义，勉励远图，深念斯言，永副予望。其当军大将已下，各宜特与改转，卿即条录闻奏，其官饺，亦宜量加优赏，想宜知悉。


贞靖祠堂双白松歌

嵯峨山下双白松，二龙夭矫丹祠中。
高枝远接终南雪，密叶长翻渭北风。
正直凭依人下拜，婆娑父老走儿童。
问祠者谁枢部公，平生劲气凌飞虹。
事去龙髯攀不得，吞声绝粒悲填胸。
抗节深怜殁草莽，贞魂直上排苍穹。
乡人俎豆令子痛，手栽佳树标遗忠。
关中植此良不易，霜柯廿载成青铜。
盘郁心知资地力，扶持敢谓非神功。
枯荆可茂木连理，君亲结念天为通。
华岳垂云作沾溉，故滋铁干森菁葱。
于乎，武侯庙前千尺柏，白松白松将无同。



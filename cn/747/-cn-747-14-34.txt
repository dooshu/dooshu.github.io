○册曹王明虢州刺史文

维麟德元年，岁次甲子，正月己酉朔二十二日庚午，皇帝若曰：於戏！金桢璿萼，分器先於茂亲；丹帷皂盖，按部盛於良牧。藩条之寄载宣，河润之资斯远，固以声芳偃桂，德秀坐堂。惟尔凉州都督上柱国曹王明，幼范趋庭，（阙）风识韶悟，姿仪挺立。豪春灵而驰赏，弦秋竹而舒襟。词彩星稠，对梁珠而混色；情源冰彻，带赵璧而交辉。韬两献而遐骧，笼二武而孤峙。是用命尔为使持节虢州诸军事虢州刺史，勋封并如故。往，钦哉！尔其履谦居节，念损辞丰，置醴以挹儒津，锡戊以登文囿。敬光乔梓，贞返修筠。率由旧章，永保疆宇，可不慎欤！


日占第四

夫日者，天之所布，以照察于下而垂示法则也。日为太阳之精，积而成象人君。仰为光明外发，魄体内全，匿精扬辉，圆而常满，此人君之体也。昼夜有节，循度有常，春生夏养，秋收冬藏，人君之政也。星月禀其光，辰宿宣其气，生灵仰其照，葵藿慕其思，此人君之德也。是以日生道德，养生福佑仁恩。若人君有瑕，必露其匿，以告示焉。夫日之体象周径之数，余别验之，著于《历象志》，此非所须，故不录之也。

日行于天，一昼一夜行一度。日出地上谓之昼，日没地下谓之夜。一昼一夜谓之一日。日者实也，言光明盛实也。日之光后，不可名状，假甲子乙丑以异之焉。其行于天，去极近，日长而暑；去极远，日短而寒；去二极中，暄凉等，昼夜停。故圣人作历，以推步焉，序之以四时，分之以八卦，正之以中气，变之以节候，为二十四气焉。

上元乙巳之岁，十一月朔，甲子冬至夜半，日月如合璧，五星如连珠，俱起北方虚宿之中，合朔冬至已来，至今大唐正观三年己丑之岁，积七万九千二百四十五年算上矣。日行一度，即是日法一千三百四十分，一年行三百六十五度、一千三百四十分度之三百二十八，每岁不周天十三分矣。欲求当时冬至日所在度者，置上元乙巳以来积算，尽所求年减一，以岁分四十八万九干四百二十八乘之，为岁别日行积分，以周天分四千八万九千四百四十一去之，余不满法者，以度法除之，为度余。命起虚四度，宿次除之，经虚，去度分三百四十一。不满宿算外，即冬至加时日所在宿度及分，求次气日所在度及分者，加冬至日度十五，小余二百九十二，小分五。小分满六，去之后，从小余一。小余满日度法，去之，从度数。一度满宿，依次命之，即次气日所在度及分，求次日者加一度，去命如前。若求冬至日甲乙名者，置所求年岁别日行积分，以日法除之，为积日，不尽为冬至小余。以六十去积日，不尽为冬至大余。命以甲子起算外，即所求年冬至日。及小余求次气日名者，依求次日度法加之，满法从日满六十去之，命如前，即次气日名也。俱日行之所在，目视不可见宿度，故须算知。推其分野，以辨灾祥。

又，二十四气日影律候至与不至，皆有应验。今故列之如左，并二十四气影如后。及律气应不应法，用此，虚是占日之大纲矣。

二十四气影长短，《易纬》占律名。

祖冲之历日中影长短。

冬至中影长一丈三尺。

律钟中黄，律长九寸。（径三分）

小寒中影长一丈二尺四寸三分。

大寒中影长一丈一尺二寸。

律中大吕，律长八寸二百四十三分寸之一百三。

立春中影长九尺八寸。

雨水中影长八尺一寸七分。

律中太簇，律长八寸。

惊蛰中影长六尺六寸七分。

春分中影长五尺三寸七分。

律中夹钟，律长七寸二千一百八十七分寸之一千七百五。

清明中影长四尺二寸五分。

谷雨中影长三尺二寸六分。

律中姑洗，，律长七寸九分寸之一。

立夏中影长二尺五寸三分。

小满中影长一尺九寸九分。

律中仲吕，律长六寸二万九千六百八十三分寸之一万二千九百四。

芒种中影长一尺六寸九分。

夏至中影长一尺五寸。

律中蕤宾，律长六寸八十一分寸之二十六。

小暑中影长一尺六寸九分。

大暑中影长一尺九寸九分。

律中林钟，律长六寸。

立秋中影长三尺五寸三分。

处暑中影长三尺二寸六分。

律中夷则，律长五寸七百二十九分寸之四百五十一。

白露中影长四尺二寸五分。

秋分中影长五尺三寸七分。

律中南吕，律长五寸三分寸之一。

寒露中影长六尺六寸七分。

霜降中影长八尺一寸七分。

律中无射，律长四寸六千五百六十三分寸之六千五百二十四。

立冬中影长九尺八寸。

小雪中影长一丈一尺二寸。

律中应钟，律长四寸二十七分寸之二十。

大雪中影长一丈二尺四寸三分。

候影法：先定南北，使正树八尺表为勾，卧股一丈四尺。按其历气，日中视影与历合则吉，不合则凶。日影中，年短于气历旧影，则为日行上道；与历同，为行中道；长于旧影为行下道。行上道太平，行中道升平，行下道为霸世也。

候气法：截十二竹及铜为律管，口径三分，各如其长短。埋于室中，实地依十二辰次之，上与地平，以葭莩灰实律中，以罗觳覆上。律气至，吹灰动觳，小动为和，大动为君弱臣强，不动为君严暴之应也。

其律声有清浊，吹之以听其音，以知世之和与不和。是故西戎犹解听律，以辨国中。国有圣人，有圣人则东风应乎律矣。

又，诗序称：声成文谓之音。世有治乱，音有哀乐，人君宰相须深察之。律应早晚，和与不和，乃史官之要事也，皆系之于日行，故录附于此，以示一隅。今史官傅仁均、薛颐等，并不考用影律，尸素之流也。

京房曰，日月行房乘三道，太平行上道，升平行中道，霸世行下道。日不可视，以宿度影晷推之可知，影短则行上道矣。列宿当有道之国，日月过则光明，人君吉昌，民人安宁。日或黑或赤或黄，有军军破，无军丧侯王。若人君不闻道德，其臣乱国背上，则日赤。

刘向《洪范五行传》曰：汉成帝河平九年正月二日朝，日出如血无光，漏上四刻五刻，乃频有光，照地赤黄，食后乃复。是时成帝无道德，后宫赵氏乱于内，外家王氏擅权，遂至国亡也。

若臣逆君法，日赤如火，其国遂矣，国亡也。若臣逆君法，日赤如火者，其国内乱。

若阴沉日月无光，昼不见日，夜不见星，皆有云障之而不雨，此为君臣俱有阴谋，两敌相当，阴相图议。

若昼阴，夜月出，君谋臣。

若夜阴，昼日出，臣谋君。

若日蒙蒙，并无光，士卒内乱。

日出一竿无光曜者，其月有三死，若有忧。若人君宰相不从四时行令，刑罚不时，大臣奸谋，离贤蔽能，则日月无光并见瑕谪，不改其行，其国五谷不成，六畜不生，人民上下纵横，盗贼并起。

日出无光曜者，主病，一曰：主有负于臣，百姓有怨心。

日失色，所临之国不昌。

日昼昏，行人无影，至暮不止者，上刑下急，民不聊生。不出一年，必有大水，下田不收。

日昼昏，乌鸟群呜，国失政，臣持政。

日无云不见光，比三日，为大丧，必有灭国。

日中乌见，主不明，为政乱，其分国有白衣会，大旱。

三足乌出在日外，天下大国受殃，戴麻森森，哭声吟吟。

日光明盛，万物不得视其体，犹人君之尊，权势不可窥逾。今日无光，人皆见其体貌，将有伺察神物者焉，人君失其威柄之象，特宜修德政以禳之。

日中有火光气现者，其国君左右大臣欲反。夫祭天不顺，兹谓逆祀。

日中有黑子、黑云，若青若黄赤，乍二乍三，天子崩。按《晋中兴书》云：升平三年十月丙午，日中有黑子，大如鸡子，俄而孝宗崩。晋太和四年十月乙未，日中有黑子如李。至八年十一月己酉，天子废为海西公。

若日足白者，有破军败将，诸侯王败退。日足白者，日影属地而纯白也。日上有黄芒，天下攻战。

日消小，所当国君死。

日中分，其国亡。

日夜半见，天下不安，是谓阴明，天下大兵，洪水流行。

日再出再没，国亡君死，有兵，主降于臣，天下亡。

日出非其所，天子失国，政令不行。

两日并出，诸侯有谋，是谓灭亡。天下用兵，无道者亡。

两日并照，是谓阳明。假主抗衡，天下有两王并争。

众日并见，天下裂分，百官各设，法令不一。王者并出，言天子多也。汲冢书曰：甲居于河曲，天有祅孽。

十日并出，日象似日形耳，非正如日也。

两军相当，数日并出，当分营以应之。

日斗者，日中三足乌见，常在日出至食时候之。或离而复合，白日与黑日斗，其国相攻，天下有兵，不出三年，天下大饥。日斗之时，或有五色仰珥之状，为行队而相追凌突，皆为天子失国，为军兵满野。

日病主病，日赤黄是也。

月死主死，日赤紫色是也。

月并出，中国有两主立。日月并见，是谓灭亡。天下兵起，国将亡。

日月并见，相去数寸，臣下作乱，灭其国主也。

日月大星，并出昼见，是谓争明，大国弱，小国强，有立侯王。

日月星俱见有者，天子不能禁制臣下，政令不行，大国亡。

日入月中，不出九十日，兵大起，易法令，金铁贵三倍。二旬而正，主病，不则将军去，后死。

日见月中，人主死。朔日日赤是也。

月与日并照，日中光不盛，后妃持政。


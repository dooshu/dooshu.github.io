放老



天复元年，杜德祥榜，放曹松、王希羽、刘象、柯崇、郑希颜等及第。时上新平内难，闻放新进士，喜甚。诏选中有孤平屈人，宜令以名闻，特敕授官。故德祥以松等塞，诏各受正。制略曰：「念尔登科之际，当予反正之年，宜降异恩，名膺宠命。」松，舒州人也，学贾司仓为诗，此外无他能；时号松启事为送羊脚状。希羽，歙州人也，辞艺优博。松、希羽甲子皆十七余。象，京兆人；崇、希颜，闽中人，皆以诗卷及第，亦皆年逾耳顺矣。时谓」五老榜」。




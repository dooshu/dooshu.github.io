◇　闵楚王被疾诏（河平中）

盖闻天地之性人为贵，人之行莫大於孝。楚王嚣素行孝顺仁慈，之国以来二十馀年，纤介之过未尝闻，朕甚嘉之。今乃遭命，离於恶疾，夫子所痛，曰：「蔑之，命矣夫。斯人也，而有斯疾也。朕甚闵焉。夫行纯茂而不显异，则有国者将何勖哉？《书》不云乎？「用德章厥善。」今王朝正月，诏与子男一人俱，其以广戚县户四千三百封其子勋为广戚侯。

（《汉书·宣元六王传》）




华亭院僧房

半阖朱门见绿苔，幽花仍傍小山开。



剑南七月暑未退，明日更携棋簟来。

华亭院僧房

悠悠马上困思茶，休歇僧房到日斜。



殿背无人绿钱满，小盆零落珊瑚花。



化成院翠围至化成，七里几千盘，肩舆掀泞淖，叹息行路难。

缘坡忽入谷，蜒蜿苍龙蟠。

孤塔插空起，双柟当夏寒。



飞屐到上方，渐觉所见宽。



前山横一几，稻陂白漫漫。



肥僧大腰腹，呀喘趋迎官，走疾不得语，坐定汗未乾。



高人遗世事，跏趺穴蒲团；作此望尘态，岂如返巾冠！



日落闻鹿鸣，感我平生欢。



客游殊未已，芳岁行当阑。


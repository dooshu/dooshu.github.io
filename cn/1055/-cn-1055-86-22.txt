【蔡州再乞致仕第二札子〈熙宁四年〉】

臣此者伏奉诏书，以臣再乞致仕，未赐允俞，恩旨稠重，伏读感涕。臣自熙宁元年，初有陈乞，迨今四年之间，凡八上表章，五具札子。其恳悃迫切，言意重复，干冒天慈，烦黜圣听，固已可厌而可责矣。而蒙陛下未加诛谴，曲为优容，八被诏音，丁宁慰譬，此天地父母之仁可谓至矣。然臣犹有不得已者。臣前尝奏述古之为臣，不必伏于床枕然后称疾，不待废其支体然后辞官。但其心力已衰，不能勉强，则自宜知止而不可贪荣。此臣前次陈乞之时，所志止于如此尔。盖自守亳迨今，又已四年，身比前日加老，则气血比前日益衰，而疾病比前日益不支持，但未伏床枕废支体尔。此臣不能自已者也。臣窃伏思圣君久已察臣区区，而未允其请者，必以臣历事三朝，最为旧物，圣恩眷眷，未忍废弃，而年又未及，去之太早耳。然臣前又尝奏述今之致仕与古之人不同，恩礼优幸，不为废弃。至于年未及而早去，亦今昔人臣常事。臣窃见《实录》所载，太宗时有太常少卿孔承恭者，年才六十一便乞致仕。太宗皇帝欣然许之，仍特降诏书褒奖，以敦劝人伦。盖当时议者不以朝廷许承恭早去为非，而但称承恭之善，又以有臣如此，可以劝励风俗，自为朝廷美事也。欲望圣慈，少纡听览。果若致仕，优幸不为废弃。虽年未及，又议者不以为非，而反为朝廷美事，则理无可疑。而臣若蒙哀怜，得遂其请，则上不损朝廷之体，下不失优幸之恩，而又窃知止之名，为一时之佳事，则臣之受赐者多矣。臣不胜意迫言烦，惶惧激切，俯伏待罪之至。今取进止。


▼泉南两义士歌

泉南两士陈与孙，少小相约为弟昆。

合疏成戚契谊重，异木缠结如同根。

升堂握手出肺腑，交拜二母开罍樽。

具舟期贾海外域，欲度夷曌穷昆仑。

沧溟东望浸天烂，飓风怒搅波涛浑。

天吴恍惚出怖客，掀舞鲛鳄飞鹏鲲。

孙言陈宗惟子在，远涉巨险吾宜奔。

汝亲头白倚门切，慎勿轻去违晨昏。

相让不得乃更往，挂席遥指扶桑暾。

望山行觅岛中国，卉服通译侏㒧言。

寻烟莫投薜荔屋，趁墟昼集桄榔村。

逾年还家喜得宝，木难火齐并瑶琨。

探囊用取两不较，屑屑彼我谁复论。

急难相援誓终始，岁时燕庆烹羔豚。

义风久已动殊俗，椎结相见知钦尊。

我闻同气有争利，阋墙往往隳家门。

又看结交许岁晚，盟盘未撤渝情恩。

管鲍居贫乃共济，余耳得势终相吞。

若兹二子古亦少，简牍可使他年存。

竹歌为继王子传，薄俗视此应堪敦。


卷三十八

<集部，词曲类，词选之属，御选历代诗余

钦定四库全书

御选历代诗余卷三十八目録【六十字】

临江仙【又一体】

苏轼【十二首】

秦观

晁补之【十一首】

陈师道

李之仪【二首】

贺铸

毛滂【三首】

杜安世

舒亶

赵令畤

晁冲之【二首】

滕宗谅

苏庠【二首】

葛胜仲【六首】

周紫芝【二首】

谢逸

廖行之

曹组

叶梦得【五首】

陈与义

赵长卿【四首】

张元干

张抡【二首】

辛弃疾【三首】

吕胜巳

刘克庄【三首】

李石

王干秋

黄机

刘鎭

马庄父

王炎

高观国

史逹祖

韩淲【三首】

张炎

石孝友【三首】

李清照【二首】

刘鼎臣妻【二首】

苏氏

完顔璹

韩玉

段成巳

元好问【三首】

张弘范

刘因

詹正

蒲道源

张翥【三首】

张埜

无名氏

刘基

吴子孝

杨愼

吴洪

张綖

陈子龙

王凤嫺

叶小鸾

前调【又一体】

顾夐

御选历代诗余卷三十八目録

钦定四库全书

御选历代诗余卷三十八【六十字】

司经局洗马掌局事兼翰林院修撰加二级【臣】王奕清奉旨校刋

临江仙

【又一体双调六十字】

临江仙【黄冈赠龙丘子】　　　　　　　　苏　轼

细马远驮双侍女青巾玉带红鞾溪山好处便为家谁知巴峡路却见洛阳花　面旋落英飞玉蕊人间春日初斜十年不见紫云车龙丘新洞府铅鼎养丹砂

前调　　　　　　　　　　　　苏　轼

诗句端来磨我钝钝锥不解生鋩欢顔为我解冰霜酒阑清梦觉春草满池塘　应念雪堂坡下老昔年共采芸香功名成遂早还乡回车来过我乔木拥千章

前调【离杭至润别张秉道】　　　　　　　　苏　轼

我劝髯张归去好从来巳自忘情尘心消尽道心平江

南与塞北何处不堪行　俎豆庚桑真过矣凭君说与南荣愿闻吴越报丰登君王如有问结袜赖王生

前调【送王缄】　　　　　　　　　　苏　轼

忘却成都来十载因君未免思量凭将清泪洒江阳故山知好在孤客自悲凉　座上别愁君未见归来欲断无肠殷勤且更尽离觞此身如传舍何处是吾乡

前调【夜到扬州】　　　　　　　　　　苏　轼

尊酒何人怀李白草堂遥指江东珠帘十里卷香风花开花又谢离恨几千重　轻舸渡江连夜到一时惊笑衰容语音犹自带吴侬夜阑相对处依旧梦魂中

前调　　　　　　　　　　　　苏　轼

九十日春都过了贪忙何处追游三分春色一分愁雨翻榆荚阵风转柳花球　阆苑先生须自责蟠桃动是千秋不知人世苦厌求东皇不拘束肯为使君留

前调【风水洞作】　　　　　　　　　　苏　轼

四大从来都徧满此间风水何疑故应为我发新诗幽化香涧谷寒藻舞沦漪　借与玉川生两液天仙未必相思还凭流水送人归层巅余落日草露巳沾衣

前调　　　　　　　　　　　　苏　轼

一别都门三改火天涯踏尽红尘依然一笑作春温无波真古井有节是秋筠　惆怅孤帆连夜发送行澹月微云尊前不用翠眉颦人生如逆旅我亦是行人

前调【登望湖楼】　　　　　　　　　　苏　轼

多病休文都痩损不堪金带垂腰望湖楼上暗香飘和风春弄笛明月夜闻箫　酒醒梦囘清漏永殷牀无限更潮佳人不见董娇娆徘徊花上月空度可怜宵

前调　　　　　　　　　　　　苏　轼

夜饮东坡醒复醉归来髣髴三更家僮鼻息已雷鸣敲门都不应倚杖听江声　长恨此身非我有何曾忘却营营夜阑风静縠纹平小舟从此逝江海寄余生

前调【赠王友道】　　　　　　　　　　苏　轼

谁道东阳都痩损凝然点漆精神瑶林终自隔风尘试看披鹤氅仍是谪仙人　省可清言挥玉麈直须保器全真风流何似道家纯不应同蜀客惟爱卓文君

前调　　　　　　　　　　　　苏　轼

冬夜夜寒冰合井画堂明月侵帏青釭明灭照悲啼灯花挑欲尽粉泪浥还垂　未尽一尊先掩泪歌声半带清悲情声两尽莫相违欲知肠断处梁上暗尘飞

前调　　　　　　　　　　　　秦　观

千里潇湘挼蓝浦兰桡昔日曾经月高风定露华清微波澄不动冷浸一天星　独倚危楼情悄悄遥闻妃瑟泠泠新声含尽古今情曲终人不见江上数峰青

前调　　　　　　　　　　　　晁补之

緑暗汀洲三月暮落花风静帆收垂杨低映木兰舟半篙春水滑一段夕阳愁　灞水桥东回首处美人亲上帘鈎青鸾无计入红楼行云归楚峡飞梦到扬州

前调　　　　　　　　　　　　晁补之

尽说彭门新半刺昆吾剸玉如泥功名余事不须为才情诗里见风味酒边知　好在阿咸同老也青云往岁心期千锺百首兴来时伯伦从妇劝元亮信儿痴

前调　　　　　　　　　　　　晁补之

十岁儿曹同砚席华居织翠如葱一生心事醉吟中相逢俱白首无语对西风　莫道尊前情调减衰顔得酒能红可怜此会意无穷夜阑人緫睡独遶菊花丛

前调【南都留别】　　　　　　　　　　晁补之

曾唱牡丹留客饮明年何处相逢忽惊鹊起落梧桐绿荷多少恨回首背西风　莫叹今宵身是客一尊未晓犹同此身应似去来鸿江湖春水阔归梦故园中

前调　　　　　　　　　　　　晁补之

常记河阳花县里恰如饭颗山逢春城何处满丝桐纶巾并羽扇君有古人风　重向梁王台畔见黄花绿酒谁同新诗别後寄南鸿回头思照碧人在白云中

前调【信州作】　　　　　　　　　　晁补之

谪宦江城无屋买残僧野寺相依松间药臼竹间衣水穷行到处云起坐看时　一个幽禽缘底事苦来醉耳边啼月斜西院愈声悲青山无限好犹道不如归

前调　　　　　　　　　　　　晁补之

身外闲愁空满眼就中欢事常稀明年应赋送春诗试从今夜数相会几多时　浅酒欲邀谁共劝深情惟有君知东溪春近好同归柳垂江上影梅谢雪中枝

前调　　　　　　　　　　　　晁补之

自古齐山重九胜登临梦想依依偶来恰值菊花时难逢开口笑须插满头归　昨夜一江风色好平明秋浦帆飞可怜如赴使君期且当酬令节不用叹斜晖

前调　　　　　　　　　　　　晁补之

马上匆匆听鹊喜朦胧月淡黄昏碧罗双扇晓光分铅华先辨脸朱色怎分唇　暂别宝匳蛛网徧春风泪汚榴裙香笺小字寄行云纎腰非学楚寛带为思君

前调　　　　　　　　　　　　晁补之

离别寻常今白首更须竹雨萧萧不应都占世间豪清风居士手杨柳洛城腰　文字功名真自误从今好月良宵只须怜取董娇娆修门君自到不用我词招

前调　　　　　　　　　　　　晁补之

君似苍崕千仞竹一枝孤映蒿萧箪瓢不减万锺豪闲情搔短髪佳句咏纎腰　罢酒兰舟回楚柁相思何处今宵淮南幽桂水云饶他年春草恨应有小山招

前调【送叠罗菊与赵使君】　　　　　　　　陈师道

宫样初黄过九日鲜妍时更宜寒挽回人意不成阑香罗堆叶密芳意着心单　过与後房歌舞手轻盈喜色生顔堕钗拥髻与垂鬟欲知谁称面偏插一枝看

前调　　　　　　　　　　　　李之仪

知有阆风花解语从来祗许传闻光明休咏汉宫新拥身疑有月衬步恨无云　莫把金尊容易劝坐来几度销魂不知仙骨在何人好将千岁日占断四时春

前调　　　　　　　　　　　　李之仪

九十日春都过了寻常偶到江皋水容山态两相饶草平天一色风暖燕双高　酒病厌厌何计那飞红更送无聊莺声犹似耳边娇难回巫峡梦空恨武陵桃

前调【立春】　　　　　　　　　　贺　铸

巧翦合欢罗胜子钗头春意翩翩艳歌浅笑拜嫣然愿郎宜此酒行乐驻华年　未老文园多病客幽襟凄断堪怜旧游梦挂碧云边人归落鴈後思发在花前

前调　　　　　　　　　　　　毛　滂

古寺长廊清夜美风松烟桧萧然石阑干外上疎帘遏云闲窈窕斜月静婵娟　独自徘徊无个事瑶琴试奏流泉曲终谁见枕琴眠香笺虯尾细灯烬玉虫偏

前调　　　　　　　　　　　　毛　滂

莫恨那回容易别不妨久远情肠为人留下旧风光花枝常自好馥馥十年香　便是旧时帘外月却来小槛低牎朦胧影里淡梳妆相看如梦寐回首怎思量

前调【都城元夕】　　　　　　　　　　毛　滂

闻道长安灯夜好雕轮宝马如云蓬莱清浅对觚棱玉皇开碧落银界失黄昏　谁见江南顦顇客端忧嬾步芳尘小屏风畔冷香凝酒浓春入梦牎破月寻人

前调　　　　　　　　　　　　杜安世

徧地残花庭院静流莺对对相过万条风柳间婆娑樱桃初弄色萱草自成窠　早是芳菲时节晩追游期会无多眉山歛翠近秋波日长初睡起愁与病相和

前调【送李易初】　　　　　　　　　　舒　亶

折柳门前鹦鹉緑河梁小驻归船不堪华髪对离筵孤邨啼鴂日深院落花天　文采弟兄真叠玉赤霄去路谁先明朝便恐各风烟江山如有恨桃李自无言

前调　　　　　　　　　　　　赵令畤

枝上粉香吹欲尽依前庭院春风更谁同遶摘芳丛漏残金兽冷信断锦屏空　看结灯花愁不睡酒阑无梦相逢凄凉长判一生中不如云外月永夜在房栊

前调　　　　　　　　　　　　晁冲之

忆昔西池池上饮年年多少欢娯别来不寄一行书寻常相见了犹道不如初　安稳锦屏今夜梦月明好渡江湖相思休问定何如情知春去後管得落花无

前调　　　　　　　　　　　　晁冲之

双舸亭亭横晩渚城中飞观嵯峨画桥灯火照清波玉钩平浸水金锁半沉河　试问无情堤上柳也应厌听骊歌人生无柰别离何夜长嫌梦短泪少恨愁多

前调【巴陵】　　　　　　　　　　滕宗谅

湖水连天天连水秋来分外澄清君山自是小蓬瀛气蒸云梦泽波撼岳阳城　帝子有灵能鼓瑟凄然依旧伤情微闻兰芷动芳馨曲终人不见江上数峰青

前调【荷花】　　　　　　　　　　苏　庠

猎猎风蒲初暑过萧然庭户秋清野航渡口带烟横晩山千万点别鹤两三声　秋水芙蕖聊荡桨一尊同破愁城蓼花滩上白鸥明暮云连极浦急雨暗长汀

前调【赠张建康】　　　　　　　　　　苏　庠

本是白苹洲畔客虎符卧镇江城归来犹得趁鸥盟柳丝揺晓市杜若徧芳汀　莫惜飞觞仍堕帻柳边依约莺声水秋鲈熟正关情只愁宣室召未许钓船轻

前调【姜尉托疾】　　　　　　　　　　葛胜仲

郊外黄埃端可厌归来移病香闺象牀珍簟共委蛇耆婆寻草尽天女散花迟　小雨作寒秋意晩檐声与梦相宜冷侵罗幌篆烟微试评书五朶何似画双眉

前调【上巳九曲池流杯】　　　　　　　　葛胜仲

小様洪河分九曲飞泉环绕粼粼青莲往事巳成尘羽觞浮碧甃宝剑捧金人　绿绮且依流水调逢逢挝鼓催廵玉堂词客是嘉宾茂林修竹地大胜永和春

前调【上巳海昌王氏园】　　　　　　　　葛胜仲

倦客身同舟不系轻帆来访儒仙春风上巳艳阳天夭桃方散锦高柳欲飞緜　千古海昌佳絶地双鳬暂此留连通宵娯客破芳筵兰亭修禊事梓泽醉名园

前调【章圃赏瑞香】　　　　　　　　　葛胜仲

二月风光浓似酒小楼新湿青红碧琉璃色映羣峰更携金凿落来赏锦熏笼　词客旧留花月旦此葩清软纎穠未饶兰蕙转光风赤阑呈雅艳翠幙护芳丛

前调　　　　　　　　　　　　葛胜仲

雪壁歌词题尚湿春风又见轻红一枝斜插映眉峰不辞连夜赏银烛透纱笼　白髪欺人今老矣尊前羞见繁穠清香犹嫪虎溪风海棠须避席佳种谩蚕丛

前调【锦熏阁赏花】　　　　　　　　　葛胜仲

槛外奇葩江外种娇春未减鞓红画楼晴日敛云峰佛香来海?蜀锦荐灯笼　今夜那忧煞风景酒花来鬬妖穠江梅冷澹避春风明朝来纵赏应醉绮罗丛

前调　　　　　　　　　　　　周紫芝

水远山长何处去欲行人似孤云十分痩损沈休文忍将秋水镜容易与君分　试问棃花枝上雨为谁弹满清尊一江风月黯离魂平波催短棹小立送黄昏

前调【送曾光州】　　　　　　　　　　周紫芝

记得武陵相见日六年往事堪惊回头双鬓巳星星谁知江上酒还与故人倾　铁马红旗寒日暮使君犹寄边城只愁飞诏下青冥不应霜塞晩横槊看诗成

前调　　　　　　　　　　　　谢　逸

玉树临风宾欲散黄昏铁马嘶庭幽欢未尽有余清琼糜方一啜银烛巳双檠　坐久香津生齿颊何须五斗消酲艳歌声里醉魂醒明年思此会旌斾想登瀛

前调【元宵】　　　　　　　　　　廖行之

春意忙忙春色里又还几度花期澹晴时候尽融怡梅顋翻白後柳眼弄青时　正是江城天气好楼台灯火星移相逢无处不相宜轻狂行乐去明月夜深归

前调　　　　　　　　　　　　曹　组

青琐牎深红兽暖灯前共倒金尊数枝梅浸玉壶春雪明浑似晓香意欲成云　户外马嘶催客起席间欢意留人从他微霰落纷纷不妨吹酒面归去醒余醺

前调　　　　　　　　　　　　叶梦得

不见跳鱼翻曲港湖边特地经过萧萧踈雨乱风荷微云吹尽散明月堕平波　白酒一杯还径醉归来散髪婆娑无人能唱采菱歌小轩敧枕簟檐影挂星河

前调　　　　　　　　　　　　叶梦得

自笑天涯无定准飘然到处迟留兴阑却上五湖舟鲈蓴新有味碧树巳惊秋　台上微凉初过雨一尊聊记同游寄声时为到沧洲遥知敧枕处万壑看交流

前调【南山台成与客看月】　　　　　　　　叶梦得

絶顶参差千嶂外不知空水相浮下临湖海见三洲落霞横暮景为客小迟留　卷尽微云天更阔此行不负清秋忽惊河汉近人流青霄元有路一笑倚琼楼

前调　　　　　　　　　　　　叶梦得

碧瓦新霜侵晓梦黄花巳过清秋风帆何处挂扁舟故人归欲尽斜日更回头　乐圃桥边烦借问有人高卧江楼寄声聊为诉离忧桂丛应巳老何事久淹留

前调【席上梅花】　　　　　　　　　　叶梦得

不与羣芳争艳艳化工自许寒梅一枝临晩照歌台眼明浑未见弦管莫惊催　记取刘郎归去路千年应话天台酒阑不惜更重陪夜寒衣袂薄犹有暗香回

前调【夜登小阁忆洛中旧游】　　　　　　　陈与义

忆昔午桥桥上饮坐中多是豪英长沟流月去无声杏花疎影里吹笛到天明　二十余年如一梦此身虽在堪惊闲登小阁看新晴古今多少事渔唱起三更

前调　　　　　　　　　　　　赵长卿

天外浓云云外雨雨声初上檐牙红蕖应褪洗妆花晚凉如有意习习到山家　为唤山童多索酒金锺细酌流霞晕生玉颊酒潮斜闲中无宠辱醉里是生涯

前调　　　　　　　　　　　　赵长卿

过尽征鸿来尽燕故园消息茫然一春憔悴有人怜怀家寒食夜中酒落花天　见说江头春浪渺殷勤欲送归船别来此处最萦牵短篷南浦雨疎柳断桥烟

前调　　　　　　　　　　　　赵长卿

日欲低时江景好暮山紫翠重重钓筒收尽碧潭空一船霜夜月两?荻花风　遥忆暖春新向火黄昏下了帘栊水邨渔浦檥孤篷单衾愁梦断无梦转愁浓

前调　　　　　　　　　　　　赵长卿

人在梦云楼上别残灯影里迟留依稀绿惨更红羞露痕双脸湿山様两眉愁　几幅片帆天际去云涛烟浪悠悠今宵独立古江头水腥鱼菜市风碎荻花洲

前调【荼蘼】　　　　　　　　　　张元干

莺唤屏山惊睡起娇多须要郎扶荼蘼斗帐罢熏炉翠穿珠落索香泛玉流苏　长记枕痕销醉色日高犹倦妆梳一枝春痩想如初梦迷芳草路望断素鳞书

前调　　　　　　　　　　　　张　抡

闻道彤庭森宝仗霜风逐雨驱云六龙扶辇下青冥香随鸾扇远日射赭袍明　帘卷天街人隘路满城喜望清尘欢声催起岭梅春欲知天意好昨夜月华新

前调【禁中丹桂】　　　　　　　　　　张　抡

玉宇凉生清禁晓丹葩色照晴空珊瑚敲碎小玲珑人间无此种来自广寒宫　雕玉阑干深院静嫣然凝笑西风曲屏须占一枝红且图欹醉枕香到梦魂中

前调【探梅】　　　　　　　　　　辛弃疾

老去惜花心已嬾爱梅犹遶江邨一枝先破玉溪春更无花态度全是雪精神　賸向青山餐秀色为渠着句清新竹根流水带溪云醉中浑不觉归路月黄昏

前调　　　　　　　　　　　　辛弃疾

风雨催春寒食近平原一片丹青溪头唤渡柳边行花飞蝴蝶乱桑嫩野蚕生　绿野先生闲袖手却寻诗酒功名未知明日定隂晴今宵成独醉却笑衆人醒

前调【簪花屡堕戏作】　　　　　　　　　辛弃疾

鼔子花开春烂漫荒园无限思量今朝拄杖过西乡急呼桃叶渡为看牡丹忙　不管昨宵风雨横依然红紫成行白头陪奉少年塲一枝簪不住推道帽檐长

前调　　　　　　　　　　　　吕胜巳

忽忆裴公台上去远空秋气棱棱万山一水秀还明此时三楚客何意续骚经　爱竹子猷参杖履能诗侯喜同登赓酬不尽古今情清风生白麈侧月照疎星

前调【种海棠作】　　　　　　　　　　刘克庄

落魄长官江海客少年万里寻春而今憔悴向溪滨断无觞咏兴惟有簿书尘　手插海棠三百本等闲妆点芳辰他年绦雪映红云叮咛风与月记取种花人

前调【潮惠道中】　　　　　　　　　　刘克庄

不见仙湖能几日尘沙变尽形容夜来月冷露华浓都忘茆屋下但记画船中　两?绿隂犹未合更须补竹添松最怜几树木芙蓉手栽才数尺别後为谁红

前调【巳酉和实之灯夕】　　　　　　　　刘克庄

玉篴钿车当日事东涂西抹都曾等闲曲子压和凝纵游非草草巳醉强惺惺　今向三家邨送老身如罢讲吴僧高楼百尺不须登半炉烧叶火一盏勘书灯

前调　　　　　　　　　　　　李　石

烟柳疎疎人悄悄画楼风外吹笙倚阑闻唤小红声熏香临欲睡玉漏巳三更　坐待不来来又去一方明月中庭粉墙东畔小桥横起来花影下扇子扑流萤

前调　　　　　　　　　　　　王千秋

柳巷莺啼春未晓画堂环佩珊珊熏炉烘暖鹧鸪斑寿杯须斗酌舞袖正弓弯　未说珥貂横玉事勲名且勒燕然归来方卜五湖闲年年花月夜沉醉绮罗间

前调　　　　　　　　　　　　黄　机

上巳清明都过了客愁惟有心知子规昨夜忽催归驿程那复记魂梦巳先飞　回首故园花与柳枝枝叶叶相思归来得典春衣绿隂幽邃处不管尽情啼

前调　　　　　　　　　　　　刘　鎭

荡紫飘红芳信断都无人问穠纤吟鞭倚醉问凉蟾香消金缕篆尘压宝妆匳　梦峡朝云飞不到一春离绪厌厌却疑归燕碍重帘心期花底误眉眼柳边添

前调　　　　　　　　　　　　马庄父

人意舒闲春事到徐徐弄日微云翠鬟飞绕閙蛾羣烟横沽酒市风转落梅邨　岁事一新人半旧相逢际晩醺醺花间亭馆柳间门尅除风雨外排日醉红裙

前调　　　　　　　　　　　　王　炎

鶗鴂一声春事了不知苦劝谁归花梢香露染蔷薇小梅酸着齿酒榼正堪携　鸭绿一篙新雨过远山半出修眉仙翁理棹欲来时遶檐乌鹊喜报与主人知

前调　　　　　　　　　　　　高观国

俱是洛阳年少客才华迥出天真青衫惯拂软红尘酒狂因月舞诗俊为梅新　寄语长安风月道鸎花缓作青春披风沐露问前津客中春不当归去倍还人

前调　　　　　　　　　　　　史逹祖

愁与西风应有约年年同赴清秋旧游帘幙记扬州一灯人着梦双鴈月当楼　罗带鸳鸯尘暗澹更须整顿风流天涯万一见温柔痩应因此痩羞亦为郎羞

前调　　　　　　　　　　　　韩　淲

脆管繁弦无觅处小楼空掩遥山柳丝直下曲阑干海棠红欲褪玉钏怯春衫　殢酒不成芳信断社寒新燕呢喃雕盘慵整宝香残绮疏明薄暮帘外雨潺潺

前调　　　　　　　　　　　　韩　淲

罗帐画屏新梦悄绿牎慵起香残重帘生怕倚阑干春风吹玉水春雪满灵山　梁燕未来归鴈动海棠才带红酣酒愁花恨霎时间烟云催薄暮丝雨湿轻寒

前调　　　　　　　　　　　　韩　淲

竹树隂隂流涧水黄鹂飞去飞还蓬门篱落小桥湾更无尘迹到我自爱其间　雨又随风催薄暮轻雷时动云班归来凉意一牎闲病余真倦矣睡熟簟纹寛

前调【墨水仙】　　　　　　　　　　张　炎

翦翦春冰出万壑和春带出芳丛谁分弱水洗尘红低回金凿落约略玉玲珑　昨夜洞庭云一片朗吟飞过天风戏将瑶草散虚空灵根何处觅只在此山中

前调　　　　　　　　　　　　石孝友

醉袖吟鞭竹色里帽檐低处风斜晩山一半被云遮残阳明远水古木集栖鸦　暮去朝来缘底事不如早早还家曲屏深幌小牎纱翠沾眉上柳红揾脸边花

前调　　　　　　　　　　　　石孝友

买笑当歌何处好小楼四面江山玉梅枝上卸余寒雨随春到急风向晚来顚　任自腰围都痩损肯敎懽意阑珊引杯相属莫留残花和人竞好人与月争圆

前调　　　　　　　　　　　　石孝友

枕上莺声初破睡悄寒轻透帘帏起来惆怅有谁知雨狂风转急揉损好花枝　薄幸别来春又老等闲误却佳期斜阳影里立多时远山何事翠相对蹙修眉

前调　　　　　　　　　　【宋媛】李清照

庭院深深深几许云牎雾阁春迟为谁憔悴痩芳姿夜来清梦好应是发南枝　玉痩檀轻无限恨南楼羌管休吹浓香开尽有谁知暖风迟日也别到杏花时

前调　　　　　　　　　　　　李清照

庭院深深深几许云牎雾阁常扃柳梢梅萼渐分明春归秣陵树人客建安城　感月吟风多少事如今老去无成谁怜憔悴更凋零灯花空结蕊离别共伤情

前调　　　　　　　　　　　刘鼎臣妻

何处甘泉来席上嫩黄初泻银瓶月团尝罢有余清惠山名品好歌舞暂留停　欲赏霍源新气味不应兼进狶苓此中端有澹交情相如方病酒一饮骨毛轻

前调　　　　　　　　　　　刘鼎臣妻

记得高堂同饮散一杯汤罢分携绦纱笼影簇行旗更残银漏急天澹玉绳低　只恐曲终人不见歌声且为迟迟如今车马各东西画堂携手处疑梦又疑非

前调【立春寄　　　　　　　宋媛季顺妹】苏　氏

一夜东风穿绣户融融暖应佳时春来何处最相知平明堤上柳染徧郁金枝　姊妹嬉游时节近今朝应怨来迟凭谁说与到家期玉钗头上胜留待远人归

前调　　　　　　　　　　　　完顔璹

倦客更遭尘事冗故寻闲地婆娑一尊芳草一声歌卢郎心未老潘令鬓先皤　醉向繁台台上问满川细柳新荷薰风楼阁夕阳多倚阑凝思久渔笛起烟波

前调【梅花】　　　　　　　　　　韩　玉

月是银釭溪是镜云霓与作衣裳夜寒独立竹篱傍妆成那待粉笑罢自生香　自古佳人多薄命枉敎傲雪凌霜从来林下异闺房何须三弄笛方断九回肠

前调　　　　　　　　　　　　段成巳

走徧人间无一事十年归梦悠悠行藏休更倚危楼乱山明月晓沧海冷云秋　诗酒功名殊不恶个中未减风流西风吹散两眉愁一声长啸罢烟雨暗汀洲

前调　　　　　　　　　　　　元好问

昨夜半山亭下醉洼尊今日留题放船直到浙江西玉壶天上下云锦树高低　世上红尘争白日山中太古熙熙外人初到故应迷桃花三百里浑是武陵溪

前调　　　　　　　　　　　　元好问

自笑此身无定在北州又复南州买田何日遂归休向来元落落此去亦悠悠　赤日黄尘三百里嵩丘几度登楼故人多在玉溪头清泉明月晓高树乱蝉秋

前调　　　　　　　　　　　　元好问

夏馆秋林山水窟家家林影湖光三年闲为一官忙簿书愁里过笋蕨梦中香　父老书来招我隐临流巳盖茅堂白头兄弟共论量山田寻二顷他日作桐乡

前调　　　　　　　　　　　　张弘范

千古武陵溪上路桃源流水潺潺可怜仙侣剩浓欢黄鹂惊梦破青鸟唤春还　回首旧游浑不见苍烟一片荒山玉人何处倚阑干紫箫明月底翠袖暮云寒

前调　　　　　　　　　　　　刘　因

行色匆匆缘底事山阳梅信相催梅花香底有新醅南州今乐土得意且衔杯　君见太行凭寄语云间苍壁崔嵬平生遮眼厌黄埃高楼吾有兴无惜送青来

前调　　　　　　　　　　　　詹　正

白髪壮心还未减春风梦遶扬州青山隐隐水悠悠征帆从荡漾行李亦风流　向日侍郎今右相元龙豪气横秋月明千里镇淮楼依然青眼旧应不负依刘

前调【咏梅】　　　　　　　　　　蒲道源

闻说东庵梅最好何须远访西湖金衣相映玉肌肤幽香俱可爱顔色不妨殊　花主惜春仍好事赏花清似林逋冰蕤雪萼正敷腴只愁无客至那怕酒频沽

前调【赋柳】　　　　　　　　　　张　翥

揺荡春光湖上路多情偏识倡条画船系在赤阑桥花飞人别处绿暗雨休朝　恼乱东风扶不起空怜燕婉莺娇舞衣香冷董娇娆相思无限恨犹似旧宫腰

前调　　　　　　　　　　　　张　翥

羡杀渔家生处乐隔湾数点青灯蓑衣忘在石矶层蓼花秋酿酒枫叶晩垂罾　时向瓦瓯篷底醉往来鹭侣鸥朋老翁倚棹坐瞢腾有鱼吾欲买揺手不能应

前调　　　　　　　　　　　　张　翥

羡杀渔邨无畔?茫茫杨柳蒹葭雨余水涨没汀沙惊鸿投别浦浴鸟坐沉槎　残日篱头闲晒网垂髫来买鱼虾得钱沽酒径归家一声横笛外烟火隔芦花

前调　　　　　　　　　　　　张　埜

莲幕酒阑人散後满庭松竹萧森捣残秋思是邻砧翠屏惊旧梦白发入新吟　盖世勲名将厎用悠悠往古来今一灯孤恨夜牎深筝闲纤笋玉杯冷软橙金

前调　　　　　　　　　　　　无名氏

昨夜惊眠梅雨大枕前牎上频敲天明翻觉梦魂遥起来看女伴熏袖巳香消　云锁房栊烟锁竹卷帘水湿鲛绡菱花低照拂眉梢玉梳云髪润不喜上兰膏

前调　　　　　　　　　　　　刘　基

街鼓无声更漏咽不知残夜如何玉绳历乱耿银河鹊惊穿暗树露坠滴寒莎　梦里相逢还共说五湖烟水渔蓑镜中绿髪渐无多泪如霜後叶摵摵下庭柯

前调【题画荷花】　　　　　　　　　　吴子孝

寂寞小池凉雨後美人团扇知秋玉容红沁见时羞倚风如解佩映水怕擡头　隔浦天香如袅袅多情欲去还留月明波冷不胜愁采芳何处唱试听木兰舟

前调【江陵别内】　　　　　　　　　　杨　愼

楚塞巴山横渡口行人莫上江楼征骖去棹两悠悠相看临远水独自上孤舟　却羡多情沙上鸟双飞双宿河洲今宵明月为谁留团团清影好偏照别离愁

前调【虎丘同济之作】　　　　　　　　　吴　洪

爱此云岩林壑美椶鞵藤杖追游生公台下鹤泉浮与君成二老谭笑亦风流　台阁功名归去好便应醉枕糟丘不须含笑看吴鈎苔花还绣壁波冷蛰龙湫

前调　　　　　　　　　　　　张　綖

十里红楼依绿水当年多少风流高城重上使人愁远山将落日依旧上帘钩　一曲琵琶思往事青衫泪满江州访邻休问杜家秋寒烟沙外鸟残雪渡傍舟

前调【小春】　　　　　　　　　　陈子龙

西风料峭黄花暮斜阳一角红楼罗衣添得又还休银蝉寒约指宝鸭暖藏钩　忽忆软金杯自捧重携残烛淹留於今玉漏更悠悠不知千里梦无奈五更愁

前调　　　　　　　　　　【明媛】王凤?

珠帘不卷银蟾透夜凉独自凭阑瑶琴欲整指生寒鹤归松露冷人静井梧残　天际一声新度鴈翱翔似觅回滩浮生几见几悲欢三秋今巳半枫叶醉林丹

前调【端午　　　　　　　　明媛】叶小鸾

团扇新裁明月影珠帘半上琼鈎榴花红到玉钗头彩丝宜续命绿砌绕忘忧　酒泛菖蒲香玉碎嫩红双压横秋画船尽日闹芳洲萧萧烟雨外还锁楚江愁

前调【又一体】　　　　　　　　　　顾　夐

碧染长空池似镜倚楼闲望凝情满衣红藕细香清象牀珍簟山幛掩玉琴横　暗想昔时欢笑事如今赢得愁生博山炉暖澹烟轻蝉吟人静残日傍小牎明

御选历代诗余卷三十八








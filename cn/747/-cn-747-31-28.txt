○禁丧葬违礼及士人干利诏

古之送终，所尚乎俭。比来习俗，渐至於奢。苟炫燿於衢路，复何益於泉壤，又凡庶之中，情理多阙，每因送葬，或酣饮而归，及寒食上墓之时，亦便为宴乐，在於风俗，岂成礼教。自今已后，其缘葬事有不依礼法者，委所由州县并左右街使严加捉搦，一切禁断。其有犯者，官人殿黜，白身人所在决一顿。凡士庶人，不兼二业。或有衣冠之内，寡於廉隅，专以货殖为心，商贾为利，须革其弊，以清品流。有犯者，委京都御史台及诸道采访使具以状闻，当另处分，宣布中外，咸使知闻。


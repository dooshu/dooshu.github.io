与李太仆渐庵论治体


明兴二百余年矣。人乐于因循，事趋于苦窳。又近年以来，习尚尤靡。至使是非毁誉，纷纷无所归究。牛骥以并驾而俱疲，工拙以混吹而莫辨。议论蜂兴，实绩罔效。所谓“怠则张而相之”之时也。况仆以草茅孤介，拥十龄幼主，立于天下臣民之上，国威未振，人有侮心。若不稍加淬励，举祖宗故事，以觉寤迷蒙，针砭沉痼，则庶事日隳，奸宄窥间，后欲振之，不可得矣。

故自仆受事以来，一切付之于大公，虚心鉴物，正己肃下。法所宜加，贵近不宥；才有可用，孤远不遗。务在强公室，杜私门，省议论，核名实，以尊主庇民，率作兴事。亦知绳墨不便于曲木，明镜见憎于丑妇；然审时度势，政固宜尔。且受恩深重，义当死报，虽怨诽有所弗恤也。乃朝夕进说于上前，则又惓惓以恭俭仁厚，培植纯一未凿之良，即《帝鉴》所载，及近日何宫允云云，可见其梗概。期以数年之后，主德既成，治具毕张，乃收管钥、举纲维而归之于上，稽首明辟，乞骨还山，此区区之微志也。

而庸众喜于委徇，奸宄惮其精核。又有一种腐儒，动引末季事摇乱国是。不知本朝立国规模，与前代不同。本之威德并施，纲目兼举，无论唐、宋，即三代盛王，犹将远让焉。而宋时宰相卑主立名、违道干誉之事，直仆之所薄而不为者。

顷辱华翰，深合鄙心。至于举劾失实，及奖率科贡云云，俱于实政大有裨益。乃知庸众之人，虽与论寻常之外，识时务者谓之俊杰。今人旦夕见仆行事者，犹不相知，而公乃冥契于千里之外，人之识见相越，岂不远哉！人旋，敢布区区。






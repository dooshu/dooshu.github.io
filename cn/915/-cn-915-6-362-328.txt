○上表请立学校



臣闻天道之所运，莫大于阴阳；帝王之至务，莫重于礼学。是以古之建国，教学为先。国有明堂辟雍之制，乡有庠序黉校之仪，皆所以抽导幽滞，启广才思，盖以六四有困蒙之吝，君子大养正之功也。昔仲尼列国之大夫耳。兴礼修学于洙、泗之间，四方髦俊，斐然向风，受业身通者七十馀人。自兹以来，千载寂漠，岂天下小于鲁国，贤哲乏于曩时？厉与不厉故也。



自顷遭无妄之祸，社稷有缀旒之危，寇羯饮马于长江，凶狡虎步于万里。遂使神州萧条，鞠为茂草；四海之内，人迹不交。霸王有旰食之忧，黎民怀荼毒之痛，戎首交并于中原，何遽笾豆之事哉！然“三年不为礼，礼必坏，三年不为乐，乐必崩’。况旷载累纪，如此之久邪？今末进後生，目不睹揖让升降之礼，耳不闻钟鼓管弦之音。文章散灭胡马之足，图谶无复孑遗于世。此盖圣达之所深悼，有识之所咨嗟也。夫治世尚文，遭乱尚武。文武迭用，长久之道。譬之天地，昏明之迭，自古以来，未有不由之者也。今或以天下未壹，非兴礼学之时，此言似是而非。夫儒道深奥，不可仓卒而成。古之俊，必三年而通一经，比须寇贼清夷，天下平泰，然後修之，则功成事定，谁与制礼作乐者哉？又贵游之子，未必有斩将搴旗之才，亦未必有从军征戍之役，不及盛年讲肄道义，使明珠加莹磨之功，荆、随发采琢之美，不亦良可惜乎！



愚以世丧道久，民情玩于所习，纯风日去，华竞日彰，犹火之消膏而莫之觉也。今天地造始，（《晋书·礼志》上作方今天地更始。）万物权兴。圣朝以神武之德，值革命之运，荡近世之流弊，继千载之绝轨，（《晋书·礼志》上作创千龄之英范。）笃道崇儒，创立大业，明主唱之于上，宰辅督之于下，夫人之所好，下必有过之者焉。是故双剑之节崇，而飞白之俗成；挟琴之容饰，而赴曲之和作。君子之德风，小人之德草，实在所以感之而已。臣以暗浅，不能远识格言，奉诵明令，慷慨下风，（二语从本传补。）谓宜以三时之隙，渐就经始。（《宋书·礼志》一。建武初，散骑常侍戴邈上表。又见《晋书·戴邈传》，小有删节。）

杜夷

夷字行齐，庐江人。惠帝时三察孝廉，州命别驾，怀帝时徵拜博士，太傅东海王越辟，刺史王敦举方正，镇东将军周馥引为参军，皆不就。元帝为丞相，敕为儒林祭酒，又除国子祭酒，未尝朝会。大宁元年卒，年六十六，赠大鸿胪，谥曰贞子。有《幽求子》二十卷。




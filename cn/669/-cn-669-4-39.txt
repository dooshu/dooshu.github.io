39　朱子釋熠燿宵行　董逌廣川詩故


「熠燿宵行」，傳云：「熠燿，燐也。」又云：「燐，螢火也。」朱子謂：「熠燿，明不定貌。宵行，蟲名，如蠶，夜行，集傳：「『夜行』下有『喉下』二字。」有光如螢。」其説本董氏。説文火部引詩「熠燿宵行」：「燿，盛光也。」末章云「倉庚于飛，熠燿其羽」，其義一也。

【元圻案】朱子詩傳遺説：「余正甫曰：宵行，自是夜光之蟲，夜行於地。熠燿，言其光耳，非螢也。」〇東山箋云：「熠燿其羽，羽鮮明也。」正義曰：「王肅云：倉庚羽翼鮮明，以喻嫁者之盛飾。」「熠燿」字同而訓異，故朱子明其不然。〇吕氏讀詩記十六引董氏曰：「熠燿自是一種蓋蟲也，夜行地上，如蠶而喉下明如螢，故曰宵行。」朱子蓋取董氏之説而不盡從。〇書録解題二：「廣川詩故四十卷，董逌撰。其説兼取三家，不專毛、鄭。其所援引諸家文義與毛氏異者，亦足以廣見聞，續微絶。」經義考云：「佚。」






晁说之　有感

吏隐两非空百感，涂穷浪迹亦何哉。

波涛远引月华去，风雨常将月色来。

孤学有谁同慷慨，独愁无地重徘徊。

谩谈景德祥符际，几许辞源赋八哀。

晁说之

晁说之　有感

天边鸿雁会记飞，白发婆娑敢庶几。

哭子泪干心尚折，还山计就事仍非。

交游几处闻捐玦，岩阜何人自采薇。

海角再逢残岁雨，懒将梅叶洗征衣。

晁说之

晁说之　有感

日日苍黄出畏涂，自怜何事得虚除。

天教豺虎露齿爪，好是哥奴不读书。

晁说之

晁说之　有感

帝室中兴运更赊，如闻庙议尚堪嗟。

和亲费尽三公力，兵革伤残百姓家。

解使亚夫营细柳，却教贾谊傅长沙。

顾予岂是奔亡者，独抱寒枝愧暝鸦。

晁说之


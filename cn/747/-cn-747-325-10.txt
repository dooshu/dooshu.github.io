○送李补阙充河西支度营田判官序

汉张右掖，以备左衽，西遮孔道，北护居延。然犬戎夜猎於山外，匈奴射雕於塞下，岁或有之。我散骑常侍曰王公，勇能尽敌，礼可用兵，读黄石书，杀白马将。入备顾问，载以乘舆副车；出命专征，赐以内栈文马。将军幕府，请命介於本朝；天子琐闱，辍谏官以从事。补阙李公，家世龙门，词场虎步，五经在笥，一言蔽诗。广屯田之蓄，度长府之羡，以赡边人，以弱敌国。然後驰檄识匿，略地昆仑。使麾下骑，刃楼兰之腹；发外国兵，系郅支之颈。五单于遁逃於漠北，杂种羌不近於陇上。子之行也，不谓是乎？拜首汉庭，驱传而出，穷塞沙碛以西极，黄河混沌而东注。胡风动地，朔雁成行，拔剑登车，慷慨而别。


◇太子迎车驾临丧议

寻《礼记·服问》，君所主夫人妻、太子、嫡妇，言国君为此三人为主丧也。今鸾舆临降，自以主丧而至，虽因事抚慰，义不在吊，南郡以下，不应出门奉迎。但尊极所临，礼有变革，权去杖，移立户外，足表情敬，无烦主哭。皇太子既一宫之重，自应以车驾幸宫，依常奉候。既当成服之日，吉凶不容相干，宜以衰帻行事。望拜止哭，率由旧章。尊驾不以临吊，奉迎则惟常体，求之情礼，如为可安。（《南齐书·文惠太子传》。穆妃薨，成服日，车驾出临丧，朝议疑太子应出门迎。左仆射王俭云云。又《南史·》四十四。）


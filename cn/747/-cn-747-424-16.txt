○为崔仆射谢弟除给事中表

臣某言：伏见某月日恩制，除臣弟审给事中。宠命自天，惊魂无地，永惟非据，面何深！臣某载兢载跃顿乎顿首。臣家本东周，代传素业，衣冠祖袭，岂望繁华？至於伯仲，虽闻诗礼，但欲官从。讵知生遇圣明，日加重寄，擢臣偏将之下，录臣久戍之勤。待罪西南，时逾一纪；分忧障塞，心系两蕃。策无类于烧牛，功有惭於求大，长怀尸素之责，重贻门户之羞。今则恩联兄弟，泽及中外，在审何有？累践通班。未闻三谏之勤，仍忝八年之宠。将何以曲承顾问，接武名儒，分陪掖下之荣，专掌殿中之事。在盈知缺，居宠思危，临深履薄，莫之为喻。伏以王居涣汗，方镇途遥，远有所闻，推谢无及。空惭为人之择，不遂免冠之让。臣无任喜跃屏营之至！


○故朝散大夫守礼部尚书柱国河内县开国男食邑三百户赐紫金鱼袋常公行状

曾祖某，不仕。祖氵宏，州宣禄县令。考修，成都府户曹参军。京兆府万年县洪固乡曹贵里常梦锡，字孟图，年六十一岁。公宇量恢宏，识度宽广。质重有气，博学多闻。初举秀才，值世乱，不克随计。西州群後，羔雁交辟。累为秦陇诸郡判官。岐王茂贞据有扶风，传国二世，承制除公宝鸡县令兼监察御史。是时京洛屡变，幕府骤更。公审择木之所宜，乃瞻乌而来止。烈祖肇基王业，物色异人，得公甚喜，授大理司直。今上初秉机务，慎求宾从，公实预焉。允塞时望。既受禅，选殿中侍御史，改礼部员外郎，寓直中书，预闻机密。周慎详敏，冠於当时。烈祖深器之，擢拜给事中。封奏议，无所顾惮。由是始为当涂者所疾。今上嗣位，恩礼甚优。公以发号之初，四海瞻望。几微所慎，宜在斯时。尽规极言，如恐不及。於是大忤权贵，贬佐池州。明年徵为户部郎中，复拜给事中，仍充翰林学士，知贡举。天子以典司诏命，最宜亲密。乃别置宣正院於内庭，以先朝选授，公为称职。俾以内任，专掌是司。秋霜之操，岁寒不易。凡敢言之士，皆依赖焉。甲辰岁，谏臣皆贬，公亦罢院事。公深惟君臣之义，思全进退之礼。稍储伏腊，将卜优游。又除吏部侍郎，领御史台事。上复置文理院，为司聪之寄，以公为文理院学士承旨。公以椒兰不杂，绛灌方隆。从容中道，守正而已。明年以疾固辞，乃迁户部尚书，领商州剌史。上以公问望夙重，足以坐镇雅俗，强起令知省事，而病久不覆，公私废失，为宰相所劾，坐贬饶州。上以羸瘵忧之，诏留东都，以便医药。逾年小愈，徵为吏部侍郎翰林学士，改礼部尚书。戊午岁冬十一月，方与客谈，奄然而逝。主上念藩邸之旧，追亮直之诚，罢朝悲悼，赠送优渥。以嗣子方幼，诏中使监护其丧。惟公诚纯性刚，文高学富。词赋典丽，而执笔甚稀。名理精核，而吐论甚简。多识故事，洞明政体。自升元中至保大之初，便蕃密勿，有犯无隐。门绝私谒，出则诡辞。独见先觉，邈然靡及。政先古义，而时方尚权。论举大体，而人工捷给。彼众我寡，故不能克。主恩方重，莫果归田之心。世路未夷，竟郁济时之用。耻为狷介之行，以邀察之名。畜伎乐，饮醇酒，怡然自得，聊以卒岁。启手足之际，无呻占之声。古之达者，正当此耳。丕以名法之学，获选邱门。固非良史之才，曷记贤人之德。庶为实录，以俟易名。谨状。（此文与门生树丕作）


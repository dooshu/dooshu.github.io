卷一百二十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百二十八

明　杨士奇等　撰

礼乐【统言乐】

宋仁宗庆历元年翰林学士宋祁上奏曰臣伏覩右司谏直集贤院韩琦奏劄子节文谓曾将景佑广乐记看详备见实纪李照所造违古之乐不可以上荐天地宗庙窃闻和岘减定锺律等见今存在欲乞特降圣旨指挥下太常寺复用旧乐者奉敕已差资政殿大学士宋绶等与两制同共详定闻奏伏缘臣自景佑元年中曾蒙差赴太常寺与燕肃等共磨治钟磬後来亲见李照重定律度及相次提举胡瑗别造钟磬臣於太常乐器粗知本末苟有所见不容隐默谨具画一于後

一李照所造钟磬当时只是将太府寺布帛尺一面定法改造比旧乐顿下四律伏缘李照资性诡僻辨论专固莫非出自私意不循古法其尺约长王朴尺二寸其斗法以六百二十黍为一龠六龠为一合自古十龠为合今顿差四合十合爲一升十升爲一?谓之律?其秤以升水之重爲一斤【比今太府见用零官秤一斤零十两】十斤为一秤【今太府以十六斤为秤】谓之律秤又减钟磬十六枚爲十二枚【自古经史中无十二枚为一架】其钟之形状并不依典故声韵遥长掩遏群乐及李照自造大竽大笙亦充大乐行用皆惉懘新韵不依古制及有新降到双凤管乐工吹之并不成声李照虽自称晓音律其实与伶官贱工识见无异遂敢败坏祖宗以来旧乐使朝廷以不法之器荐见天地祖宗四海传闻莫不窃议只如照所定黄锺之管乃是南吕倍声旧黄锺九寸正声却降在太蔟夹锺之间其太蔟商声君声君位也今君声降在臣位羽声来处尊宫三年有余於理尤害天灾人事不合常礼皆不祥之大也如此数事人无愚智所共明知陛下况深达律吕可以断自圣虑便改正应于李照曾请添损者并违经背古乞如韩琦所奏一切皆令停罢尽复祖宗旧制

一太常寺旧乐本自唐昭宗时雅乐亡散器无孑遗寻有博士商盈孙参酌典故更造钟声其後五代相传习而不改至周时王朴重定尺度略加添正太祖朝又诏和岘以景表尺重加磨治稍令声下昨缘景佑二年燕肃始乞修正乐器其时只得王朴律准又无王朴所定律尺律管参验音韵而燕肃只据律准与钟声按定高下即是此太常旧乐比王朴时已自不同况和岘减定後又经真宗朝景德中李宗谔一次修饰至燕肃凡经三度磨鑢然俱不先立尺律律管所以後来无处根正法度音律然其旧器传自唐宋历祖宗三圣无人轻议用之荐享八十余年虽非的然如舜韶周武法度明备要之沿袭本末实与典礼最近非同李照率意诡妄制作不经今若陛下且以考旧典差近法度即乞先取景表尺裁铸律管以案王朴律然後和岘当时所定声律高下确然可见况旧钟尚有七百余枚系本寺收管略加磨鑢令与声律相协所有旧磬为李照定乐时尽底界截破坏无见存者若且将李照所定石磬自太蔟以下刻磨长短亦与旧乐黄锺以下□髴相近及将本寺磬朴二百余片相兼添补亦可谐合音律与钟粗得三架即可於将来南郊大礼前一时了毕不过数月便可见功其余丝竹诸器只是移正声调便成雅乐况礼乐之本出自天子今陛下天纵睿圣通知音律复古顺道何所致疑伏乞即下有司速令修复以旌善述之美

一景佑三年诏令臣监领胡瑗铸造钟磬一架臣伏见胡瑗晓筭法能将先儒所说黄锺管内八百一十分为方分筭法并与郑康成周礼注及班固律历志古法相合自隋唐以来诸儒辨论黄锺一龠之法皆不及瑗相次於杂物库请铜铸之时忽於杂铜内得古钟三枚即不知甚年及是何州县纳到臣与故翰林侍读学士冯元即时验认其钟古质精妙项鎛皆有亷隅上有三十六乳余外瑑云气为饰有两栾之制如铃不圆正与周礼所说形制相符一钟破损二钟尚可叩击遂子细洗涤於钟上有篆文两行其?亦字体古简推本其文不是近代所造乃是汉魏间所用者其文曰越作朕皇祖文考宝和钟越思万年子子孙孙永保用享凡二十二字臣与冯元商量此既古器又合经典【除三十六乳与郑康成说小异康成以为钟每面三十六乳即一钟合七十二乳】遂画图子进呈後一面勒令胡瑗悉依古钟形状制造新钟成一十六枚其胡瑗所定律尺律管比王朴钟只下半律钟磬甚得谐韵其时不曾许当面进呈遂只送太常寺收系即目见在後来又蒙别差官详定李照胡瑗等律尺管其时议者皆云胡瑗实龠之黍或有小大不同以为未尽合古遂抑而不行至杓八百一十分之法则尽以为然无有非者臣以为胡瑗之尺黍虽有长短大小之差未尽合古然比旧乐又近法度如更使诸儒略加论讨庶可施行而合雅正矣臣又窃谓陛下用心详定雅乐之日获此古钟乃是瑞应因此若便定律尺律管使诸儒极意论难从其长者定为尺法然後作钟石以声之有何不可而前来议者固执李照不法之器以为此乐已经郊祀天地不可轻改更候有知音者然後改之且祖宗旧乐相传八十余年经真宗东封西祀一旦李照狂妄率然败坏却无轻改之惮今欲依据经典裁正律度反以为更俟知音假如今世遂无知音则是李照不经之器便传後代取笑千载此亦陛下昭然可判议者之大谬也臣以为陛下既自明律度不须更以知音为言夫知音自古难得非独今也若世无夔牙则且当以法自据虽有清浊高下其失不远故臣愿陛下只将胡瑗八百一十方分之法诏取上党秬黍择其中者差一二精力宦官及左右一二信臣於宫中重加校定陛下因以余暇亲临制决黍定求寸寸定求尺尺定则律度量衡四物皆正矣然後依古法将新尺试以推步晷景若合此一不谬也试以新管埋地候气气候若应此二不谬也然後可以遂班天下明告以律度量衡之法因之修定雅乐诏当今稍知音律经术者同加讨论事无不济然此一事虽非朝夕急政陛下能以万几之暇虑而定之亦千载不刋之美也其有先获古钟恐禁中忘记当时进呈图様今再画到一本随状进呈

右具如前臣以儒史为业合为文辞敷啓又缘臣久在病假既不获乞上殿面奏今来事涉辩论不敢修饰文语贵要畅尽事理是敢直说本末

祁乞减编磬事奏曰准中书送下监铸编钟所李照状为乞减编钟十六为十二事状後批奉圣旨送修撰乐书冯某等详定闻奏者右臣窃以作乐制器取象非一本乎律吕播为音均用在极和要归协雅而短长清浊还相损益诸儒驾说各自名家扰据经师资为辨博较其实至孰有定论昔伶伦命律初无配类后夔典乐唯取克谐?理益深後人致惑原圣人立药之意岂独执於一方金石设县屡易其数目鎛县十二以至编县二十四盖八音之器因物制宜历代相沿遂多创述若弦声一以至於五十律声一倍以至於三倍或减半以为得或备数而无害变均度典应和为经工师常员雅郑无辨不足以备问对击考之度第循其故独何晓於是非周朝枢密使王朴尝造准以考声律太常窦俨和岘亦经参校论者以为尺度太短雅声过高自此少能知音莫传其业今止以照素识音律使校定大乐照又调合钟齐务要和声察其用心良亦精密且又请改编钟十二以为与律数而足但学者多所未闲习周官或乃失传下议以询博求至当况礼乐之大典方太平而後备若并采衆说则有会礼聚讼之烦若遽更古法则有事不师古之戒臣考视图载皆有趣义愿圣上览其意而定焉

祁论引武舞所执九器各有所用奏曰臣案武舞六十四人左执干右执戚离为八列又别使工人执旌居前次执鼗次执铎次执錞次执铙次执相在左次执雅在右各分行夹引至乐作舞入则自鼗而下咸振作之舞工定位而止及舞将退又振作之舞工毕出而止臣窃详鼗铎之设义不虚生盖旧史礼经但举其凡不言其细故辈作旅进无有先後且鼗者所谓导舞也铎者所谓通鼓也錞者所谓和鼓也铙者所谓止鼓也相者所谓辅乐也雅者所谓陔步也夫錞于铙铎在周鼓人四金之奏以和军旅也武舞象功故得以军器参焉是舞之容节导於鼗通於铎和於錞止於铙辅於相陔於雅义可见矣宁有导舞方始止鼓参焉止鼓既揺通铎乱焉进退不伦终始无别臣虽不习故事窃以私意处之谓当舞入之时鼗铎以先之錞以和之相以辅之雅以节之及舞之将成也则鸣铙以进行列筑雅以陔步武各分左右与舞俱出其鼗铎錞相皆止而不作故司马职曰鸣铙且却斯之谓矣如此则允协乐意庶复旧职祁乞别撰郊庙歌曲明述祖宗积累之业奏曰歌诗之兴尚矣自陶虞而上书逸其传商颂槩有存者而周诗大备窃闻班固之论也以为商周雅颂上本有娀姜嫄降鳦履敏而卨稷始生玄王公刘古公太伯王季姜女太姒作合之德乃洎成汤文武受命武丁成康宣王中兴下及辅佐伊尹周召太公申伯召虎山甫之属靡不褒扬既信美矣声始歌咏而施及金石洋洋渢渢遂盈塞乎天地之间使後世子孙有以祖述称颂而摅之无极也孤秦乱剡礼亡乐缺逮汉六世始立乐府采诗夜诵多举司马相如之属造为诗赋略论律吕以合八音之调然其郊庙歌诗未有祖宗之事又不制雅乐有以相变盛德之音寖以失章史官追愤深诋其非南北覇杂音謡哀怒俪篇促节以雕蔚相矜唐家累盛颇宪前烈诏礼於野缀乐於旒然至郊庙咏歌亦止一时之事丽不逮郑王不入雅累句庸音商周之风衰焉安巢挺乱正声兼失或入河海或沦坑谷宋兴承五运末流继千载绍业受命之始日不暇给故未遑协律之事而乐正礼官又非夙儒故老制作之懿久无闻焉虽荐侑大礼别制辞曲然皆袭沿旧体未始改为遂使祖宗耿光盛烈幽伏槁简天命靡昭以为神羞而武穆文孙春秋助祭但习容典不知王业之艰难诚可畏也臣朴野蒭微不逮故实窃惟太祖武皇帝推闰位膺正统拨乱侮亡以黜不端东缨吴馘右攘蜀垒大去荆雠燮伐蕃酋士无离伤邦用底定罢诸道节度以絶僭萌收天下精兵以强京服太宗文皇帝铺敦武旅遂定并汾分遣良吏绥靖万国敛才懋官内经百度平租射藉以賙四人贬成让德卒罢封禅肆我真宗绍休圣功於时匈奴穿塞侮略边郡一戎啓行射殪名酋六驘遁去厥角请罪然而不念细故许其欢盟休宁北方於今是赖而又进妙道廸灵篇柴奉高济汾河景光瑞福葳蕤翕习臣所不能尽道商之?祥周之监观方兹蔑矣然而清庙咏歌但纪寅恭淳濯之细不推积德累功之本千品万官靡所寄言故臣愿陛下万几之余取三圣实录摭其武功文德在民耳目尤祥极瑞非人力所至者铺棻发扬作为歌诗别诏近侍略依生民公刘猗那长发之比裁属颂声使被金石尚体要而去浮丽根中和而矫浅诬使言质而易晓理懿而行远俾天下昭然知祖宗造邦济世之勤子孙无满假怠遑之志臣下有祖述奉扬之美超唐轶汉遂跻三代宁不盛耶

祁论太乐署雷鼓灵鼓路鼓备而不击及无三鼗奏曰臣案周大司乐之职雷鼓雷鼗奏於圜丘以祀天也灵鼓灵鼗奏於方丘以祀地也路鼔路鼗奏於宗庙以格祖也历代用焉着为乐令然则小鼓为大鼓先引得作乐之渐故两施无嫌也国朝崇荐郊庙但各设鼓於乐县之内备而不击夫有鼓无鼗於礼已阙设而不用在阙尤甚盖上袭五代杌敝失传有司持循罔暇论讨臣以为可诏本署稽旧典访遗法作为三鼗以备大乐祭天之际其鼓若鼗皆使县工播而击之用谐音节如此则器备礼完神只来格矣旧说鼗者如鼓而小以木贯中作柄雷鼗柄各四枚为八面灵鼗柄各三枚为六面路鼗柄各二枚为四面旁以结皮为耳揺之还自击也以通雷鼓灵鼓路鼓掌鼓之工每面一人左手播鼗右手击鼓云

祁论大乐署有舂牍之名而无舂牍之器奏曰臣观景德中李宗谔所进乐纂革部中着舂牍其说曰周礼笙师掌教舂牍应雅以作裓乐宾醉而出奏裓夏以三器筑地为之节【三器谓牍及应雅也】明不失礼也大五寸长七尺短者或三尺其端有空漆画之以两手筑地今并於宫县舞乐中用臣比徧问乐工言初无此器及责其乐器之籍则明着舂牍而说与乐纂相符又景德乐工於今多在诘其所以乃云恐宗谔论着之时止凭本署簿文误着於乐纂耳臣谨采三礼图所画舂牍之状大略可晓然检核着令及旧史其文武二舞诸工所用但有鼗铎錞铙相雅干戚龠翟等器不着舂牍则知後人误采古名以为空说矣

祁论竽及巢笙和笙奏曰臣奉诏与太常臣燕肃等图画太常乐器以备呈览至匏部有竽及巢笙和笙共种案旧说竽长四尺二寸三十六簧宫管在中形参差像凤翼巢笙十九簧和笙十三簧今据大乐诸工以竽巢和三种并为一器皆取胡部十七管笙为之但以宫管移徙左右用为小异其巢和二笙在景德中李宗谔又奏定二义管悉贯匏中今为十九管臣曾索於乐署得凤笙一种乐工言此古器今不可用推验形制乃古竽也其长四尺有余三十六管列管参差及曲颈皆为凤饰其空悉在管外岁久不治有管无簧今但秘而存之为无用之器臣以为可募知音者修复古竽以合正声革易当今署工所用浅俗惉懘之器勿令乱雅并案竽以合正声革应旧制传曰放郑声谓此物也

祁论精选太常乐工及募能知音者备太常官属奏曰昔虞舜命后夔典乐教胄子其言曰诗言志歌永言声依永律和声夔亦曰於予击石拊石百兽率舞自周以上胄子出於公卿声工皆有明德其为乐可以道古其为舞可以动容故能来格祖考而同和天地道衰官失政移诸侯制度陵僭音曲缦靡然且晋有师旷鲁有师乙判南北之风执商齐之宜援古验今若符合节其後士人则汉有京房魏有杜夔晋有荀勖隋有郑铎唐有张文成祖孝孙虽未能考正中声以尽善美其推本律吕有足称道自梁讫周寻乱不厌犹使王朴窦俨绪求坠韵裒合遗器累黍定尺造准写声求七均叩五音以成八十四调俨又着大周正乐一百二十篇虽广而不要杂而无类苖莠相败雅郑同侪然礼失而求野或有可采而宋兴达者尚未闻焉臣谓古之所以为工者皆精敏之人後之所以为工者皆舆厮之贱古之所以总司者材堪则任後之所以总司者官达则迁乐不逮古责於何有比来诸工尤为淆混或坐区贾子或力穑农人苟避乎丁咸求着籍未识所习况责所闻族居州处兀如墙面虽诲以六乐教以二南亦不能谐神只和邦国矣朝家丕纂谟烈咸事俊良必不借才无容慙德顾求之任之未至耳且一日失官尚及於死三年废乐曾何不坏古有其人则乐举无其人则乐息昔周官尽在武坐且或失传汉准具存律家莫能取定又况年禩绵旷器用沦亡贤者耻而不精鄙夫滥以安处而望乐正雅颂奚由致哉臣愿陛下明下诏书且募天下知音之人秩以微禄使备太常官属賖其岁限漫使讨论择其所长以备阙典又按旧令太常诸工取年十八以下姿情可教者使满定员明立章条以判勤惰如此则不过十稔官修事备以须陛下功成作乐矣

嘉佑元年知谏院范镇上奏曰臣伏见国家自废祖宗旧乐用新乐以来及今四五年日食星变冬雷秋雹风雨不时寒暑不节不和之气莫甚於此者使乐无所感动则已乐而有所感动则衆异之至未必不由此也去年十二月晦大雨雪大风宫架辄坏元日大朝会乐作而陛下疾作臣恐天意以为陛下不应变祖宗旧乐而轻用新乐也不然何以方乐作之时而陛下疾作天意警陛下之深自初议乐时臣尝论新乐非是其间画一一通最为详悉今再具进呈乞下执政大臣参详臣画有如可采伏乞且用祖宗旧乐以竢异时别加制作镇又奏曰臣近奏国家自用新乐以来风雨不节灾异衆多乞且用祖宗时旧乐已蒙下两制及台谏官参详及今两月未闻奏上伏缘逐时祠祀及九月?谢皆所施用不可淹久不决窃惟衆乐之和以律与金石为本故律之法曰凡律围九分凡律者言十二律也故黄锺径三分围九分长九十分积实八百一十分自九十分三分损益之而十二律长短相形矣自八百一十分三分损益之而十二律积实相通矣【凡律围九分则然】今黄锺大吕太蔟夹锺姑洗仲吕蕤宾林锺八律皆?三分四厘六毫围十分三厘八毫夷则南吕二律径三分围九分无射径二分八厘围八分四厘应锺径二分六厘五毫围七分九厘五毫十二律围径不同则积实损益不通外之长短有损益而内之积实无损益此律之法非是也古之钟有大小则容受有轻重故实黄锺之重二钧容二千龠自二千龠二钧三分损益之而十二钟大小轻重容受殊矣今之十二钟一以黄锺为率而无容受轻重大小之别又古之钟皆圜制而侧系之所以出其声也而今之钟皆褊制又平系之故其声鬰而不出【古钟亦有平系者然空其柄以出其声然亦非周之制也】周礼疏云应律之钟状如今之铃不圜故有两角【谓铙也】按铃之状本圜妥其两角以为钟故云如铃而不圜今以褊为不圜以似铎为如铃所以声郁而不发此钟之法非是也古之磬以一律为之博二律为之股三律为之鼓谓十二磬各以其律之长短为法也今之十二磬皆以黄锺为律博九寸股一尺八寸鼓二尺七寸而无长短之别此磬之法非是也律与金石之法非是乐所以不和也乞令筭官考校十二律积实分损益之数并臣今状下两制及台谏官一处参详所贵易为晓正

四年翰林学士王珪上言曰昔之作乐以五声播於八音调和谐合而与治道通先王用於天地宗庙社稷事于山川鬼神使鸟兽尽感况於人乎然则乐虽盛而音亏未知其所以为乐也今郊庙升歌之乐有金石丝竹匏土革而无木音夫所谓柷敔者圣人用以着乐之始终顾岂容有缺耶且乐莫隆於韶书曰戞击是柷敔之用既云下而撃鼗知鸣球与柷敔之在堂故传曰堂上堂下各有柷敔也今陛下躬祠明堂宜诏有司考乐之失而合八音之和於是下礼官议而堂上始置柷敔仁宗时张方平上雅乐论曰臣闻人函隂阳五行之气有喜怒哀乐之情心术所形随感而动动而无节则必有淫佚诈伪之心勃乱暴慢之事是以圣人立礼以文其外作乐以理其中发於咏歌律吕播於金石管弦调雅正之声导生气之和全其天理起其善心而不使邪气僻情得接焉古之天子诸侯卿大夫无故不彻乐士无故不去琴瑟弦歌雅颂之音洋洋乎流于族党乡州之中民共闻之莫不油然有易直子谅之心慈爱肃庄之意是以天下和悦礼义有序故曰移风易俗莫善於乐谓其感人之深也教化治世之要必本於礼乐焉及自周衰王道丧败礼坏乐散诸侯各溺所好国异其俗而郑卫燕赵秦齐楚越淫过凶嫚傲僻促数之声作断弃先王之乐用变乱正声秦汉已还承习备用魏晋南北兵祸烦多杂之以巴吴揉之以胡羯耳目荧溃心志骄放古者所以兴理後世更用致乱焉其雅声金奏虽世议完补然登歌下管既非宾飨所用崇牙树羽徒为备物之设惟於郊庙击拊成礼而已间者伏闻朝廷招集诸生考正雅乐盖国家深惟治本修起颓废上以尊宗庙下以美风俗者也臣愚鄙不达乐意窃思有以仰赞盛事少裨景化者臣闻昔在帝舜命夔典乐教胄子周官大司乐掌成均之学政至於师胥瞽蒙皆用有道德通教化者世其官业通其精义故能用之祭享而神鬼格施之朝廷而君臣正展之律吕而隂阳和作之庠序而万民协汉氏叙得人之盛而协律在乎儒雅质直之列又汉制卑者之子不得舞宗庙之酎取二千石至关内侯适子方为舞者历代而下乐府令丞多用士人臣伏见太常乐工率皆市井闾阎屠贩末类猥恶污浊杂居里巷国有大事辄集而教之礼毕随散则其艺安得而精?慢三灵诬黩典礼岂人君?奉天地祖宗之意乎今夫执技以事上者历象则有司天之监医药则有翰林之署其琴弈书画一艺之微者莫不厚赋廪稍间蒙好赐联翩美位朱紫垂章者亚肩于朝其太乐诸工真古者大夫士之职也所习者先王所以风化天下交接天人之具用则天子斋戒被法服仪典咸具而後设之是其於邦国之礼诚重矣而乃蓄养之至薄习隶之至简曾不得齿乎医卜杂艺之末以沾一命之荣是以人望太常之门径趋而过矣又何暇一倾耳乎钟磬之音者欤今幸得朝廷兴起古道较定钟石臣谓宜特立太乐署略依司天监为之官次秩序补用知锺律之士以充其选择衣冠之後或设为官廕若汉太常弟子为立选限如太庙斋郎室长之制领属太常使专隶习焉以奉郊庙之飨以尽孝恭之诚其天下有学校庠序之所使得备金石之乐春秋释奠行射乡之礼则奏焉以风示天下化民广教则庶乎神人接洽上下恭顺正四气之和奋至德之光民知乡方而人伦清矣谨论蔡襄乞用新乐於郊庙劄子曰臣伏覩朝旨南郊且用旧乐令两制礼院详定闻奏臣窃以五代多故大乐沦亡至王朴窦俨始加详造太祖皇帝每谓雅乐声高近於哀思不合中和因诏和岘讨论以影表尺比王朴所定尺加四分遂造十二律管校其声下朴所定乐一律当时虽诏许施行然未尝制作乐器至今所用皆王朴旧物伏惟陛下绍隆祖考精意礼乐博延天下儒者寻绎经义设司制作垂二十年其费钜万然周礼史记汉书虽有旧说施於制器自已不合廼者两制诸儒参议约古制减下一律其功甫就陛下亲御便坐按阅侍臣毕与观听工作精好声律和畅陛下审慎再令详定臣窃谓今来皇佑累黍尺与影表尺同不异古制一也减下一律歌者协声近於中和二也上符太祖皇帝减下一律之旨三也前来诸儒或有异论只於形制小大与缘饰之文时有异同至於声律本无他说四也以四者之明验故可用而无疑也臣闻圣人制礼作乐皆因时垂法必以考周旧典以求古乐自秦汉以来其说已亡况其形制声律岂能尽传幸今所存者略可依仿虽不能尽及於古比之今乐器精而声和若施之郊庙肄於朝会亦一时之盛事臣见前代诸儒议事未始一定多亦制决今南郊甫近若衆论一有未合则屏而不设是陛下二十年精求之心一旦又复舍去必天降秬黍然後定尺此空论也伏望圣断特许施行

英宗时张方平请郊祀用新乐事疏曰臣前承宣召崇政殿观新乐近又闻圣旨以将来南郊且用旧乐令两制详定伏以後周律本王朴窦俨之所考正朴旣人杰俨亦通儒制作所传必贯精义按朴疏云自秦而下旋宫声废自汉至隋垂十代凡数百年所存者黄锺之宫一调而已十二律中惟用七声其余五律谓之哑钟唐太宗用祖孝孙张文收考定雅乐而旋宫八十四调复见於时唐末之乱二器都尽购募不获文记亦亡集官详酌终不知其制度梁及後唐晋汉缺坏尤甚至于十二鎛钟不复通其音律辄循环而击之编钟编磬具仪而已丝竹匏土仅有七声虽黄锺之宫一调亦不和备其余八十三调於是泯絶世宗临视钟虡患雅声沦替乃命窦俨考详八音粗加和会以朴通於律历宣示古今乐录令加讨论朴遂依周法以秬黍定尺作律准十三弦分尺寸设柱以准十二管之声十二声中旋用七声为均旋宫之声久絶由朴而复出遂命太常按习国初因之後太祖以雅乐声商近於哀思不合中和因诏和岘审详其理岘言王朴黍尺较西京铜望臬古制石尺短四分乐声之高良由於此乃诏依古法创新尺并黄锺九寸管令工人品校其声果下於王朴所定管一律遂重造十二管取声自此雅音和畅景德中御史上言太常乐器多损音律不调先皇命李宗锷考较课习既而亲临阅之亦先以律准定钟石自是乐府寖有制度陛下自景佑已来讲求乐事於时李照辈各率所见议论不经制作乖方寻亦废罢圣心深惟治本以礼乐为大事故孜孜访逮必欲尽其精要考音制器盖已详备在周王朴虽造律准略定八音尔时世宗方经略四方用干戈征伐日不暇给盖但编次旧器考击粗谐会而已艺祖诏和岘重定律尺亦未尝有所改造也今陛下既合衆议新作金石试之广廷声律又协此乃艺祖之遗意先皇之远怀夫又何疑成而不用夫乐本於人心成声於物声既和而反感於人心者也先王以是交人神变风俗其用大矣然历代之审音者常鲜其人又声音之妙非浅学所及应於耳而通於心然後能达其精微之致儒生学者按文泥古局於形器制度之间而不能知律吕本於自然之道音官艺人记其搏拊节奏之序而不能知教化之原臣往年尝蒙宣示乐府要略窃以蒙昧妄为注解即知圣心之於乐律通达本於天纵也外廷诸臣不足以仰望清光预制作之议今郊祀日近乞令太常勒工人按肄新器使益精习用之礼天地荐祖宗以伸陛下之孝诚则积年之勤亦不虚设无烦过事谦损以稽盛节

神宗元丰二年太常礼院主簿杨杰上言大乐七事一曰歌不永言声不依咏律不和声谨按虞书曰诗言志歌永言声依咏律和声八音克谐无相夺伦神人以和盖歌以永诗之言五声以依歌之咏阳律隂吕以和其声金石丝竹匏土革木八音克谐无相夺伦然後神人以和也若夫歌不永言声不依咏律不和声八音不谐而更相夺则神人安得和哉且金声舂容失之则重石声温润失之则轻土声函胡失之则下竹声清越失之则高丝声纎微失之则细革声隆大失之则洪匏声丛聚失之则长木声无余失之则短惟人禀中和之气而有中和之声足以权量八音使无重轻高下洪细长短之失故古者升歌贵人声八音律吕皆以人声歌为度以一声歌一言言虽永不可以逾其声【如大善曲肃肃艺祖一句以仲南黄仲四声歌之声律最为和协】今夫歌者或咏一言而滥及数律【如正安曲至诚感神一字兼夷黄四声】或章句己阕而乐声未终【如正安曲已终尚有黄无夷夹大五声之类】兹所谓歌不永言也伏请节裁烦声以一声歌一言遵用永言之法且诗言人志咏以为歌五声随歌故曰依咏律吕协奏故曰和声先儒云依人音而制乐托乐器以写音乐本效人非人效乐此之谓也今祭祀乐章并随月律声不依咏以咏依声律不和声以声和律非古制也伏请详定大乐以歌为本律必和声也二曰八音不谐钟磬箫阙四清声事谨按虞书曰箫韶九成凤凰来仪盖虞乐之成以箫为主也商颂曰既和且平依我磬声盖商乐和平以磬为依也周官钟师掌金奏凡乐事以钟鼓奏九夏盖周乐合奏以金为首也是钟磬箫者衆乐之所宗为圣帝明王之所贵数十有六其所由来尚矣汉得古磬十六於犍为郡郑氏注周礼编钟编磬及大周正乐三礼图编钟编磬箫并以十六为数示天子之乐用八钟磬箫倍之以为十六矣且十二者律之本声也四者律之应声也本声重浊应声轻清本声为君父应声为臣子故其四声或曰清声又曰子声也自景佑中李照议乐以来钟磬箫始不用四声是有本而无应有倡而无和者四十余年矣八音何从而谐耶今巢笙其管皆十有九以十二管发律吕之本声以七管为律吕之应声用之已久而声至和协伏请参考古制依巢笙例用编钟编磬箫之四子声以谐八音三曰金石夺伦事谨按大司乐文之以五声播之以八音八音虽异其所以应律则一也故乐奏一声诸器皆以其声应也既不可以不及又不可以有余八音克谐无相夺伦此之谓也今大乐之作琴瑟埙箎笛箫笙阮筝筑奏一声则鎛钟特磬编钟编磬连击三声戾於衆乐中声最烦数而掩压衆器求其所谓无相夺伦不亦难哉伏请详定大乐其鎛钟特磬编钟编磬并依衆器节奏不可连击三声所贵八音无相夺伦四曰舞不象成谨按乐记曰夫乐象成者也揔干而山立武王之事也发扬蹈厉太公之志也武乱皆坐周召之治也又曰武始而北出再成而灭商三成而南四成而南国是疆五成而分周公左召公右六成复缀以崇天子是大武之舞六成象周德之成矣国朝以谦德受禅郊庙之乐先奏文舞次奏武舞其於武舞也容节六变一变象六师初举所向宜北矣二变象上党克平所向宜北矣三变象维扬底定所向宜东南矣四变象荆湖来归所向宜南矣五变象卭蜀纳款所向宜西矣六变象兵还振旅所向宜北而南矣今夫舞者非止发扬蹈厉进退俯仰不称成功盛德差失其所向而又文舞容节殊无法度故曰舞不象成也伏乞参考乐记象成之文详定二舞容节及改正所向以称成功盛德五曰乐失节奏谨按孔子语鲁太师曰乐其可知也始作翕如也纵之纯如也皦如也绎如也以成始作翕如也始作翕然如衆羽之合纵之纯如也节奏明白皦如也绎如也其绪之不穷也夫然後成今大乐之作声不齐一节奏混殽往来无叙曷闻所谓翕如纯如皦如绎如者乎伏请稽考孔子之言详定大乐节奏六曰祭祀享无分乐之序谨按大司乐乃分乐而序之以祭以享以祀乃奏黄锺歌大吕舞云门以祀天神乃奏太蔟歌应钟舞咸池以祭地示乃奏姑洗歌南吕舞大磬以祀四望乃奏蕤宾歌林锺舞大夏以祭山川乃奏夷则歌小吕舞大濩以享先妣乃奏无射歌夹锺舞大武以享先祖夫金石衆作之谓奏咏以人声之谓歌阳律必奏隂吕必歌隂阳之合也顺隂阳之合所以交神明致精意也今冬至祀天不歌大吕夏至祭地不奏太蔟春享祖庙不奏无射秋享后庙不歌小吕既不能奏律歌吕顺隂阳之合以格上神而又无专祀四望山川用乐之制则何以赞导宣发隂阳之气而生成万物哉故曰祭祀享无分乐之序也伏请依周礼分乐之序以奉祠事七曰郑声乱雅谨按孔子曰恶紫之夺朱恶郑声之乱雅乐然朱紫有色而易别雅郑无象而难知圣人惧其难知也故定律吕中正之音以示万世扬雄曰中正则雅多哇则郑又曰黄锺以生之中正以平之确乎郑卫不能入也今雅乐古器非不存也太常律吕非不备也而学士大夫置而不讲考击奏作委之贱工如之何不使雅郑之杂耶伏请审调太常锺琯依典礼用十二律还宫均法令上下晓知十二律音则郑声无由乱於雅也今着大乐十二均图一卷备载律吕宫调又各取本宫乐章一首附於篇以图考声则雅郑昭然别矣

杰上堂上钟磬议曰准中书劄子节文详定郊庙礼文所详定伏请每遇亲祠宗庙歌者在堂更不兼设钟磬宫架在庭更不兼设琴瑟匏竹更不寘之於牀其郊坛上下之乐亦乞依此正之有司摄之准此谨按虞书曰戞击鸣球搏拊琴瑟以咏此有虞堂上之乐也下管鼗鼓合止柷敔笙镛以间箫韶九成击石拊石此有虞堂下之乐也正义曰球为玉磬商颂云依我磬声亦玉磬也大射礼钟磬在庭今鸣球於庙堂之上者按郊特牲云歌者在上贵人声也左传曰歌钟二肆则堂上有钟明磬亦在堂上故汉魏以来登歌皆有钟磬燕礼无钟磬者诸侯乐不备也是知堂上象朝廷之治堂下象万物之治堂上堂下八音各备而互见之不可阙也又按礼曰升歌清庙诗曰清庙祀文王此有周堂上之歌也大司乐路鼓路鼗隂竹之管龙门之琴瑟九德之歌九?之舞於宗庙之中奏之若乐九变则人鬼可得而礼矣此有周庙中降神之乐也降神之乐既有献之琴瑟则宫架内琴瑟不可去矣所有祀郊及有司摄事伏乞坛殿之上依旧设钟磬其宫架下降神之乐亦乞依旧设琴瑟其匏竹不寘於牀即乞依礼文所奏请杰奏请太庙殿上钟磬状曰右臣伏闻声音之道与政通堂上之乐所以象宗庙朝廷之治堂下之乐所以象万物之治堂上堂下用乐虽殊八音克谐各不可阙其实一也今太庙之乐堂下具八音万物之治可谓周矣堂上之乐则阙钟磬在宗庙朝廷之治八音有所未备焉臣职在礼乐不敢不言谨按礼曰钟声铿铿以立号诗曰既和且平依我磬声是知乐之号令自钟声而立乐之和平依乎磬声则钟磬安可阙哉臣昨蒙睿旨提辖修制朝会殿上玉磬曾於去年具奏乞依虞书戞击鸣球之义候玉磬成日先用之於太庙殿上以称陛下稽古奉先之志寻蒙付外未奉朝旨施行今虽玉磬未成伏遇春阳发生之时太庙孟享之日欲乞出自圣断依古复用殿上钟磬所贵发扬至音号令衆乐以格祖考以致和平上自朝廷下及万物咸被福佑臣不胜大愿

三年秘书监致仕刘几等上奏曰臣等伏见太常大乐钟磬凡三等王朴乐一也李照乐二也胡瑗阮逸乐三也王朴之乐其声太高此太祖皇帝所尝言不俟论而後明仁宗景佑中命李照定乐乃下律法以取黄锺之声是时人习旧听疑其太重李照之乐由是不用至皇佑中胡瑗阮逸再定大乐比王朴乐微下而声律相近及铸大钟成或讥其声弇郁因亦不用於是郊庙依旧用王朴乐乐工等自陈若用王朴乐钟磬即清声难依如改制下律钟磬清声乃可用益验王朴钟磬太高难尽用矣今以三等钟磬参校其声则王朴阮逸乐之黄钟正与李照乐之太蔟相当王朴阮逸之乐编钟编磬各十六虽有四清声而实差黄锺大吕之正声也李照之乐编钟磬各十二虽有黄锺大吕而全阙四清声非古制也圣人作乐以纪中和之声所以导中和之气清不可太高重不可太下使八音协谐歌者从容而能永其和乃中和之谓也臣等因精择李照编钟编磬十二参於律者增以王朴无射应锺及黄锺大吕清声以为黄锺大吕太簇夹锺之四清声俾衆乐随之歌工兼清声以咏之其声清不太高重不太下中和之声可以考矣欲请下王朴乐二律以定中和之声就太常钟磬择其可用者用之其不可修者则定从而别制

神宗时大司乐刘昺上言曰五行之气有生有克四时之禁不可不颁示天下盛德在木角声乃作得羽而生以徵为相若用商则刑用宫则战故春禁宫商盛德在火徵声乃作得角而生以宫为相若用羽则刑用商则战故夏禁商羽盛德在土宫声乃作得徵而生以商为相若用角则刑用羽则战故季夏土王宜禁角羽盛德在金商声乃作得宫而生以羽为相若用徵则刑用角则战故秋禁徵角盛德在水羽声乃作得商而生以角为相若用宫则刑用徵则战故冬禁宫徵此三代之所共行月令所载深切着明者也作乐本以导和用失其宜则反伤和气夫淫哇殽杂干犯四时之气久矣陛下亲洒宸翰发为诏旨淫哇之声转为雅正四时之禁亦在所颁则协气粹美绎如以成诏令大晟府置图颁降侍御史陈襄上疏曰臣谨看详古者先王用乐皆有上下之节焉虞书曰戞击鸣球搏拊琴瑟以咏注舜庙堂之乐也曰下管鼗鼓合止柷敔注堂下乐也曰笙镛以间注间迭也谓二者迭奏也曰箫韶九成注箫见细器之备备乐九奏而致凤凰言其乐之盛也周之乐其节亦有四焉曰升歌曰下管曰间歌曰合乐仪礼燕礼乡射礼有工歌鹿鸣笙入奏南陔间歌鱼丽笙由庚合乡乐关雎鹊巢皆三终是也大射礼则有升歌下管而无间歌合乐乡射礼则有合乐而无升歌下管间歌用於射而其乐故略也燕礼乡饮礼四节备者主於君臣之会宾客之交故其乐备乡饮酒礼曰合乐於周礼曰大合乐者天子诸侯礼故有间矣曰大者又加备尔王者以乐致鬼神示宜其以六律五声八音六舞合而奏之无所遗也故乐之序歌者在上琴瑟和之贵人声也吹者在下金石次之贵人气也工歌作而後匏竹兴匏竹兴而後播鼓鼗击钟磬以应之故曰礼交动乎上乐交应乎下和之至也今者升歌堂上乃设编钟编磬二於前楹以乱人声匏竹列於堂下而歌者乃坐於钟磬之间失上下之序矣皇帝升降祼鬯受嘏则止用登歌而宫架不作迎神送神沃盥复位酌献有司荐俎则止用宫架而工不登歌又皆戾於古矣周礼乐师教乐仪行以肆夏注为人君行步以肆夏为节又钟师凡乐事以钟鼓奏九夏释者云钟中得奏九夏谓堂上歌堂下以钟鼓应之也周礼内宰注荐彻之礼当与乐相应孔頴达云天子荐时歌清庙及彻歌雍明荐彻皆用升歌而已余乐不作也若迎神之乐则周礼大司乐以黄锺为宫大吕为角太蔟为徵应锺为羽路鼓路鼗隂竹之管龙门之琴瑟九德之歌九韶之舞其奏九变及分乐而序之以享先祖则奏无射歌夹锺舞大武文之以五声播之以八音是也伏请宗庙之乐皇帝升降沃盥祼鬯酌醴受嘏复位凡行步之节并升歌堂上而下以钟鼓应之如奏肆夏之仪有司荐彻则惟用升歌而已其迎神之乐九变宫用钟歌兴安之歌舞文德之舞【犹大司乐九德之歌九磬之舞】和之以琴瑟播之以鼓鼗送神亦如之【送神乐虽不经见义可仿此】如今制一成可也若三献之礼则奏无射歌夹锺舞文舞其乐皆一成【犹周舞大武】惟荐腥之後则备上下之奏陈功德之舞【如太祖太宗文武之舞并作诸帝止奏文舞】其乐六成庶合乎舜之箫韶周之大合乐也

哲宗时殿中侍御史吕陶奏乞不用教伶官为舞郎疏曰臣闻乐以象德舞以明功前古尚矣三代之盛宪章繁缛载在传记可得而详其屈伸俯仰之容疾徐进退之节皆所以发挥当世之勲烈而昭示无穷也恭惟本朝制作文典大备而天地宗庙之祀所用八佾尚以教坊伶人为舞郎非极尽?敬之义臣愚伏望特诏礼官博士讲求汉唐以来典故裁量其宜定舞郎之制勿以教坊伶人滥充其数

徽宗崇宁七年三月议礼局言先王之制舞有小大文舞之大用羽龠文舞之小则有羽无龠谓之羽舞武舞之大用干戚武舞之小则有干无戚谓之干舞武舞又有戈舞焉而戈不用於大舞近世武舞以戈配干未尝用戚乞武舞以戚配干置戈不用庶协古制又言伶州鸠曰大钧有鎛无钟鸣其细也细钧有钟无鎛昭其大也然则钟大器也鎛小钟也以宫商为钧则谓之大钧其声大故用鎛以鸣其细而不用钟以角徵羽为钧则谓之小钧其声细故用钟以昭其大而不用鎛然後细大不踰声应相保和平出焉是鎛钟两器其用不同故周人各立其官後世之鎛钟非特不分大小又混为一器复於乐架编钟编磬之外设鎛钟十二配十二辰皆非是盖鎛钟犹之特磬与编钟编磬相须为用者也编钟编磬其阳声六以应律吕既应十二辰矣复为鎛钟十二以配之则於义重复乞宫架乐去十二鎛钟止设一大钟为钟一小钟为鎛一大磬为特磬以为衆声所依诏可

八年八月宣和殿大学士蔡攸言九月二日皇帝躬祀明堂合用大乐按乐书正声得正气则用之中声得中气则用之自八月二十八日已得秋分中气大飨之日当用中声乐今看详古之神瞽考中声以定律中声谓黄锺也黄锺即中声非别有一中气之中声也考阅前古初无中正两乐若以一黄锺为正声又以一黄锺为中声则黄锺君声不当有二况帝指起律均法一定大吕居黄锺之次隂吕也臣声也今减黄锺三分则入大吕律矣易其名为黄锺中声不唯纷更帝律又以隂吕臣声僭窃黄锺之名若依乐书正声得正气则用之中声得中气则用之是冬至祀天夏至祭地常不用正声而用中声也以黄锺为正声易大吕为中声之黄锺是帝律所起黄锺常不用而大吕常用也抑阳扶隂退律进吕为害斯大无甚於此今来宗祀明堂缘八月中气未过而用中声乐南吕为宫则本律正声皆不得预欲乞废中声之乐一遵帝律止用正声协和天人刋正讹谬着於乐书诏可

徽宗时李复上议乐疏曰臣闻治定制礼功成作乐此王者甚盛之举天下熙洽人心悦豫发为和声因其人声之和而播之八音又形容其成功之象也三王不相沿乐岂苟为异哉治世成功各不同也记曰大乐与天地同和乐岂易知乎三代之乐亡已久矣唐贞观中命祖孝孙张文收考定雅正粗而未备後累经丧乱其器与书今皆不传载籍所言虽皆以黄锺为本上生下生隔八相生及其律管径寸短长但糟粕耳有能遗其旧说脱然识其声别其音者未之闻也夫黄锺律之始也半之清声也倍之缓声也三分其一而损益之此相生之声也十二变而复黄锺之总乃相旋为宫之法也万物动皆有声若造乐精微之妙凡闻其声则知是何音合何律是为正音是为变音是为清是为浊如此方为知音可以议乐矣近者陛下有诏选官定乐又博求前代之器夫前代之器各一时之用若得汉唐之器乃汉唐之乐也若得魏晋之器乃魏晋之乐也且欲求为多见则可矣遽以用为今日本朝之乐恐未然也晋之荀朂取牛铎为黄锺出於独见果合於古乎乐之作欲动天地感鬼神自汉以还未之闻也朝廷昔尝定乐矣陛下以谓未尽美善亦不能形容祖宗之功业而又本朝运膺火德独祉音未明此固当重为考定也今闻衆议又只依往昔糟粕而制器此安足以副陛下所降之诏意夫知音者闻之於耳得之於心自不能传之言遇其应於心方可默契祉音火南方之音也火性炎上音当象之乃欲就其下而抑之恐非也臣愿诏天下广求天性自能知音者敦遣令赴议乐所多方以试之是诚不谬共为讲论庶几其可矣若徒以旧说尺寸长短广狭重轻而制器此工匠皆能为之矣何足以为乐乎臣愚见如此惟陛下择之

高宗时布衣韩驹上疏曰乐坏久矣昔汉有制氏者独能纪其铿锵而已是时去周未几而士大夫已制氏之不如然尚有一宿工以传先王器自是先王之器匿不复见士不得闻铿锵况能识其义乎既不能识其义又何知其成也且自先王之时民已不胜其自欲媮放之心然自淫其声者矣未有乱其器者也其为淫声盖亦由乎筦磬琴瑟之中出焉尚且有禁後世乃始增为弹筝击缶吹竽擿鼓之戏始乱乐之器矣其萌芽时或自闾里或自夷狄至其寖弊则邦国亦用焉又其为器愈陋而愈工愈工而愈滥斯民之不复古意在斯乎永言前载每用愤叹岂图今日亲逢韶濩之作夫其目厌乎陋器耳?乎哇声骤而示之正乐广大怡愉高明博备固已茫乎若一游虞庭而入阙里也昔之记者以为牙旷之属能使鸟鱼下上始徒以为虚语乃今验其然耳矧今之乐本明天子自兴神物以为之制岂但牙旷之所为哉士虽耳剽目浅比之鸟鱼亦灵甚矣玩而习之将必有成於乐者顾非愚之所能也虽然摄衣勾指受业君子之涂亦得议其略矣夫子有言知之不如好之好之不如乐之孟子亦言乐则生生则乌可已古之乐其器朴其声简文侯以之而坐寐而仲尼以之辍肉者意必有朴而文简而微者焉士与乎此则其精微独得於心见於外者不过手舞足蹈而已其妙万物之学岂可纸上语哉此明天子之所造也几於成矣然犹未也夫以顔子之贤必不惑於郑声而夫子使之放惧其易以惑也士安得人人如顔子然而入宫则闻正乐出宫则闻哇声其能成也希矣其能成而久又愈希矣要使邱井田野宾婚祷祀率用是乐向之陋器一埽荡之则士无所易惑得以养心尽性而极於道徐出其学为圣时之用无不可者愚终不足以与此

秘书正字张孝祥乞更定太常乐章劄子曰臣恭惟陛下饬躬斋精只见郊庙靡爱圭币怀柔百神独声诗之荐未称明德伏观太常所奏乐章第其篇叙则有详略之不同稽之文义则或违牾而弗协三岁之亲祠四时之常祀率用此也而习?所传有司弗议臣甚惧焉恭惟真宗仁宗寔始亲制荐飨乐章所以申景铄宣至和假三灵之驩者炳然与日星较着而当时辅臣翰苑奉诏而作者亦皆依末光垂典册雅颂所编不足进也臣愚欲望圣慈深诏迩臣取凡太常乐章更定篇次标别部分具以奏御陛下万几之暇用列圣故事择宗庙郊禖亲祠所用骏发睿思肆笔而成其余分命大臣与两制儒馆之士一新撰述裒为成书下之太常以俟来岁郊见奏焉庶几中兴追继韶勺施之无穷

金章宗明昌五年诏用唐宋故事置所讲议礼乐有司谓雅乐自周汉以来止存大法魏晋而後更造律度讫无定论至後周保定中得古玉斗于地中以造尺律其後牛弘以为不可止用苏绰铁尺至隋亦用之唐兴因隋乐不改黄巢之乱乐县散失太常博士殷盈孙亦以周法铸鎛钟编钟处士萧承训等校石罄合而奏之至周显德以黍定律议者谓比唐乐高五律宋初亦用王朴所制乐时和岘以周显德律音近哀思乃作西京铜望臬石尺重造十二管取声下王朴一律景佑初李照取黍累尺成律以其声犹高更用太府布帛尺遂下太常乐三律皇佑中阮逸胡瑗改造上下一律或谓其声弇欝不和依旧用王朴乐元丰间杨杰参用李照钟磬加四清声下王朴乐二律以为新乐元佑间范镇又造新律下李照乐一律而未用至崇宁间魏汉津以范镇知旧乐之高无法以下之乃以时君指节为尺其所造钟磬即今所用乐是也然以王朴所制声高屡命改作李照以太府尺制律人习旧听疑於太重其後范镇等论乐复用李照所用太府尺即周隋所用铁尺牛弘等以谓近古合宜者也今最见有乐以唐初开元钱校其分寸亦同则汉津所用指尺殆与周隋唐所用之尺同矣汉津用李照范镇之说而耻同之故用时君指节为尺使衆人不敢轻议其尺虽为诡说其制乃与古同而清浊高下皆适中非出於法数之外私意妄为者也盖今之钟磬虽崇宁之所制亦周隋唐之乐也阅今所用乐律声调和平无太高太下之失可以久用唯辰钟辰磬自昔数缺宜补辰钟十五辰磬二十一通旧各为二十四簴上曰尝观宋人论乐以为律主於人声不当泥於其器要之在声和而已

右统言乐

历代名臣奏议卷一百二十八








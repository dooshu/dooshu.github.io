93　晉焚石勒之幣　晉破苻堅滅三寇　不可以清談議晉


焚石勒之幣，江左君臣之志壯矣。僭號之國十六，而晉敗其一，【原注】苻堅。滅其三，【原注】李勢、慕容超、姚泓。不可以清談議晉。

【何云】感慨深矣。

【閻按】此王氏得毋自傷其本朝乎？

【元圻案】晉成帝紀：「咸和八年，石勒遣使致幣，詔焚之。」孝武紀：「太元八年，苻堅率衆渡淮，遣謝石、謝玄、謝琰、桓伊等距之。及苻堅戰于淝水，大破之，俘斬數萬計。」穆帝紀：「永和三年三月，桓温攻成都，尅之。李勢降，益州平。」安帝紀：「義熙六年二月，劉裕攻慕容超，尅之，齊地悉平。義熙十三年七月，劉裕克長安，執姚泓。」〇袁絜齋邊防質言論十事：「其論戰云：『晉之渡江，國非不弱，而未嘗肯與敵和。石勒來聘，輒焚其幣；祖逖出鎮，而河南復爲晉土；苻秦南牧，一戰而却之。蓋强敵在前，晉人朝思夕慮，求勝敵之策，所以能保其國。』」






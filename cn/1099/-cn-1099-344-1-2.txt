○海運疏 【 海運】

海運之事敬所與吾郡方伯潘冲庵公共事初年運舟俱至次年損運舟七隻而朝議沸肰竟罷海漕矣惜哉

該臣議照國家之漕、仰河而罷海者巳百六十餘年、至嘉靖中歲以來、河流衡决、漕舟遲阻、甚則膠淺守凍兩年而始完一年、盜賣漂流、二石而不致一石、縉紳改色而求策、　廟堂側席以問途、至隆慶五年時、則給事中李貴和有開膠河之疏。以見海運之議非自巳發而其引語曰海運也。是年九月間則河患更甚、粮舟逆遡、壞者??几八百隻、官軍溺死者、何啻千人、朝野震駭、謂幾無漕、時則都給事中宋良佐有復遮洋摠之疏。而其本旨曰海運也。方膠河議起事體難成、臣時適長東藩、因出山中舊見云、詳考海運可以徑行、時巡撫都御史梁夢龍、頗見采納、即投袂東巡、親歷海徼、險易在目、而猶恐空言難信、以四千餘米、自淮啟、試、坦然可行、然後疏入、而　廟堂遂主于施行矣、　成命既下、臣又適叨漕寄、因陳三勢之說謂為都燕必須之途、愚慮稍深、不特為米、去年募運、效著巳明、而今歲造舟、甫為定計、此則海運之所以脩復、皆因事机凑遘內外協倡、是時江陵當國故言君相而　君相以神謨處斷于上、非臣能以一巳之見取必于遂行也、夫以舟行水。必有風波、其在河湖猶不能免。故臣于造船原疏。固云如有欲停。即改入河運。臣亦非不預知有今日之事。而姑云然也。今歲三百艘啟行、本以三月二十日、而船以新造油灰未融停于海口、至四月初八日、而後敢進、視去年為稍遲因與端陽風會、然夜泊以求全也、而風則夜起、晝持以祈免也、而勢則晝增、抵當一日、七舟始壞、則　天意難諶、非人所及而覩記如此、固宜諸臣之競謂當罷也、臣以職守兼奉　成命、能陳其一得之見、而不能必眾議之合、能規為求全之筭、而不能必　天意之從、今臺諫連章、交云當罷、而愚臣又何敢守其區區之見、且自臣叨承漕計、竭力營新、以故河舟兩年安完整肅則海運于時、似為無用、所據停罷之議、勢不再計、伏乞敕下戶部、再加查議、將海運明年停止、所造船隻、分發河運、仍各別為一幫、以備一時緩急便于復行、其海運各官、中有忠勤可用者、容臣列考、咨行兵部兵科、別行銓用、以盡其才、不致淹棄。其失事各官、行漕務道會同海道勘覆分別處治、以懲不恪、再照人臣任事、欲以一身不恤天下之疑。而取必于不可測之中者。非智也。使因人言之有異遂唯唯而變其初之區區又或因人言之不同遂悻悻而忘其告之亹亹者。非忠也。盖大農之賦聚數百萬以為漕其大且難。利害互伏。固未有一定之路。一定之策可使若出諸袖中。移之枕上。而保其毫釐之無爽也今且主人使其僕負米于百里之外者。必乾餱而笠盖焉、不能保其中途之不遇雨也。而况于漕乎。此先輩諸臣。深知河漕一線之路。不可常恃。而咸欲通海以收兼全之利而消四海窺伺之心者此也臣前謂海運之可行者。巳列疏　上澈而所謂詳考者、未敢凟進、今海運既停、臣謹。繕完成冊上塵　御覽其三百餘年之因革、與三千餘里之曲折、指在掌中。庶　陛下鑒臣之所謂可行者。非偶然一時取急之言。而萬一河道稍有梗塞。　陛下欲取而用之則不待詢采拮集。而有司一旦可具。庶幾臣言雖停于今日而尚或有用于他年此則臣眷眷無巳之愚忠。而不忍于一罷自完之為得計也。


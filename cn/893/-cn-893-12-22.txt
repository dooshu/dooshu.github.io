书怀赠南陵常赞府





南陵赞府，已见本卷注。



岁星入汉年，方朔见明主。[一]调笑当时人，中天谢云雨。一去麒麟阁，遂将朝市乖。故交不过门，秋草日上阶。当时何特达，独与我心谐。置酒凌歊台，欢娱未曾歇，歌动白纻山，舞回天门月。[二]问我心中事，为君前致辞。君看我才能，何似鲁仲尼?大圣犹不遇，小儒安足悲。[三]云南五月中，频丧渡泸师。毒草杀汉马，张兵夺秦旗。至今西洱河，流血拥僵尸。[四]将无七擒略，[五]鲁女惜园葵。[六]咸阳天下枢，[七]累岁人不足。虽有数斗玉，不如一盘粟。赖得契宰衡，[八]持钓慰风俗。自顾无所用，辞家方未归。霜惊壮士发，泪满逐臣衣。以此不安席，蹉跎身世违。终当灭卫谤，不受鲁人讥。

[一]《太平广记》：东方朔未死时，谓同舍郎曰：“天下人无能知朔，知朔者惟太王公耳。”朔卒后，武帝得此语，召太王公问之曰：“尔知东方朔乎?”公对曰：“不知。”“公何所能?”曰：“颇善星历。”帝问：“诸星皆具在否?”曰：“诸星具在，独不见岁星十八年，今复见耳。”帝仰天叹曰：“东方朔生在朕旁十八年，而不知是岁星哉!”



[二]图经：凌歊台，在当涂县城北黄山上。宋武帝南游，尝登此台，因建离宫焉。《太平寰宇记》：黄山，在太平州当涂县西北五里，上有宋凌歊台，周围五里一百步，高四十丈，石碑见存。白苎山，在当涂县东五里，本名楚山，桓温领妓游此山，奏乐，好为《白苎歌》，因改为白苎山。天门山，已见上首注。



[三]江淹诗：“小儒安足为?”



[四]关中之地，古秦地也，故谓关中兵旗曰秦旗。《唐书》：天宝十载四月壬午，剑南节度使鲜于仲通及云南蛮战于西洱河，败绩，大将王天运死之。十三载六月，剑南节度留后李宓及云南蛮战于西洱河，死之。按：西洱河，即叶榆河也。出云南大理府之点苍山，汇为巨湖，周三百里，亦曰西洱海。传云以形如人耳，故名。



[五]《三国志注》：《汉晋春秋》曰：诸葛亮至南中，所在战捷，闻孟获者为夷汉所服，募生致之。既得，使观于营阵之间，问曰：“此军何如?”获对曰：“向者不知虚实，故败。今蒙赐观营阵，若只如此，即定易胜耳。”亮笑，纵使更战，七纵七擒，亮犹遣获。获止不去，曰：“公天威也，南人不复反矣。”



[六]《列女传》：鲁漆室邑之女，过时未适人。当穆公时，君老，太子幼，女倚柱而啸。其邻人妇从之游，谓曰：“何啸之悲也，子欲嫁耶?吾为子求偶。”漆室女曰：“嗟乎!吾岂为不嫁不乐而悲哉!吾忧鲁君老，太子幼。”邻女笑曰：“此乃鲁大夫之忧，妇人何与焉?”漆室女曰：“不然，昔晋客舍吾家，系马园中，马逸驰走，践吾葵，使我终岁不食葵。今鲁君老悖，太子少愚，奸伪日起。夫鲁国有患者，君臣父子皆被其辱，祸及众庶，妇人独安所避乎?吾甚忧之，子乃曰‘妇人无与者’，何哉?”邻妇谢曰：“子之所虑，非妾所及。”三年，鲁果乱，齐、楚攻之，鲁连有寇，男子战斗，妇人转输，不得休息。



[七]袁淑诗：“秦地天下枢。”李善注：“枢，要也。”



[八]《汉书》：加安汉公号曰宰衡。应劭注：周公为太宰，伊尹为阿衡，采伊、周之尊以加莽也。后人称宰相为宰衡，本此。《旧唐书》：天宝十二载八月，京城霖雨，米贵，令出太仓米十万五，减价粜与贫人。十三载秋，霖雨积六十余日，京城垣屋颓坏殆尽，物价暴贵，人多乏食，令出太仓米一百万石，开场贱粜，以济贫民。






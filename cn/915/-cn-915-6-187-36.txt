◇宗预聘吴

夫帝王之保，唯道与义；道义既建，虽小可大：殷、周是也。苟任诈力，虽强必败，秦、项是也。况乎居偏鄙之域，恃山水之固，而欲连横万里，永相资赖哉！昔九国建合从之计，而秦人卒并六合；嚣、述营辅车之谋，而光武终兼陇、蜀。夫以九国之强，陇、汉之大，莫能相救，坐视屠覆，何者？道德之基不固，而强弱之心难一故也。而云「吴不可无蜀，蜀不可无吴」，岂不谄哉！（《蜀志·宗预传》注）


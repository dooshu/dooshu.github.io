○华山酹王景略墓文

唐贞元十五年十一月六日，河东男子吕温，敬酹於苻秦丞相王公景略之墓曰，昔马氏暴兴，世不及三，拔根河洛，遗东南，锯牙霆声，争逐婪婪，天下为血，晋犹清谈。帝命景略，被兹文武，秉心无亲，用则为主。惟秦悼世，求我草莽，振衣投畚，乃作雷雨。雨莫不润，雷莫不震，吸凉吞燕，嚼魏含晋。海荡风扫，天临岳镇，功存生人，是曰大顺。武功成矣，文理定矣，晏开太平，垂及三纪。子也无寿，秦其不祀，日沉天昏，水竭龙死。时更运改，道历消长，屹彼壮骨，沉为朽壤。烈气犹在，英风可想，云开华山，若见精爽。乐毅佐燕，功负其名；汉犹求後，宠号华成。曷如夫子，翊运而行，廓定八州，泽流群生。历代王者，迨我圣明，盛德未闻，荒坟欲平。我行於东，税驾酾酒，才何敢望，数亦未偶，终期自致，窥子户牖，灵魂若存，死为冥友。


89　漢唐户口


朝野雜記全云：「李心傳作。」〇甲集十七「本朝視漢、唐户多丁少之弊」。曰：「西漢户口至盛之時，率以十户爲四十八口有奇，東漢户口率以十户爲五十二口，可準周之下農夫。唐人户口至盛之時，率以十户爲五十八口有奇，可準周之中次。」【原注】其説本程沙隨。

【元圻案】雜記又曰：「自本朝元豐至紹興，户口率以十户爲二十一口。以一家止於二口，則無是理，蓋詭名子户漏口者衆也。」〇書録解題雜史類：「建炎以來朝野雜記甲乙集，共四十卷，李心傳撰。上自帝系、帝德、朝政、國典，下及見聞瑣碎，皆録之。蓋南渡以後野史之最詳者。」






秦州见敕目薛三璩授司议郎毕四曜除监察与二子有故远喜迁官兼述索居凡三十韵

秦州见敕一云除目薛三璩当刊作据授司议郎毕四曜除监察与二子有故远喜迁官兼述索居凡三十韵


大雅何寥阔一作廓，斯人尚典刑。交期余潦倒，材力尔精灵。二子声同日，诸生困一经。文章开穾一作窔，鸟吊切奥一云隩〔一〕，迁擢润朝廷。旧好何由展，新诗更忆听。别来头并白，相见眼终青。伊昔贫皆甚，同忧心一作岁不宁。栖遑分半菽〔二〕，浩荡逐流萍。俗态犹猜忌一作忍，妖氛忽一作遂杳冥。独惭投汉阁，俱一作但议哭秦庭。还蜀祗无补，囚梁亦固扃。华彜相混合，宇宙一膻腥。帝力收三统，天威总四溟。旧都俄望幸，清庙肃惟馨。杂种虽一作难高垒一作壁，长驱甚建瓴。焚香淑景殿〔三〕，涨水望云亭。法驾初还日，群公若会星。宫臣仍点染，柱史正零丁。官忝趋栖凤〔四〕，朝回叹一作欲聚萤。唤人看腰袅，不嫁惜娉婷。掘剑知埋狱，提刀见发硎。侏儒应共饱，渔父忌偏醒。旅泊穷清渭，长吟望浊泾。羽书还似急，烽火未全停。师老资残寇，戎生及近垧。忠臣辞愤激，烈士涕飘零。上一云小将盈边鄙，元勋溢鼎铭。仰思调玉烛，谁定握一作淬青萍。陇俗轻鹦鹉，原情类鹡鸰。秋风动关塞，高卧想仪形。

〔一〕穾奥：穾，《说文》作窔，深也。《荀子》：奥窔之间。《释宫》：西南隅谓之奥，东南隅谓之窔。《释文》：音要。

〔二〕半菽：《广绝交论》：莫肯费其半菽。

〔三〕淑景殿：《长安志》：西内安仁殿后有彩丝院，院后有淑景殿。

〔四〕栖凤：《六典》：含元殿夹殿两阁，左曰翔鸾阁，右曰栖凤阁，与殿飞廊相接。






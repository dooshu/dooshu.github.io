李流谦　挽秦国夫人

鸾衿荣翠栝，璇魄媚方流。

庆袭高华出，贤供窈窕求。

灵光分婺照，静质肖坤柔。

闺闼关何事，风人美造周。

李流谦

李流谦　挽秦国夫人

赍说端由帝，生申未许崧。

神功资鍊石，吉梦托占熊。

赫赫扶天业，堂堂浴日忠。

芝麟昭圣瑞，何力赞元工。

李流谦

李流谦　挽秦国夫人

华笄谐淑配，绿发负平生。

桃李春如寄，鸥鷳梦不惊。

周婺惭绝识，蜀寡让孤情。

口授天人学，寒窗伴短檠。

李流谦

李流谦　挽秦国夫人

伴涣方兴日，忧危未决前。

伪书知莽诈，新历断周延。

冰作群疑泮，风从一语传。

龟灵无此识，上智炳机先。

李流谦

李流谦　挽秦国夫人

露莲秋沼莹，霜月晓潭空。

褕翟翻经外，尘泡隐几中。

禅心安瘴峤，结习谢云栊。

五颂分明说，痴人耳自聋。

李流谦

李流谦　挽秦国夫人

久矣鸿飞渚，翩然雁字峰。

九重疏异渥，万里合幽封。

引柩乌衔壤，驯阡鹿护松。

他时人下马，有子是夔龙。

李流谦


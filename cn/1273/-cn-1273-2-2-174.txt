台人舆颂篇上维卿师六十韵　并引


公使还，备兵于台，未五年擢藩。以诗歌颂者，摛华掞藻，非无佳什。然纪万里之使绩，志三千之荣遇，夫人能之；而其所由感戴于台人，则非身受而心知者不能言，言亦不能尽。甲在门久而又台人也，知台之治，公当有以始终之。用述父老之论、妇孺之谈，裁为韵语，题曰“台人舆颂篇”，志实也，而平生知遇附见焉。以弟子称师，以民歌父母，无文言，无溢辞，似较得古人赋颂遗意，而实书一时之事，亦采诗所不废也。书呈公，并质之知台事者。

去年从公来，藩符权绾时。今年谒公来，疆寄膺有期。自回南交节，稠叠隆恩施。郎曹未十稔，洊历兼两司。动色都□士，赞叹遇主知。岂知台人心，犹谓旌节迟。忆公未来台，韬略蹙岛夷。来台未满考，流惠成口碑。维台固岛国，献绝而文衰。公两督其学，取必登尤奇。分廉购群籍，课士躬为师。幕府集英髦，政暇为歌诗。风雅耀海天，荒陋俗遂移。下车适定赋，吏酷民怨滋。揭竿繁有徒，彰城累卵危。群僚方张皇，公闻不胄驰。至诚溢文告，解之而抚之。为惩偾事徒，几动大吏疑。微公识力定，坐见万命糜。至今乡父老，感念犹涕洟。况复爱民心，念念父母慈。调剂平水旱，噢咻起疮痍。事惜多掣肘，共济仍参差。向使早建牙，海上今平治。维公乃浑然，汪汪千顷陂。出运前斋甓，入调后堂丝。板舆奉亲暇，百废咸修为。天子久知公，超擢非挽推。诏行展观礼，天言授机宜。速公早还台，以慰台民思。于时一门盛，同列难追随。介弟崇政书，佳婿桂林枝。公心不满假，持己弥谦卑。有室曰“规过”，揭榜书之楣。眷念吏治失，睠怀民力疲。边防尤目蒿，筹遏虏马窥。求材集群策，菅蒯无相遗。六载在公门，绳削获所资。一得偶贡愚，受之罔或訾。有弟亦执业，测海容操蠡。凌霄双羽翰，悉藉春风吹。鄙性拙治生，屡筹恤其私。无如食指繁，臣朔犹苦饥。乞归遂留滞，仍下衙斋帷。所幸学日益，藉补吾数奇。如使穷相如，竟裕为郎资。雄心万里在，骏足终难羁。当公佐尧舜，踵公为龙夔。此愿恐不偿，仰天发梁噫。聊侪凡草木，雨露同天涯。台海溢恩波，牵船海之湄。台山镌盛烈，结宅山之陲。望公名臣业，乃于治台基。遴材去曲木，治财塞漏卮。赋民准常式，次第除陋规。戒吏毋竭泽，泽竭无鲸鲵。戒吏毋穷山，山穷无鹿麋。非公爱台民，谁释百忧罹？苦语发肝膈，用待皇华咨。平生感恩意，备上舆人辞。






卷二百三十五

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十五

明　杨士奇等　撰

征伐

宋宁宗嘉定九年礼部侍郎兼侍读袁燮上疏曰臣闻用兵之道有难有易知其为难而求夫所谓易者斯无敌矣故兵法曰古之善战者胜於易胜者也汤武之师东征西怨南征北怨自古用兵未有若是之易者此所谓王者之兵有征无战也今边事方兴一时士大夫不曰坚守则曰进取皆自以为易而为之而实未尝知所谓易也故为坚守之说者则曰兵凶战危毫厘之差胜负分焉不若守之为易也真宗咸平中固尝专用此策矣申?诸将坚壁清野毋与敌战不得已而出止许城下布阵亦不得战固以为万全之安矣然敌师至於坚壁之下过而不顾长驱以至澶渊厥後富弼言於仁宗深以是为戒然则坚守之说岂真易哉言进取之说者则曰北敌失其巢穴游魂假息弃信背盟我以大义临之势如拉朽可谓易矣然王师所指翕然响应乘此机会鼓行而前其亦可也天时人事苟或未至而毕力战攻期於必胜纵得一州一县不能固守终必弃之而我师已不胜其疲矣何以善其後然则进取之说亦岂真易哉臣窃以为当今之计纵不能如汤武之师沛然若时雨之降亦当求其差易者为之臣之所谓差易者非有他术也见可而进知难而退以渐图之而已今夫捕大鱼者非能於吞饵之初一举而获之也必少缓之随其所往俟其气衰力竭而後取焉昔者伍员教吴王阖庐以敝楚之策请为三师以肄焉一师至彼必皆出彼出则归彼归则出亟肄以罢之多方以误之既罢而後以三军继之必大克之此策既行楚於是乎始病唐安禄山之变称兵犯阙所向无前其势张矣李泌陈困贼之谋亦欲互出而击之彼救首则击其尾救尾则击其首使贼数千里疲於奔命我常以逸待劳至则避其锋去则乘其弊然後大军四合而攻之必成禽矣周世宗之兴也王朴献开边之策谓唐与我接境几二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实强弱然後避实击虚避强击弱未须大举但以轻兵扰之唐人闻警必出兵师数动则兵疲财竭我可以乘虚而取夫伍员李泌王朴皆一时英杰深於谋国者也而三人之言皆欲先困之而後取之其功虽若少缓而十全无失廼所以为甚速也今之言兵者非怯於应敌则勇於轻敌其失均焉间有稍知兵者则欲仗土豪以集事土豪诚可用也然无以大服其心亦岂遽为吾役结以恩信厉以忠义如家人父子亲密无间时出而用之毋侥幸於一胜庶乎其有功矣此臣所谓差易之失也惟陛下亟图之

宁宗时燮又上便民策曰臣闻天下之利害有若不相及而实相关者兵荒之余强狡窃发虽非臣之所莅然古语有之城门失火殃及池鱼臣亦岂得不为之虑哉夫兵凶战危决机於俄顷之间小不如意败衂随之故曹公败於周瑜刘先主败於陆逊关侯败於吕蒙杜曾败於周访彼皆一时之杰未免乎败可不谓难乎既难矣精思熟讲求夫所谓易者斯可矣书曰思其艰以图其易非兵说也而可用於兵孙武曰古之善战者战於易胜者也此则兵家之格言察其虚实计其强弱必可克也而後接刃必可取也而後进攻从容指麾莫之能御是谓易胜根未揺而拔之果未熟而取之无必胜之筭而侥幸以成功不既戞戞乎昔者七国叛汉周亚夫提三十六将军仗大义以伐之可必克矣乃坚壁不战以梁委之絶其粮道待其饥困已甚人无鬬志涣然而散也始以劲兵蹑之赵充国解散虏谋邀极乃击先零竟以破降而?开不烦兵而服王国围陈仓董卓欲救之皇甫嵩不许及贼攻之不拔疲敝解去嵩乃进兵击之此皆明乎易胜之说坚忍以待机会者如此彼不达兵要者闷然遅之不知夫少遅者乃所以速而速者未必不愈遅也今潢池弄兵我以大军压之勿与交锋而待其毙何虑不克捣其巢穴而徼幸於一胜岂万全之策哉军志曰先人有夺人之心後人犹待其衰所谓先人者乘其无备发於不测若前史所载未陈而薄之半济而击之是也若夫敌衆集矣营垒固矣气势盛而备御周矣则当舒徐以待其衰岂可轻哉或问臣曰覆其巢穴自古有之何故不可臣应之曰贼衆在外余兵在内其守必弱乃可捣其虚尔番禺者卢循之巢穴也循悉师以抗宋武故孙处得以捣番禺之虚蔡城者吴元济之巢穴也元济聚精卒抗李光顔故李愬得以捣蔡城之虚今敌势未衰聚兵积粮据险以拒我师而可捣乎先朝西师之兴范仲淹韩琦为之统帅仲淹深於知兵未始接战惟筑城以逼之庶乎所谓不战而屈人兵者琦勇於集事任福葛怀敏之徒又皆轻敌夏人诱之深入其中腹背攻之师徒挠败可以为鉴矣虽然今所募死士皆生长於盗发之乡其勇悍善鬬与敌相若其习於险阻与敌相若以是捣之庶其可乎曰兵法诸侯自战其地为散地言其家不远急则溃归故谓之散未见其可恃也唐李元平募工徒以治城李希烈潜遣壮士数百人应之未几贼兵突至其党纳之缚元平焉士亦岂易募哉虽然不募则不可要在精审而已审择其人果可倚仗而後取之据要害之地以为垒张掎角之势以相援伺敌之出或冲其膺或捣其脊或攻其胁敌心疑惧四顾无敢轻动而吾民得耕种於其间是足以待其衰矣吾威日壮彼势日削祈哀请命则许其降困兽犹鬬则与之战在一举手间尔此臣所谓易胜之策敢以为今日献

卫泾进故事奏曰乾德二年王师伐蜀太祖设氊帷於讲武殿絮衣貂裘帽以视事忽谓左右曰我服如此体尚觉寒念西征将帅冲犯霜露何以堪处即解所衣貂裘遣使驰驿赐王全斌仍谕诸将以不徧及也全斌拜赐感泣

臣窃谓用兵重事也师旅之行圣主常有恻怛怵惕之心故其暴露劳苦虽在将校士卒之身圣主每若以已临之是以隆冬而察其祁寒皲瘃之患大夏而念其淫暑瘅热之烦恻焉有所不安是以天下知人君用兵谨重之意而忠臣谊将闻其言而感发则说以忘劳孰不奋身而致命趋事而图功哉六月之诗曰戎车既安如轾如轩当此之时民无疲困之嗟者盖用是物也我太祖皇帝兴念西征将士之囏难序其情而闵其劳至仁之心对越天地寒燠之变其谨其重不敢忽易如此则其激励王师岂区区所谓挟纩投醪可以髣髴其万一乎不特是也其兴讨泽潞诏旨谆然有曰当九夏之炎蒸念六师之劳苦太宗皇帝并汾之诏亦曰冒暑天之炎酷涉山路之险巇深以劳师动衆为念大哉斯言此其所以成汛扫宇内之功欤夫

举至难之事者必怀无易之心处至尊之极者当体至劳之役兹烈祖兴邦之丕宪今日之所宜取法者也

泾又进故事曰後周显德元年北汉入宼周世宗大败汉兵于高平初马军都指挥使樊爱能步军都指挥使何徽与北汉兵遇辄引骑兵先遁至是世宗欲诛樊爱能等以肃军政犹豫未决以其事访殿前都指挥使张永德对曰爱能等素无大功忝冒节钺望敌先逃死未塞责且陛下方欲削平四海苟军法不立虽有熊罴之士百万之衆安得而用之世宗称善即收爱能徽及所部军使以上七十余人悉斩之世宗以何徽先守晋州有功欲免之既而以法不可废遂并诛之自是骄将惰卒始知所惧不行姑息之政矣及赏高平之功将校迁拜者凡数十人士卒有自行间擢主军厢者

臣谓国家之废兴系乎纪纲纪纲之修坏在乎刑赏古今未有舍是物而能立其国者也尝读夏商之书誓军之法严厉若此与其他宪度澟然不同诚以严於用衆者廼所以不轻用其民也易曰师出以律而其彖以正与刚为主盖非正不能以用律非刚不可以行律晋文公克城濮之功必正颠颉祁瞒舟之侨之罪以徇于师君子谓文公三罪而民服不失赏刑之谓也浅浅霸业犹知纪纲之必肃况有天下之大乎周世宗虽叔世之事而振媮革惰亦足以兴起国人之心高平之役将骄士玩望风辄遁几败国事樊爱能何徽皆以先朝宿将无所容贷而後纪纲可举所谓军法不立虽有熊罴之士百万之衆安得而用之诚哉至言也夫用衆临敌法令必明者盖能使将士畏我则不畏敌苟不畏我则皆畏敌矣若人人皆畏敌则缓急岂不大可虑乎自古敌国相持士卒之衆寡未论也甲兵之利钝未论也纪纲一整一玩则整者胜法令一严一弛则严者胜我艺祖皇帝汛扫天下精兵不过数万常以少击衆盖谓此尔观其治王全斌讨蜀不能戢师之罪正行营诸将交州失律之诛戮石进等汾州不效命之失威令刚断之必行则纪纲之肃可睹矣成宪昭然周世宗之事又未足多论也

兼资善堂直讲韩?胄建开边之议以坚宠固位已而边兵大衂诏在位言事起居郎史弥远上疏曰今之议者以为先发者制人後发者制於人此为将之事施於一胜一负之间则可以争?而捷出若夫事关国体宗庙社稷所系甚重讵可举数千万人之命轻於一掷乎京师根本之地今出戍既多留卫者寡万一盗贼窃发谁其御之若夫沿江屯驻之兵各当一面皆所以拱护行都尤当整备继今勿轻调发则内外表里俱有足恃而无可伺之隙矣所遣抚谕之臣止令按历边陲招集逋宼戒饬将士固守封圻毋惑浮言以挠吾之规毋贪小利以滋敌之衅使民力愈寛国势逾壮遅之岁月以俟大举实宗社无疆之福

杨简上疏曰臣闻北使不恭国家不遽进讨而犹养威持重庙谟深长非小臣所敢窥测而区区有不能自己于中者辄敷陈之以助成大美以助成万全之功臣窃惟当今急务有二其一曰国家举大事必上当天心上帝以为可战则战上帝之心以为未可战则勿战何以知上帝之心可不可易曰天地之大德曰生上帝视南北之民一也惟无道之甚者则诛之未至於甚人心犹未尽离则犹有敌者苟亟战则使南北无罪之民肝脑涂地岂上帝之心哉必彼无道至甚民心尽离如独夫纣则帝乃震怒前徒倒戈矣是为汤武之师是为万全之功故古志曰行一不义杀一不辜而得天下有所不为公羊九世复雠之论非春秋本旨臣私忧过计惧书生执公羊之说以进急於战而犹未当乎上帝之心陛下自有汤武之心臣愿陛下成汤武之事业其二曰将如父卒如子而後可以成功窃闻军帅多克剥诸军怨讟溢於听闻又闻有军衆大会当声喏而忽不声喏旁观大骇以为变在顷刻矣仅幸而免臣闻此不胜为国家恐惧犹恐传闻失实未必有是果有是事则岂可不亟罢其帅陛下近施行其偏禆之克剥者其军帅当少警然军心积怨恐终未平危哉措火薪下虽未及燃岂不大可惧陛下何不亟罢克剥之帅乃择不以官职为意不受私谒之人使诣彼集军衆而点摘其人至前辟左右而问之曰军中何人可以为帅如此点问于再于三至于十百其所言同则其人可用矣用斯人为帅则岂不大胜旧帅则三军鼓舞士气百倍矣又得元帅大贤大智习知将略者训治诸军数年後庶其可用然又有大患二其一曰内外官司犹未尽得其人得其人又当久其任久任而後有事功今官司如传舍小民穷困思乱者多今盗或起虽闻沿边守御修治若守令与其属未皆贤智设皆贤智而不久任则何暇治安民事业何以治民兵使固守以御大敌他日何以助成大功其二曰国初用兵取一大国行赏不过人数百向者都督张浚厚赐诸军大踰常度後财用不继至於说厚积之家使之献纳计亦穷矣虽军情大悦到于今思之不忘而後人不可继苟赏不逮则军心已不满矣必也训之以义使诸军明知国家财用有限赏赉渐复典常以正理开谕则军心久而自服乃肯用命臣区区愚朴惟陛下财幸

理宗时翰林学士知制诰真德秀上奏曰臣一介迂踈蒙陛下寘诸禁林清切之地盖欧阳修所谓官为学士职在论思者而供职以来五阅旬浃未有秋毫裨益圣政私自惭负无所措躬然夙宵忧念惟在国事辄以区区愚管冒昧有陈臣窃惟今日不幸当权臣积坏未易理之朝廷又不幸值强大崛起未易胜之邻敌又无故先挑不可开之边隙而欲以东南一隅之力守江淮以北千百里之故疆此势之所甚难而时之所未可者也士大夫苟忠於国孰不危之然知其危而不图所以安是徒知訾前之失而不思今之得也臣谓前日之失在於轻敌今若惩之而一於畏敌则其失将有甚焉者昔越王勾践违范蠡之谏骤举伐吴以取夫椒之败而有会稽之栖然能惩前之失所以自谋者益深而谋敌者益密动心忍性二十余年未尝逞忿而轻发亦不慑祸而自沮养刚强票鋭之力於安徐重固之中韬愤切雠疾之意於柔伏卑诎之际卒以报吴而称覇於中国唐德宗继肃代委靡之後锐於削平僭叛征伐四出躁动寡谋一遭泾原之变苶然沮丧姑息藩镇甚於肃代之时自是主威下陵终其身不复振二君之始轻於举事则同而持之於末则异所以有胜负强弱之分也昨者王师之出争议盈庭一不暇顾违谏寡谋视昔何异天祚宋室使偏师挫锐而归欲圣心昭然觉寤知敌之未易图而功之未易就也知敌之未易图而为谋益深知功之未易就而用力益倍强勉砥砺不肯苟安则勾践之功犹有望於後日若曰敌不可图而委之不复图功不可就而安於无所就颓惰废弛亡复自奋臣恐其患不独如德宗而已也何者敌人雠我之深其思报也必力举兵愈缓则其为计愈工而我方靡然创艾前事幸其真有爱我之情冀和好之亟就岂不误哉靖康之初国势尚可强也徒以一时羣臣类多奸谀怯懦之俦豢於富贵安佚之久一闻金人之名则魂褫魄丧不能自持曰此如雷电鬼神之不可测也不惟畏敌抑且誉敌故遂返强而为弱绍兴之初国势非不弱也惟我高宗崎岖跋履之余熟知敌情非慑怯请和之可以弭患也淬厉军政蒐拔将材宰臣如吕颐浩赵鼎张浚更迭用事皆以整戎经武为已任而诸将若韩世忠岳飞吴玠张俊杨沂中刘錡之徒分控要冲敌至辄破不惟愤敌且欲吞敌故能转弱而为强方其始也祈哀请命之使相寻於穹庐瓯脱之间未有得其要领者而馹骑朝驰边烽夕警则数数然也及王师累捷敌威积挫而和议之端乃自彼发之以是知彼中之情可以威制难以礼结由来尚矣为今之计功虽未可遽图而刚毅奋发之志在陛下则当自勉兵虽未可再举而战攻扞御之备在庙堂则当亟谋君臣之间相与策励必如勾践之自强毋若德宗之自沮惩靖康畏敌之失而法绍兴制敌之谋则国势之振且有日矣臣不胜惓惓

德秀又奏曰臣载惟今日必先深为制敌之图然後能不蹈畏敌之失然制敌之事固亦多端而臣所欲言其大者有二一曰经武二曰博谋臣观方今之势非可以承平无事治也其必振厉威武如创业中兴之时然後能转弱为强以底泰山四维之固何者彼敌情之暴固已凭陵函忧躏轹河岳而欲甘言以啗我狡谋以窥我我方崇饰文治雍容暇豫如平时深恐无以杜觇伺之萌而折陆梁之气也昔我艺祖肇造区?而契丹尚强四方未一故聚骁勇於京师壮爪牙於宿卫今日幸造舩池以习战也明日幸飞山营以阅礮也武事之精近世无匹用能方行四表而坐服强敌及我孝宗躬受付托之重欲成复雠之勲亦於军政极意简练今年大阅于白石明年大阅于茅滩躬御戎服震憺天威而铁帘之射剏自圣意偏校小卒皆得奏技於万乘之前以希一命之赏当时将士莫不竞劝虽值敌方张勲未克集亦以大竞王室使强敌不敢渝盟者垂四十年诗曰王赫斯怒爰整其旅又曰武王载斾有?秉钺如火烈烈则莫我敢遏此古圣人之神武也艺祖孝宗实有焉臣愿陛下考两朝之故实肇自新岁而讲行之以昭圣武以振戎容以作士气或谓审尔则劳师之费殆且不少臣曰祖宗内库之储夫固为讲武设也圣明在上躬履节俭无横恩无滥予独不可举之以修武讲乎况以国势积弱之余不若是无以奋张而兴起之此制敌之要一也昔三国鼎峙蜀名义最正而地最褊兵最弱诸葛亮以区区一隅当中原全力迄能自立者由其集衆思广忠益不以已之智为智而兼衆人之智为智故其言曰违覆而得中犹弃敝蹻而获珠玉也异时兵少失利则命其僚勤攻已缺不以为讳维此盛心千载可仰前日之怙权颛制者是已自任养成深患不可追已今廊庙大臣谦虚无我休休焉有亮之心独於军旅事宜务从秘密往往弗暇佥谋故不惟朝列莫知而宰府枢庭之掾属亦鲜知之者不惟掾属莫知而二三执政亦或有不与知者毫厘之差动关成败其可忽诸绍兴初尝诏边防兵机事体稍大者三省密院共议奏陈两府属官亦通书检盖重其事而公共之此今日所当按以为法者也然中书门下後省与尚书六曹之官亦皆宰府之属而举朝文武孰非愿效庙堂之任使者傥於其间遴柬通明详练者数人以备咨访凡两淮荆蜀山川之险易将帅之能否士卒之衆寡粮储之虚实分委讨论画之为图着之为録俾三边利病了然在目事关边鄙者僚属佥议之执政审裁之然後折衷於宰臣而奏行焉如此则朝廷得操约御详之体疆场无失机误事之悔而又明诏在廷百执事各思治兵御戎之策许以非时陈献轮对转对必先当务之急眂其所论之当否而为陞黜焉草茅韦布之士有言边事可用者稍奬录之则彼将轻千里而来告矣或谓与闻兵议者多岂无机事宣泄之虞臣曰不然一介之士必有密友况朝廷之大宁无十数忠谨沉实之臣可与帷幄之秘者乎夫有乌获之力者可以举百钧力苟不逮焉则合衆人而共举之是亦乌获也已况天下重器非百钧之比而危机交急又非平时之比广谋从衆庶几有济此制敌之要二也惟陛下不以臣迂且缪而忽其言则凡智识之高於臣者且将交进忠益愚者一得圣明其择焉

贴黄臣谨按建隆三年十一月大阅于西郊帝谓近臣曰自顷禁兵虽多未尝训练朕昨蒐去冗弱遂为精兵故因时而教习此艺祖之故事也乾道二年十一月大阅于白石四年十月于茅滩六年十二月又于白石淳熙四年十二月又于茅滩十二年十一月于龙山此孝宗之故事也今近而可考者莫如乾淳方其时上有两宫之奉下有遗敌之须又于二十八年之中五举大阅而铁帘之射创於十三年春优加赏赉又不与焉盖节俭不妄费之效也先是犒士之费出於左帑南库及已已大阅宰臣以故例请上曰处分已定止合内库支可也朕桩积此钱初无他用是岁犒赐凡见镪三十六万缗都城会子为之增贵今内帑之储丰耗饶乏非臣所得闻然当此用师之时惟撙节他用一以助军旅之费可也近者台臣李鸣复郎官郑寅因对有陈各已详悉愿明诏大臣推行其言置局委官速加考核举凡浮冗不急之费悉蠲除之早行一日则有一日之效若上欲崇饰私奉下欲顾徇人情以浮费为不可镌以武备为不必讲臣恐一旦事至将有不可胜穷之悔惟圣明垂意

洪舜俞进故事奏曰周世宗击北汉主刘崇於高平之南樊爱能何徽引骑兵先遁帝欲诛爱能等以肃军政犹豫未决张永德曰爱能等望敌先奔死未塞责且陛下方欲削平四海苟军法不立虽有熊罴之士百万之衆安得而用之帝掷枕於地大呼称善即收爱能徽及所部军使以上七十余人悉斩之自是骄将惰卒始知所惧不行姑息之政矣

臣闻军国之纲纪莫大於赏罸有赏而无罚则惠?而威不振白刃在前谁肯委命此军法所以不立也近年以来偾军之将未尝有显罚间镌其阶随即牵复曾无损於毫毛故皆以弃甲曳兵避死趋生为得计朝廷姑息将帅将帅姑息士卒未战即溃既溃即招望风兽奔恬不为怪於是兵律坏国势微矣英主欲大有为宜以世宗高平之事为法

舜俞又进故事曰魏世祖东如许昌大兴军伐吴亲御舟循蔡颍浮淮如夀春至广陵吴徐盛为疑城自石头至江乘一日而成又大浮舟舰于江时江水盛长帝临望叹曰魏虽有武骑千羣无所用之未可图也帝舟遇暴风漂荡几至覆没乃旋师

臣闻江流汤汤万古一天险也而飞渡者有之曹操之至赤壁曹丕之至广陵佛狸之至瓜步金亮之至采石皆望洋夺气或且送死岂长江随时而为险夷耶天险在势人险在德与政君无阙德天人交助夫谁敢犯之其次朝无阙政纪纲立赏罚明号令信任贤使能各当其材则人谋咸赞国势增强坐有以制胜矣丕之再饮江窥吴辄自废而返非特川后之効其灵孙权为国靡政不举谋臣勇将咸乐为用疑城相望巨舰相衔而丕胆落天限南北宜其不敢以一衣带水易视之也是知天险待人险而固德政增修胜势在我东南有太山之安矣

许应龙进故事曰真宗朝平契丹其将曰李继隆马知节高琼契丹既请和召宰相枢密宴於行宫时李继隆石保吉预焉保吉曰臣荷驱策俾遏寇戎虽动遵圣略然布阵使人皆继隆指画继隆曰契丹败戮皆出宸谋然分忧用心躬率将士不如保吉上曰将士如此协和共图勲业军旅之事朕复何忧以巨觞赐之高宗朝刘光世韩世忠等朝辞上曰有告朕光世与世忠有小嫌意不释然朕知决无此烈士当以气义相许先公家之急而私雠小嫌何足校纵有睚眦今日朕为分之宜释前憾二人感泣再拜臣闻天下之事成於自同而败於自异况师克在和而不在衆为将帅者苟不戮力一心互相倾轧则事势扞格勲业何由而成然同功则相忌虽廉颇之贤犹不能免况其下者乎惟忠於卫上者则先国家之急而後私雠如蔺相如之用心则并谋合智尚何强敌之足虑哉奈何人心多私惟欲求胜贤者妒之能者嫉之应援则蓄缩而不前获捷则攘夺以为功甚至变易是非百计谗毁惟患其成而幸其败既无同舟共济之意遂至形单势弱大敌莫当败衂之患大率由此汉武之世兵数大出元朔元年卫青以三万骑有功元狩四年青以五万骑无功夫兵有多寡之不同而功乃成败之相反岂前勇而後怯耶盖元朔之役诸将校力战公孙敖从大将军获虏韩说从大将军获虏李蔡赵不虞公孙戎奴又从大将军获虏元戎与列校和协如此是以兵虽三万亦能取胜元狩之行霍去病始宠青之眷始衰分兵异出而敢战之士皆属去病青由是不平广愿先当匈奴而青并出东道广固辞之青固遣之广卒以失期败而青亦以不见敌不封是知将帅不和兵虽五万亦不能成功由此观之则师克在和不在衆真至当之论也肆我真宗因继隆保吉更相推逊深嘉而屡叹之谓将士如此协和共图勲业军旅之事朕复何忧高宗因刘光世韩世忠有小嫌丁宁戒谕令以气义相许先公家之急而无校私雠今日朕为分之遂皆感泣竟能协力以成绍复之功今日疆场未宁正赖将帅同心合谋缓急之际当虑唇亡则齿寒亟於救援庶几首击而尾应易於成功倘以祖宗成训昭示将帅必能仰体上意无间彼此以图克复之勲然而惟赏无常眂功轻重苟功多者赏不厚则宣力者有不满之心无功者不辨别而例加褒擢则用命者怀不平之念既不满而不平必相倾而相忌戒饬虽至岂能强使之和哉必处置得宜能服其心如裴度所言则感激思奋相与协谋战必胜而守必固中兴之功日月可冀矣惟陛下与大臣亟图之

龙图阁直学士知江陵府李曾伯上疏曰臣不避天威辄有闻奏臣粗习为吏本非知兵正以守边之罔功愿致为臣而俾去不当再有陈述实缘旧岁因襄樊之新复不得不并用征筑之策近者因淮宼之未去未免复略调牵制之师大槩皆用寡以袭虚初非敢动衆而黩武幸无损失所向捷闻皆宗社之有灵与将士之戮力屡俘酋首稍慑戎心前後并已奏陈睿听外惟是襄均守倅累以兵册来告谓河南惟邓为大敌兵所屯去襄才百八十里邓不去则襄樊均郢皆不得安程进屡有结约欲以兵取王登相与商确每赞其决臣自度无羊祜陆逊之才且惧犯蔡谟孙绰之戒与之论难反覆非止一次臣始语之以端平前我有襄金人未尝无邓不必去邓而襄自可立进等则曰金人有邓不足忧蒙古在邓不可玩臣又语之以襄我旧物得之尚虑难久邓陷敌已几年纵得之岂为我有乎进登等则曰得之非为能守止欲平其城毁其巢使敌不得藉资粮以为我患臣又语之以平其城保其不复立乎虽邓无资粮岂敌他无资粮乎进登等又曰敌城之毁者多不复立敌粮之远者则未易致臣又语之以襄我当复人尚以挑敌言邓乃劵外不几深结敌愤徒厚其毒乎进登等又曰取之敌至不取敌亦至取则敌有所畏而无所资不取则敌有所资而无所畏敌能以春冬挠我我岂不能以暑月挠敌臣又语之以复襄上命也师出犹为有名取邓非上所命师出安得常胜进登等又曰将在外大夫出使事有当为专之可也岂可先以利钝一其心哉臣又语之以襄复未久元气未固果欲有志于此犹当稍待岁月视吾力有余而後可及进登等又曰机会难得易失智慧不如乘势邓适人心离兵戍虚失此不取异时敌添重屯不可取矣臣又语之以兵家知彼知已者胜不知彼知已者败今邓之谍传虽尔安知敌不匿其大马壮士多诈以误我且宜谨护於士气未可轻用於国威进登等以此其议稍沮乃者不过俾之度势酬应从事攻挠姑翦其枝以攻其心此策盖亦不可废者近因程进等全师告捷将士为之踊跃思奋臣已即行下诸郡诸军并仰休息且当养威持重以备秋防岂敢再有它议今月二十五日忽得王登亲劄具言邓有可胜者十欲於六月间襄用三千人攻其南均用二千人挠其北克期并力齐集城下杜其城门若有内应则纳其降而夷其城若无内应则掠其野而俘其衆往来之间不过十日邓不降则走耳臣详读其书如登亦可谓忠於谋国勇於任事其言固未必皆是其策亦不可尽非臣周旋边疆三十年亦尝屡为人幕客观登议论委所不及所请固非有甚高难行之举但以六月出师士卒未免於劳动两军对垒利钝不能以逆知虽边臣有志之可成恐或议无故而轻举从之固不敢当此责止之又无以塞其言昔诸葛亮不用魏延之谋赵奢能用许历之策一取一舍成否系焉用敢以登亲劄缴尘睿览臣已报之缘见乞休致令登需听宸筭伏望圣慈宣示辅臣详议可否如其说可行乞径劄京西安抚副使高达斟酌调遣其一行钱粮令王登亲往军前任责应办只许限以往来旬日保无踈失乃可发用如其说难从伏乞留中免赐施行仍劄本司遵守

度宗咸淳九年起居舍人高斯得进故事曰曹刿曰夫战勇气也一鼓作气再而衰三而竭彼竭我盈故克之臣闻军旅之事以气为主然而气不自昌也养之使壮厉之使刚则由乎上之人焉养之使壮者平居之时训之以孝弟忠信导之以尊君亲上在上者恤其饥寒无使有叹息愁恨之心为将者同其甘苦无使有椎剥侵冤之患厉之以刚者有事之时劝之以醲赏厚利切之以信誓明威含血吮疮以结其心酾酒椎牛以快其欲夫如是则居也不馁其动也不慑矣其或平日空乏其体肤冻饿其妻子赏罚不公以激怒陞黜不当以召怨临战恩意不足以鼓舞其心号令不足以耸动其听临之以巽耎之帅将之以逗挠之夫大敌在前其不葸然惧涣然离奉头而窜厥角而降者鲜矣臣窃观今日沿边将士气之索也甚矣敌筑城於我疆视之如不见敌掠民於吾境听之如不闻俘馘之而不耻系累之而不怒弃君父如弁髦赴异域如归市以此衆战而望其北首死敌蔽遮江淮难矣哉春秋传曰子瑕卒楚师?说者谓火灭为?军主丧亡故其军人无复气势李陵之败也夜半时击鼓起士鼓不鸣臣谓今日疆场之气象似之曹刿曰彼竭我盈故克之臣不知彼盈我竭其当如之何也秋风一瞬奄奄气象未之有改若之何不汲汲於改纪军政以取覆败乎虽然三军之气不振固可惧也士大夫之气不昌尤可忧也上作而下不应君命而臣不承妄揣轻重徘徊观望其可忧可惧又非三军衰竭之可比也臣忧爱之深愚戆妄发惟陛下与帅臣深念而亟图之天下幸甚

辽圣宗统和二十八年谓羣臣曰高丽康肇弑其君诵立诵族兄询而相之大逆也宜发兵问其罪羣臣皆曰可国舅详衮萧德哷勒谏曰国家连年征讨士卒抏敝况陛下在谅隂年谷不登创痍未复岛夷小国城垒完固胜不为武万一失利恐贻後悔不如遣一介之使往问其故彼若伏罪则已不然俟服除岁丰举兵未晚时令已下言虽不行识者韪之

金炀王将伐宋太医使奇尔萨欲谏不得见会元妃有疾召宰诊视既入见即上疏谏其略言国朝之初祖宗以有道伐无道曾不十年荡辽戡宋当此之时上有武元文烈英武之君下有宗翰宗?谋勇之臣然不能混一区宇举江淮巴蜀之地以遗宋人况今谋臣猛将异於襄时且宋人无罪师出无名加以大起徭役营中都建南京缮治甲兵调发军旅赋役烦重民人怨嗟此人事之不修也间者昼星见於牛斗荧惑伏於翼轸已岁自刑害气在扬州太白未出进兵者败此天时不顺也舟师水涸舳舻不继而江湖岛渚之间骑士驰射不可驱逐此地利不便也言甚?切

宣宗贞佑四年尚书左丞胥鼎上言近侦知北兵驻同耀窃虑梗吾东西往来之路遂委河中经略使图们和通玛勒领军赴援今兵势将叩关矣前此臣尝奏闻北兵非止欲攻河东陕西必将进取河南虽已移文陕州行院及陕西邻境俱令设备恐未即遵行乞诏河南行院统军司议所以御备之策上以示尚书省宰臣奏兵已踰关惟宜严责所遣帅臣趋迎击之及命鼎益兵渡河以掣其肘制可既而鼎闻大兵已越关乃急上章曰臣叨蒙国恩擢列枢府凡有戎事皆当任之今入河南将及畿甸岂可安据一方坐视朝廷之急而不思自奋以少寛陛下之忧乎去岁颁降圣训以向者都城被围四方无援为恨明?将帅若京师有警即各提兵奔赴其或不至自有常刑臣已奉诏先遣潞州元帅左监军必噜阿噜岱领军一万孟州经略使图克坦百家领兵五千由便道济河以趋关陕臣将亲率平阳精兵直抵京师与王师相合又奏曰京师去平阳千五百余里倘俟朝廷之命方图入援须三旬而後能至得无失其机邪臣以身先士卒倍道兼行矣上嘉其意

宣宗命鼎选兵三万五千付图们和通玛勒统之西征至是鼎驰奏以为非便略曰自北兵经过之後民食不给兵力未完若又出师非独馈运为劳而民将流亡愈至失所或宋人乘隙而动复何以制之此系国家社稷大计方今事势止当御备南边西征未可议也遂止鼎为平章政事封莘国公奉诏伐宋且令勿复有言以沮成筭鼎已分兵由秦巩凤翔三路并进乃上书曰窃怀愚恳不敢自默谨条利害以闻昔泰和间盖尝南伐时太平日久百姓富庶马蕃军锐所谓万全之举也然犹亟和以偃兵为务大安之後北兵大举天下骚然者累年然军马气势视旧才十一耳至于器械之属亦多损弊民间差役重繁浸以疲乏而日勤师旅远近动揺是未获一敌而自害者衆其不可一也今岁西北二兵无入境之报此非有所惮而不敢也意者以去年北还姑自息养不然则别部相攻未暇及我如闻王师南征乘隙并至虽有潼关大河之险殆不足恃则三面受敌者首尾莫救得无贻後悔乎其不可二也凡兵?于天下者必其士马精强器械犀利且出其不备而後能取胜也宋自泰和再修旧好练兵峙粮缮修营垒十年于兹矣又车驾近汴益近宋境彼必朝夕忧惧委曲为防况闻王师已出唐邓必徙民渡江所在清野止留空城使我军无所得徒自劳费果何益哉其不可三也宋我世雠比年非无恢复旧疆洗雪先耻之志特畏威力不能窥其虚实故未敢轻举今我军皆山西河北无依之人或招还逃军胁从归国大抵乌合之衆素非练习而遽使从戎岂能保其决胜哉虽得其城内无储蓄亦何以守不练乌合之军深入敌境进不得食退无所掠将复逃遁哨聚为腹心患其不可四也发兵进讨欲因敌粮此事不可必者随军转输则又非民力所及沿边人户虽有恒产而赋役繁重不胜困惫又凡失业寓河南者类皆衣食不给贫穷之迫盗所由生如宋人隂为招募诱以厚利使为向导伺我不虞突而入寇则内有叛民外有勍敌未易图之其不可五也今春事将兴若进兵不还必违农时以误防秋之用此社稷大计岂特疆场利害而已哉其不可六也臣愚以为止当遴选材武将士分布近边州郡敌至则追击去则力田以广储蓄至于士气益强民心益固国用丰饶自可恢廓先业成中兴之功一区区之宋何足平乎诏付尚书省宰臣以为诸军既进无复可议遂寝既而元帅承裔等取宋大散关可保则保不可则焚毁而还於是鼎奏臣近遣官问诸率臣皆曰散关至蓦关诸隘其地远甚中间保垒相望如欲分屯非万人不可而又有恒州虢县所直数关宋兵皆固守如旧缓急有事当复分散关之兵余衆数少必不能支而凤翔恒陇亦无应援恐两失之且比年以来民力困于调度今方春农事已急恐妨农垦不若焚毁此关但屯边隘以张其势彼或来侵互相应援易为力也

时元帅内族承裔伊喇聂赫伐宋所下城邑多所焚掠於是鼎上言承裔等奉诏宣扬国威所谓吊民伐罪者也今大军已克武休将至兴元兴元乃汉中西蜀喉衿之地乞喻帅臣所得城邑姑勿焚掠务慰抚之诚使一郡帖然秋毫不犯则其余三十军将不攻自下矣若拒王师乃宜有戮上甚是其言

大元兵越潼关而东诏尚书省集百官议右司谏兼侍御史许古上言曰兵踰关而朝廷甫知此盖诸将欺蔽罪也虽然大兵驻阌乡境数日不动意者恐吾河南之军逆诸前陕西之衆议其後或欲先令觇者伺趋向之便或以深入人境非其地利而自危所以观望未遽进也此时正宜选募锐卒并力击之且开其归路彼既疑惑遇敌必走我衆从而袭之其破必矣

古以朝廷欲举兵伐宋上疏谏曰昔大定初宋人犯宿州已而屡败世宗料其不敢遽乞和乃?元帅府遣人议之自是太平几三十年泰和中韩?胄妄开边衅章宗遣驸马布萨揆讨之揆虑兵兴费重不能久支隂遣?胄族人齎乃祖琦画像及家牒伪为归附以见邱崇因之继好振旅而还夫以世宗章宗之隆府库充实天下富庶犹先俯屈以即成功告之祖庙书之史册为万世美谈今其可不务乎今大兵少息若复南边无事则太平不远矣或谓专用威武可使宋人屈服此殆虚言不究实用借令时获小捷亦不足多贺彼见吾势大必坚守不出我军仓猝无得须还以就粮彼复乘而袭之使我欲战不得欲退不能则休兵之期殆未见也况彼有江南蓄积之余我止河南一路征敛之弊可为寒心愿陛下隐忍包容速行此策果通和则大兵闻之亦将敛迹以吾无掣肘故也河南既得息肩然後经略朔方则陛下享中兴之福天下赖涵养之庆矣惟陛下略近功虑後患不胜幸甚

贞佑五年朝议欲复取会州尚书右丞左副元帅博罗穆尔上言臣窃计之月当费米三万石草九万称转运丁夫不下十余万人使此城一月可拔其费已如此况未必耶临洮路新遭刼掠疮痍未复所须刍粮决不可办虽复取之庆阳平凉凤翔及邠泾宁原恒陇等州亦恐未能无阙今农事将兴沿边常费已不暇给岂可更调十余万人以饷此军果欲行之则数郡春种尽废矣政使此城必得不免留兵戍守是飞挽之役无时而已也止宜令承裔军于定西巩州之地护民耕稼俟敌意怠然後取之

贞佑中主兵者不能外御而欲取偿於宋故频岁南伐有言之者不谓之与宋为地则疑与之有谋至於宰执他事无不言者独南伐则一语不敢及礼部尚书兼侍读杨云翼乃建言曰国家之虑不在於未得淮南之前而在於既得淮南之後盖淮南平则江之北尽为战地进而争利於舟楫之间恐劲弓良马有不得骋者矣彼若扼江为屯潜师於淮以断饟道或决水以瀦淮南之地则我军何以善其後乎及时全倡议南伐宣宗以问朝臣云翼曰朝臣率皆谀辞天下有治有乱国势有弱有强今但言治而不言乱言强而不言弱言胜而不言负此议论所以偏也臣请两言之夫将有事於宋者非贪其土地也第恐西北有警而南又缀之则我三面受敌矣故欲我师乘势先动以阻其进借使宋人失淮且不敢来此战胜之利也就如所料其利犹未可必然彼江之南其地尚广虽无淮南岂不能集数万之衆伺我有警而出师耶战而胜且如此如不胜害将若何且我以骑当彼之步理宜万全臣犹恐其有不敢恃者盖今之事势与泰和不同泰和以冬征今我以夏往此天时之不同也冬则水涸而陆多夏则水潦而涂淖此地利之不同也泰和举天下全力驱乣军以为前锋今能之乎此人事之不同也议者徒见泰和之易而不知今日之难请以夏人观之向日弓箭之手在西边者一遇敌则搏而战袒而射彼已奔北之不暇今乃陷吾城而虏守臣败吾军而禽主将曩则畏我如彼今则侮我如此夫以夏人既非前日奈何以宋人独如前日哉愿陛下思其胜之之利又思败之之害无悦甘言以贻後悔元太宗时攻汴梁将下大将苏布台遣使来言金人抗拒持久师多死伤城下之日宜屠之耶律楚材驰入奏曰将士暴露数十年所欲者土地人民耳得地无民将焉用之帝犹豫未决楚材曰奇巧之工厚藏之家皆萃于此若尽杀之将无所获帝然之诏罪止完顔氏余皆勿问

宪宗即位大举攻宋钓鱼山命诸将议进取之计昭苏和哩言於帝曰川蜀之地三分我有其二所未附者巴江以下数十州而已地削势弱兵粮皆仰给东南故死守以抗我师蜀地岩险重庆合州又其藩屏皆新筑之城依险为固今顿兵坚城之下未见其利曷若城二城之间选锐卒五万命宿将守之与成都旧兵相出入不时扰之以牵制其援师然後我师乘新集之锐用降人为乡导水陆东下破忠涪万夔诸小郡平其城俘其民俟冬水涸瞿唐三峡不日可下出荆楚与鄂州渡江诸军合势如此则东南之事一举可定其上流重庆合州孤危无援不降即走矣诸将以其言为迂卒不用世祖在潜邸方图征云南以问徐世隆对曰孟子有言不嗜杀人者能一之夫君人者不嗜杀人天下可定况蕞尔之西夷乎世祖曰诚如卿言吾事济矣

世祖即位千户郭侃上疏陈平宋之策略曰宋据东南以吴越为家其要地则荆襄而已今日之计当先取襄阳既克襄阳彼扬庐诸城弹丸地耳置之勿顾而直取临安疾雷不及掩耳江淮巴蜀不攻自平後皆如其策世祖时纳延叛北边诏李庭出师讨之而将校多用国人或其亲昵立马相乡语辄释仗不战逡廵退却帝患之浙西道儒学提举叶李密启曰兵贵奇不贵衆临敌当以计取彼既亲昵谁肯尽力徒费陛下粮饷四方转输甚劳臣请用汉军列前步战而联大车断其後以示死鬬彼尝玩我必不设备我以大衆踣之无不胜矣帝以其谋谕将帅师果奏捷

中统间取宋襄阳遂议取宋昭文馆大学士姚枢上言曰陛下降不杀人之诏巴延济江兵不踰时西起蜀川东薄海隅降城三十户踰百万自古平南未有如此之神捷者今自夏徂秋一城不降皆由军官不思国之大计不体陛下之深仁利财剽杀所致扬州焦山淮安人殊死战我虽克胜所伤亦多宋之不能为国审矣而临安未肯轻下好生恶死人之常情盖不敢也惟惧吾招徕止杀之信不坚耳宜申止杀之诏使赏罚必立恩信必行圣虑不劳军力不费矣

至元六年世祖召総管万户权伯衡问以征南之策伯衡对曰襄阳乃江陵之藩蔽樊城乃襄阳之外郛我军若先攻樊城则襄阳不能支梧不战自降矣然後驻兵嘉定耀武淮泗事必有济帝善其计

十八年命左丞范文虎参政李庭以兵十万航海征倭风大作士卒十丧六七帝震怒复命行省左丞相塔海征之一时无敢谏者江南诸道行台御史大夫姜威遣使入奏曰倭不奉职贡可伐而不可恕可缓而不可急向者师行迫期战舩不坚前车已覆後当改辙今为之计预修战舰训练士卒耀兵扬武使彼闻之深自备御遅以岁月俟其疲怠出其不意乘风疾往一举而下万全之策也帝意始释遂罢其役

二十三年将伐交趾吏部尚书刘宣上言曰连年日本之役百姓愁戚官府扰攘今春停罢江浙军民欢声如雷安南小邦臣事有年岁贡未尝愆期边帅生事兴兵彼因避窜海岛使大举无功将士伤残今又下令再征闻者莫不恐惧自古兴兵必须天时中原平土犹避盛夏交广炎瘴之地毒气害人甚於兵刃今以七月会诸道兵于静江比至安南病死必衆缓急遇敌何以应之又交趾无粮水路难通无车马牛畜驮载不免陆运一夫担米五斗往还自食外官得其半若十万石用四十万人止可供一二月军粮搬载舩料军须通用五六十万衆广西湖南调度频数民多离散户令供役亦不能办况湖广密迩溪洞寇盗常多万一奸人伺隙大兵一出乘虚生变虽有留後人马疲弱衰老卒难应变何不与彼中军官深知事体者论量万全方略不然将复蹈前辙矣及再征日本宣又上言其略曰近议复置征东行省再兴日本之师此役不息安危系焉索多建伐占城而哈雅言平交趾三数年间湖广江西供给舩只军须粮运官民大扰广东羣盗并起军兵远涉江海瘴毒之地死伤过半即目连兵未解且交趾与我接境蕞尔小邦遣亲王提兵深入未见报功索多为贼所杀自遗羞辱况日本海洋万里疆土阔远非二国可比今次出师动衆履险纵不遇风可到彼岸倭国地广徒衆猥多彼兵四集我师无援万一不利欲发救兵其能飞渡耶隋伐高丽三次大举数见败北丧师百万唐太宗以英武自负亲征高丽虽取数城而还徒增追悔且高丽平壤诸城皆居陆地去中原不远以二国之衆加之尚不能克况日本僻在海隅与中国相悬万里哉帝嘉纳其言

左丞昂吉尔亦上疏其略曰臣闻兵以气为主而上下同欲者胜比者连事外夷三军屡衂不可以言气海内骚然一遇调发上下愁怨非所谓同欲也请罢兵息民不从既而师果无功

二十八年王师征交趾失利复谋大举平章政事布呼密曰岛夷诡诈天威临之宁不震惧兽穷则噬势使之然今其子日燇袭位若遣一介之使谕以祸福彼能悔过自新则不烦兵而下矣如或不悛加兵未晚帝从之赵天麟上策曰臣闻武贵止戈兵贵靖乱圣人不得已而用之我朝诞膺天命握符御宇历代之所不服者莫不稽颡效节倾心归命奉正朔以贡献因信使以上书虽或有拒命苟安而不至者亦已希矣原其所致盖有由焉人皆谓圣祖神宗英武以得之殊不知皆由累叶积仁施义杀一拯万之德隂为之本也传及陛下更化革弊稽古治今万机之条纲犹根之於枝叶风之於草木举寡而见衆笃近而及远以臣之狭见观之圣朝之疆宇固如金瓯平如衡权三代以来罕能同议然而安不忘危者圣人之常戒武定文绥者王人之大计臣今请借汉唐以谕之在昔汉唐之时亦尝合天下为一家其所以致弊者皆因希功幸赏之人下轻一介之躯上干九重之阙肆议邪说以为可以计取遐陬力辟土宇世主从而信之袭太平富厚之资忍在下无罪之民委之於不毛之地驱之虎狼之口至有不习风土疫疠横生锋镝之交糜躯碎首孤魂无依於万里之外冤血浸渍於穷边之沙孀妻痛夫老父泣子野祭巷奠悲乎凉哉为民父母夫何使民至於此极也设如王师小却兵人失气上怒下惧又乃继以卒伍厉其甲仗复雠为名胜而後已幸而得隽则财力已竭民心已怨而天气已失和矣计其所得安能补其所费哉於是世主不念无辜之滥死不虑国财之耗蠹喜获无用之地献俘于祖荐歌于庙殊不知天生烝民树之司牧将以安之也反以其所以养人者害人岂天之心哉国以民为基民以财为本地虽广而无所益崇虚名而受实祸向之希功幸赏者方且纡朱怀金荣妻衒子以成其志矣彼汉唐之所谓良将圣人之所谓民贼也夫人君岂不欲国安民富坐享荣华但邪说既行欲心遂启以至于是焉大槩汉唐天下之弊皆希功幸赏之人之罪而汉唐之君亦失之於过听故也是以王者之临下未平右武已平右文厉兵戈而不黩积粮储而自因优游无事则缮治以备无虞之师至于用之则雷奔电激云腾雨施济之以英神行之以仁义将有不阵而自服因垒而来降者矣又何须沾项渐襟委人沟壑然後为无敌之师哉今国家推不忍人之心有罪以陷禁网者犹或赦之况元元赤子未尝有罪寘诸死地臣知陛下尤不忍行如此之事也伏望陛下鉴观汉唐之大弊勿从在下之幸说令军士尝切自勉儆戒无虞因田致谷顺时讲武若遇奸强罪显则声其罪以讨之方其境内获安境外无寇则乐吾民之业尽国家之备以全之如是则财丰民足而社稷延於无筭矣

成宗大德六年江南行台御史中丞陈天祥上章论征西南夷事曰兵有不得已而不已者亦有得已而不已者惟能得已则已可使兵力永强以备不得已而不已之用是之谓善用兵者也去岁行省右丞刘深远征八百媳妇国此乃得已而不已之兵也彼荒裔小邦远在云南之西南又数千里其地为僻陋无用之地人皆顽愚无知取之不足以为利不取不足以为害深欺上罔下帅兵伐之经过八番纵横自恣恃其威力虐害居民中途变生所在皆叛深既不能制乱反为乱衆所制军中乏粮人自相食计穷势蹙仓皇退走土兵随击以致大败深弃衆奔逃仅以身免丧兵十八九弃地千余里朝廷再发陕西河南江西湖广四省诸军使刘二巴图总督以图收复叛地湖北湖南大起丁夫运送军粮至播州交纳其正夫与担负自己粮食者通计二十余万正当农时兴此大役驱愁苦之人往回数千里中何事不有或所负之米尽到固为幸矣然数万之军止仰今次一运之米自此以後又当如何比向西征败卒及其将校颇知西南远夷之地重山复岭陡涧深林竹木丛茂皆有长刺军行径路在於其间窄处仅容一人一骑上如登天下如入井贼若乘险邀击我军虽衆亦难施为也又其毒雾烟瘴之气皆能伤人羣蛮既知大军将至若皆清野远遁阻其要害以老我师或进不得前旁无所掠士卒饥馁疫病死亡将有不战自困之势不可不为深虑也且自征伐倭国占城交趾爪哇缅国以来近三十年未尝见有尺土一民内属之益计其所费钱财死损军数可胜言哉去岁西征及今此举亦复何异前鉴不远非难见也军劳民扰未见休期只深一人是其祸本又闻八番罗国之人向为征西之军扰害捐弃生业相继逃叛怨深入於骨髓皆欲得其肉而分食之人心既恶天意亦憎惟须上承天意下顺人心早正深之罪续下明诏示彼一方以圣朝数十年抚养之恩仍谕自今再无远征之役以此招之自有相续归顺之日使其官民上下皆知未须远劳王师与区区小丑争一旦之胜负也昔大舜退师而苗民格充国缓战而羌衆安事载经传为万世法为今之计宜且驻兵近境使其水路远近得通或用盐引茶引或用实钞多增米价和市军粮但法令严明官不失信可使米舩蔽江而上军自足食民亦不扰内安根本外固边陲以我之镇静御彼之猖狂布恩以柔其心畜威以制其力期之以久渐次服之此王者之师万全之利也若谓业已如此欲罢不能亦当虑其关系之大审详成败筭定而行彼溪洞诸蛮各有种类今之相聚者皆乌合之徒必无久能同心敌我之理但急之则相救缓之则相疑以计使之互相雠怨待彼有可乘之隙我有可动之时徐命诸军数道俱进服从者恩之以仁拒敌者威之以武恩威相济功乃易成若舍恩任威以蹈深之覆辙恐他日之患有甚於今日也

至大元年伊彻察喇遣使奏曰诸王托和木本怀?贰而彻伯尔游兵近境叛党素无悛心倘合谋致死则垂成之功顾为国患臣以为昔者都勒斡先衆请合虽死宜遣使安抚其子科绰使不我异又诸部既已归明我之牧地不足宜处诸降人於金山之阳吾军屯田金山之北军食既饶又成重戍就彼有谋吾已捣其腹心矣奏入帝曰是谋甚善卿宜移军按塔哈萨克萨哈地

历代名臣奏议卷二百三十五








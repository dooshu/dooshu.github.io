○李承庆除凤翔节度副使冯轩除义成军推官等制

敕。朝议郎前守太常丞上柱国李承庆等。以文学升名於有司，以才能入仕於官次。诸侯辟之，以佐於宾席，天子用之，以升於朝廷。次第等级，大小高下，亦与古之乡举里选，考德试言，无以异也。尔等皆吾卿大夫之令子弟也。清风素范，克肖家声，属辞雕章，能取科第。既有知已，皆为才人，贤观与游，达视所举。今尔宾主，两皆得之，义则进，否则退，无为美，以求苟容。可依前件。


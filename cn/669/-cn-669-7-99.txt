125　兼職省費非王者之制


方慤解王制云：「爵欲正其名，故官必特置；禄欲省其費，故職或兼掌。」愚嘗聞淳熙閻按：「孝宗在位十二年，甲午改元。」中，或言秦檜當國時，遴於除授，一人或兼數職，未嘗廢事，又可省縣官用度，於是要官多不補。御史中丞蔣繼周論之曰：「往者權臣用事，專進私黨，廣斥異己，故朝列多闕。今獨何取此？朝臣俸禄有限，其省幾何？而遺才乏事，上下交病，且一官治數司而收其廩，裴延齡用以欺唐德宗也。」以是觀之，則兼職省費，豈王者之制乎！

【元圻案】唐書裴延齡傳：「延齡，河中河東人。德宗擢延齡司農少卿，嘗請斂財以實府，帝曰：『安得而實之？』延齡曰：『開元、天寶間，户口繁息，百司務殷，官且有缺者，比兵興，户不半在，今一官治數司足矣。請後官闕不即補，收其廩以實帑簿。』」〇經義考一百四十一：「方氏慤禮記解，通考二十卷。陳振孫曰：『政和三年表進，自爲之序，以王氏父子禮記獨無解義，乃取所撰三經義及字説申而明之，著爲此解。』浙江通志：『方慤，字性夫，桐廬人，注禮記解。政和八年進士，仕至禮部侍郎。』」又一百四十二：「蔣氏繼周禮記大義七卷，佚。括蒼彙記：『蔣繼周，字世修，青田人。紹興甲戌進士，歷館職二十年，仕至御史中丞、禮部尚書，卒贈太師，謚文恭。』」






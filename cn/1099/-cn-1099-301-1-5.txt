○議處本兵及邊方督撫兵備之臣以禆安攘大計疏 【 儲養中樞邊撫】

臣惟兵部尚書、即古大司馬之職、所以統六師、平邦國、安危所係任至重也、况二三十年來、邊関多事、調度為難、則其任尤重、所宜多需其才、用之不竭、然後可以濟事、而乃遇有員缺、皇皇求索、不得其人、豈果世之乏才歟良由養之不豫、是以不能卒得於臨時也文襄留心戎務如此真勘定之才也臣觀兵部侍郎止如別部額設二員葢邊關無事之時則然也。近年既稱邊關多事。而官則如舊。或閒添一員恊理戎政。然又時用憲臣侍郎亦非定員今雖設添註官而亦苦緩急乏人則所謂定員者止二人而巳而二人者皆協理部事。不得隨時出入。或欲廵閱邊務。未免假借于他官。或遇邊方總督員缺。未免那移於他處。假借他官。則非其本職。不便行事。那移他處。則補於東。又缺於西。且彼此候代。道途遙遠。動經歲時。不得履任。門庭緊急之事。無人為禦。臣不意　國家如此大事而乃苟且以處至此也臣愚誠中夜以思、謂宜於兵部添設侍郎二員。同額設侍郎協理部事。平日則練習本兵政務。或欲廵閱邊務。即以一人往。既便行事。又不煩於假借。或遇邊方總督員缺。即以一人往既可朝發夕至又不費於那移迨其出入中外。閱歷既深凡本兵政務。與夫邊關險隘。虜情緩急。將領賢否。士馬強弱。皆巳曉暢諳熟。方畧素定。遇有尚書員缺。即以其尤深者補之。如此而猶稱乏用。必不然也。然兵乃專門之學非人人皆可能者若用非其才。固不能濟。若養之不素雖有其才。猶無濟也。此論經久可行臣愚謂儲養本兵大臣即當自兵部司屬始葢兵部司屬。皆與聞軍旅之事。而乃不擇其人。泛然以用。又往往遷為他官不得其人既未必可用。而又遷為他官。則人無固志。視為傅舍。不肯專心於所職。如此者非惟無以備他日之用而目下承行亦有不當者矣愚嘗謂天下大事皆係部即覆奏施行宜特高其選而樞曹尤當重也今宜特高其選而以有智謀才力者充之使其專官於此練習事務不復他遷。而又議其陞格。如邊方兵備缺。即以兵部司屬補邊方廵撫缺。即以邊方兵備補。邊方總督缺即以邊方廵撫補。而總督與在部侍郎時出時入以候尚書之缺譬之通政鴻臚然待次於下、魚貫而進、其他官中有特出之才。能知兵事者。又□取一二。以補不足。如此而猶稱乏用。必不然也。然臣又思之。養才雖足以備用。然勸懲不明。何以盡人力。體悉不周何以盡人心。臣見邊方之臣。涉歷沙漠。是何等苦寒。出入鋒鏑是何等艱難百責萃於前。是何等擔當。顯罰繩於後是何等危懼。其為情苦。視腹裏之官。奚啻十倍。而乃與之同論俸資。同議陞擢。甚者且或後焉。方今邊□論俸亦自不同而人心終不樂邊缺者不以升擢之速為美而以得補好官為榮也此功臣所以灰心烈士為之太息者也誠宜特示優厚有功則加以不測之恩有缺則進以不次之擢使其功名常在人先。他官不得與之同論俸資。脫或推委誤事。則律以法脫或任職不稱。則左其官。使其功名常在人後。尚不得與他官同論俸資夫稱職者常先則人必欣於進取不稱職者常後則人必懼於蹭蹬。如是而猶不盡力。必不然也。至於人力有限。窮則不支。臣又見邊關總督之臣。用之不効者既蒙顯罰。而用之効者。乃不蒙顧惜。事一入手。更無援助。更無代替。使其頻年累歲。常受苦辛非惟不得息肩。抑且不遑喘息直至肝腦塗地而後巳。斯其情不尤苦乎。若使儲養有素。用不乏人。自可行通融休假之法如其在邊日久。著有成績。則特取回部。以休假之休假之後不妨再出使其精神得息而不疲。知慧長??谷而不竭。以勤王事。為濟必多。且臣子馳驅之苦。既　在上者所深體。而　君父體念之意。亦在下者所周知。　君臣之義。即同父子之恩。如是而人不盡心。必不然也。臣受皇上眷任。誓圖報稱。見得邊事廢弛必須得人乃可振起而用人不得其道乃如此。若及今不為之所。恐因循愈久。愈難收拾。可終任其廢弛而巳乎。故願為我　皇上早為設處。以濟目前之急。預為儲養。以備他日之用。安攘之計。或莫先於此也。

奉　俞旨以兵事至重人才難得必博求預蓄乃可濟用覽奏處畫周悉具見為國忠猷都依議


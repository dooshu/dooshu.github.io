◇陈吏民亡叛制

臣伏寻亡叛之由，皆出於穷逼，未有足以推存而乐为此者也。今立殊制，於事为苦。臣闻苦节不可贞，惧致流弊，昔龚遂譬民於乱绳，缓之然後可理；黄霸以宽和为用，不以严刻为先。臣愚以为单身逃役，便为尽户。今一人不测，坐者甚多，既惮重负，各为身计，牵挽逃窜，必致繁滋。又能禽获叛身，类非谨惜，既无堪能，坐陵劳吏，名器虚假，所妨实多，将阶级不足供赏，服勤无以自劝。又寻此制，施一邦而已，若其是邪，则应与天下为一，若其非邪，亦不宜独行一郡。民离忧患，其弊将甚。臣忝守所职，惧难遵用，致率管穴，冒以陈闻。（《宋书·羊玄保传》。）




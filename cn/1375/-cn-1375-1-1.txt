墨池记


临川之城东，有地隐然而高，以临于溪，曰新城，新城之上，有池洼然而方以长，曰王羲之之墨池者，荀伯子《临川记》云也。羲之尝慕张芝临池学书，池水尽黑，此为其故迹，岂信然耶？

方羲之之不可强以仕，而尝极东方，出沧海，以娱其意于山水之间。岂有徜徉肆恣，而又尝自休于此耶？羲之之书，晚乃善，则其所能，盖亦以精力自致者，非天成也。然后世未有能及者，岂其学不如彼耶？则学固岂可以少哉！况欲深造道德者耶？

墨池之上，今为州学舍。教授王君盛恐其不彰也，书“晋王右军墨池”之六字于楹间以揭之，又告于巩曰：“愿有记。”

推王君之心，岂爱人之善，虽一能不以废，而因以及乎其逸耶？其亦欲推其事，以勉其学学者耶？夫人之有一能，而使后人尚之如此，况仁人庄士之遗风余思，被于来世者何哉！庆历八年九月十二日，曾巩记。






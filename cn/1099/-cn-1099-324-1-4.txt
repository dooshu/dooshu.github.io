○看詳禮部議兩宮尊號疏 【 兩宮尊號】

伏蒙發下禮部一本內稱會議兩宮尊號、謂前代禮文典制不同、稱謂無據、仰稽我　祖宗舊典、惟天順八年　憲宗皇帝尊　嫡母皇后為慈懿皇太后　生母皇貴妃為皇太后、則與今日事體、正為相同、但于　嫡母特加二字。而于生母止稱皇太后。則尊尊親親之別也。然今恩德之隆、既為無間、則尊崇之禮豈宜有殊、且臣居正恭奉面諭、欲兼隆重其禮、各官仰體孝思、亦皆樂為將順、今擬兩宮尊號于皇太后之上、各加二字、竝示尊崇、庶于　祖制無愆、而于　聖心亦慰、又謂先朝母后徽稱。有加至四字六字八字者。皆因朝廷有大慶典。以漸致隆。如大婚禮成誕生皇子之類。其初則止于二字。乃定制也。今　聖母福壽無疆、　皇上萬年御曆、將來吉祥喜慶之事、將層見疊至、尊號徽稱、有加無巳、固不在此時之驟增也。臣居正愚昧仔細看詳、各官所議、揆之情禮、似為允當、伏望　聖明裁酌俯從眾議、先期奏聞　二聖母竝加尊稱、以成大孝、


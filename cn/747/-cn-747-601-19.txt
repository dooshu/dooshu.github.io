○苏州谢恩赐加章服表

臣某言：伏奉去年十一月二十七日诏书，加臣赐紫金鱼袋，馀如故者。恩降重霄，荣沾陋质。既黩陟明之典，恐兴彼己之诗。宠过若惊，喜深生惧。臣某中谢。臣起自书生，业文入仕。德宗朝为御史，以孤直在台；顺宗朝为郎官，以缘累出省；宪宗皇帝後知其冤，特降敕书，追赴京国。缘有虚称，恐居清班。务进者争先，上封者潜毁。巧言易信，孤愤难申。俄复一麾，外转三郡。伏遇陛下膺期御宇，大振滞淹，哀臣宿旧，猥见收拾。职兼书殿，官忝仪曹。微劳未宣，薄命多故。又离省署，重领郡符。延英面辞，亲承教诲。衔命即路，星言载驰。到任之初，便逢灾疫。奉宣圣泽，恭守诏条。上禀睿谟，下求人瘼。才术虽短，忧劳则深。幸免流离，渐臻完复。皆承圣化所及，遂使人心获安，岂由微臣薄劣能致！臣素乏亲党，家本孤贫。年衰无酒色之娱，性拙无博奕之艺。自领大郡，又逢时灾。昼夜苦心，寝食忘味。曾经诬毁，每事防虞。惟托神明，更无媒援。岂期片善，上达宸聪。回日月之重光，烛江湘之下国。丝纶褒异，苦节既彰。印绶炜煌，老容如少。望云天而拜舞，岂尽丹诚？视环以徘徊，空嗟白首。无任感激屏营之至。


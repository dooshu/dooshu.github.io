◇安石榴赋

考草木于方志，览华实于园畴，穷陆产于苞贡，差英奇于若榴，耀灵葩于三春，缀霜滋于九秋，尔乃飞龙启节，扬飚扇埃含和泽以滋生，郁敷萌以挺栽，倾柯远擢，沈根下盘，繁茎条密，丰干林攒，挥长枝以扬绿，披翠叶以吐丹，流晖俯散，回葩仰照，烂若百枝并燃，赫如烽燧俱燎，如朝日，晃若龙烛，绛采于扶桑，接朱光于若木，尔乃萼挺蒂，金牙承蕤，荫佳人之玄髻，发窈窕之素姿，游女一顾倾城，无盐化为南威，于是天汉西流，辰角南倾，芳实垒落，月满亏盈，爰采爰收，乃剖乃拆，素粒红液，金房缃隔，（此二句从《初学记》补。）内怜幽以含紫，外滴沥以霞赤，柔肤冰洁，凝光玉莹，ㄘ如冰碎，泫若珠迸，含清泠之温润，信和神以理性。（《艺文类聚》八十六，《初学记》二十八引两条。）


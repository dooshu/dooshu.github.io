叔父七十之辰在涂自责

閒云朝出岫，向暮归故山。
慈乌急反哺，当饥不及餐。
今日是何日，游子行未还。
尔少孤且病，黄口惴不完。
育汝成羽翮，风雨恩勤殚。
黾勉数十年，忻戚两相看。
后生多谬误，禄养百忧攒。
及兹介眉寿，远独违衰颜。
忍心背亲爱，长驱徇一官。
七十古所稀，岁月奔急湍。
悬知我诸弟，称觥竞斑烂。
广筵歌舞列，笙瑟琴筝弹。
所期数朋旧，永夕相游盘。
却觞应北望，怅远怀悲酸。
侍侧亮无补，羁孤郁长叹。
忆昨出门时，老泪双汍澜。
昔人薄三公，但问心所安。
负疚尔何为，徒烦摧肺肝。



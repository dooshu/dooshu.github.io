77　管子過半是好事者所加　古史謂管子書多申韓言　朱子謂管子書非管仲著


傅子全云：「名玄。」謂：「管子書過半是後之好事者所加，輕重篇尤鄙俗。」案：傅子語，劉恕通鑑外紀引之。古史謂：「多申、韓之言，以智欺其民，以術傾鄰國。有不貲之寶，石璧菁茅之謀，見輕重丁篇。使管仲信然，何以霸哉！」

【元圻案】蘇子由古史二十五：「管仲傳曰：『戰國之際，諸子著書，因管子之説而益增之。其廢情任法，遠於仁義者，多申、韓之言，非管子之正也。至其甚者，言治國則以智欺其民，言治外則以術傾鄰國，於是有不貲之寶、石璧菁茅之謀，使管仲而信然，則天下亦將以欺奪報之，尚何以霸哉！』」〇朱子語類：「管子非仲所著。仲任齊政事甚多，稍閒又有三歸之溺，決不是閒工夫著書底人。其書老、莊説話亦有之，想只是戰國時人，收拾仲當時行事言語之類著之，并附以他書。」〇葉水心曰：「管子非一人之筆，亦非一時之書。其言毛嬙、西施，吴王好劍，推之當是春秋末年。」〇傅子，晉司隸校尉鶉觚子北地傅玄撰。隋、唐志皆載傅子一百二十卷，宋志僅載五卷。傳本久佚。今四庫書從永樂大典所載編綴，總爲一卷。厚齋此條所引，不載卷中。〇書録解題别史類：「古史六十卷，蘇轍撰。因司馬遷之書，上觀詩、書，下攷春秋及秦、漢雜録爲七本紀、十六世家、三十七列傳。」






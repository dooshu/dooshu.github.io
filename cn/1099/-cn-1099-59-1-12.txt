○軍務疏 【 赴任條陳】

題為軍務等事、節該欽奉敕諭獨石馬營、至長安嶺一帶、文莊以參政協贊軍務亦異數也然止是獨石馬營不及宣府全鎮故任雖重而官則仍藩司耳係口外緊要地方、操兵禦敵、尤貴得人、今朕以爾公正有為、特命往彼協贊都督孫安整飭軍務、凡彼修築城堡、操練人馬、戰守長策、悉聽爾與孫安等公同計議、從宜處置、事有當奏請者奏來定奪、欽此欽遵、臣惟獨石馬營等處。　祖宗以來至為緊要地方孤懸口外。控制北狄。第一虜衝也比年城戍匪人捐棄失守。遂使朝廷有大不忍言之事。幸賴　皇上中興撫運。至明剛斷。用人修復。即今巳有成績事漸就緒。然今日之事勢。正如垂死得瘳之人。養之以糜粥。衛之以參苓。猶恐病加小愈。況不以良藥投之乎。又如破器復完。使加意捧持。尚有瑕璺。況更欲傷損之乎。臣本凡劣、過蒙委任、遵承敕旨、職在當言、今將事宜開坐奏請、乞敕該衙門詳議可否施行

一邊方軍中奸弊、如剋減冐支糧料、占役辦納月錢、科歛害軍、往年失人心。疲人力。壞邊事者皆由于此。除痛加禁約外、但宣府口外、係是極邊衛分、管軍頭目。有犯前罪。例該降調充軍守墩哨瞭者。或仍于本衛所。或止是的決著役。以此小人更無遷徙之苦。無所忌憚。合無今後除軍人外、管軍頭目有犯前罪、如宣府口外者、發遼東甘肅大同左右等衛所、其遼東等處有犯者、悉發開平衛庶使小人知畏法而重犯法、奸弊可以銷除。

一獨石馬營等處、曩自失守以來、田土荒蕪、狐兔之跡交道、至今聞者尚有畏心、况彼戍守之輩。多係貧困逃移趁食。即今雖漸修復。又值天年無收。官軍人等。雖是懼法前來戍守。邊軍無親人同居則不能久處多致逃亡而妻男弟姪尚多寄住他處然中間貧難困苦者固多。而懷奸觀望者亦有。若不立法整理。終是人力不敷。極邊地方。事非細故。合無行令各城堡守備都指揮、督同親管衛所官旗、各將所管官軍從實審勘、戶下舍人餘丁老幼家人等項不拘見在未到盡數供報姓名年甲在官。如隱匿不報者治以重罪。備細甘結造冊。通送提督協贊官處。以憑親詣各屬招撫。未到者拘取前來見在者加意存恤使其盡力耕種。以期來歲收成。應襲官舍并餘丁。如有情愿下塲操練者。量與月支口糧三斗養贍不愿者聽其隨住生理。幫貼軍裝。庶使下情顧戀緩急有人。

一邊城攻守之策、錢糧最為急務、正統十四年、獨石馬營等處、拋棄糧料九十九萬有零。以今較之。十尚未及三四。葢緣往時儲蓄年久。屯戍豐收。自經拋棄以來。雖是多方措置。終然轉運艱難。除行各屬將殘毀缺少倉廒等項。設法修葢外。合無將累次報中塩糧客商。該部通查拘送提督都御史處審勘。中間有力無力。聽其轉換與人。不許賣窩私賄。但係有米之人。准與更名填結通關。庶免久占無益。及。每年量撥花布折糧銀兩。再為措置糧料。解赴獨石等處。選擇官房。委官收掌。以便年例折色給散。并緩急支用。仍于來年徵收夏稅會計之時。量撥有麥去處前來上納。以備出戰做炒支用。庶使根本固實。戰守有賴。

一在邊總兵鎮守等項內外官員、中間有將所管官軍、或貪圖小利、私自放假、或營幹巳事、私自役使、令其過關、并赴各處者、假以收買軍裝、取討盤纏等項為名、自出批帖、任情差遣、一月之內、每一官員甚至有批差七八起。每起數十人者。全不顧念前項官軍。俱係邊城人數。妨悞操守。甚至姦詐小人。往來之間。生事害人。及變亂黑白。交搆是非。若不關防。深為未便。合無今後除各衛所文引照例出給奏事人有關文照驗外。其餘內外官員。一應所管官軍公幹事件。並不許自出批帖。俱行所在提督協贊官處斟酌審看。如此則逃亡轉移者少邊衛易于充實給批付照。定限銷繳。仍行居庸等關口一體遵守驗放如各官財出批帖出入遠去者。治以重罪。各處邊方。恐亦不無此弊。仍乞通行。庶使人力少紓。事體得一。

一宣府等處旗軍、舊例有家小者月支糧八斗。無家小者六斗。以後增添八斗者支九斗。六斗者支七斗。近俱仍照舊減支查獨石馬營等八城堡口外地方。砂磧之外。萬山之中。居人未歉而啼飢。未冬而號寒官軍十分艱苦。比之宣府又自不同人所共知。又況今年嚴霜早降。所在無收。即日燒造磚灰。採打柴木。一交春和。便須併力儹完赤城雲州等處城堡。包砌工程。并增置修補各處墩臺。正在用工之際。不得暫時休息。合無將前項八城堡旗軍、仍照九斗七斗事例關支。待後修復完全。屯種豐收之日、另行定奪、庶使飢寒濟利、邊事可圖、

一朝廷為見獨石馬營等處、係是修復地方官軍數少、將犯罪充軍修守等項發來著役本是良法。奈此輩畏懼邊方。縱有家小隨發者亦多買囑所司賣放或托故行取。隻身前來因無顧戀繫絆。不久即便逃同甚有閧誘久住軍人做伴逃去。以此該管官旗。加意看守伏路挨拏。見在官軍。不得休息。徒爾勞人。終多逃竄。合無今後例該家小隨住充軍等項。所司務要行拘到日。審係正身。取具解人甘結牢固。責發明白填註批文前來。兵部仍行提督協贊官處知會驗放。若有故托不到。并人批不同者。即係賣放。將解人送問明白。編發充軍。庶使人有繫戀事有實効。

一近該兵部議擬具奏欽准、將各邊各處總兵參將等項內外官員、帶去京衛官較人等、盡數發回、止留老成謹厚者三名、誠為邊方軍民之幸、近訪得多有延緩占恡不發者、似此故違禁令、誠為禍患未除、合無該部再為通行催取、上緊回還、不許托故稽違、及該部該科遵守、今後如有出外、仍隨帶多人、意在朋結心腹、生事害人者、即時劾奏、不與准理、庶使法令昭明、軍民感激、

一各邊遇有緊關聲息烟火、飛報到京、兵部議擬或請敕或差人齎文各邊知會、宣府一帶。止行宣府。而獨石馬營等處。必待宣府或該府轉行。方得知聞。切獨石馬營。特出境外。若有北邊聲息必先當知而相去宣府。近二百里。山路險峻。又隔龍門衛關口。緩急之間。誠恐悞事合無今後遇有緊關邊報。與宣府各另行遣。庶使豫識敵事。事機不誤。


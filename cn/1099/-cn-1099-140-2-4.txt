○與乾州太守趙君書 【 寇盜】

地人孽人興亂、邇者二十餘日、往來興平西南諸村、哨聚村民、椎牛掠馬、肆為大言、略無忌憚、當塗君子、雖巳識其將然。而施行處置、尚蘊而不發、使不肖輩如坐烈火、忽見二十一日尊票到縣、乃知攻擊城邑矣、當此之際、若非執事事有素定、則倉卒相值、何以為策、州破、賊勢蠭起、素被蠱惑之人、觀其行事罔衄、不知從者幾千萬人、而東指醴泉、南嚮敝邑、勢若破竹、夫復何忌、故今能不損一人、不勞餘力、坐致平定者、秋毫皆執事之賜也、巳謹具書當塗、備陳始末、少盡執謝之私、此非不肖一人一家之幸也、新聞獲餘數多、斟酌區處、曲當其可、此又甚慰、復有合計事宜數件、隨啟申布、倘被垂察、或追來效、一此輩往來之地。止在高祖廟馬嵬南上官薛爐鎮一帶。其南過渭河則祖菴一帶。而妻孥寄居。則郿縣東南鐵爐菴寨。民與寇賊相習則其為患不細其間若無交契深厚之人何以存住許久時日葢村野之民。不知義理。與聞左道之言。便乃徹骨相信。是以反覆牽連。膠固難解。而涇陽玄狐教妖人何啻萬數。所視以為進退者。特在二十一日之舉耳。妖人易以鼓動亦易以解散此舉既敗則是數處之人解體過半矣今不預為之計。萬一賊勢復合。即不敢復犯城邑。而鄉村剽掠之苦何日可息。茲欲以聞上司。急欲出告示。隨處張掛。將連日斬獲之人。名姓明白開曉。欲解散妖党如此便足某人常以樊伸妖術衒惑。謂當做何官職。今乃首領不保如此。往者靡追。來者可戒。凡爾各處軍民人等。告示到日。有為賊黨蠱惑者。便宜洗心革故。自求多福。能將樊伸楊朴張和董漢等有名賊首。設計捕獲者。即許免其脇從之罪。仍照河南四川首功之例。一體陞賞。此一段更能使反仄安心其樊伸等經過地方。曾與做飯送酒之人。乃一時被其氣燄熏赫。雖云法禁有違。亦出勢不得已。姑且免其究問。其壯丁男子。為賊捉拏。割髮塗面。及著明賊簿。閧誘脇從者。有自楚中來者告余曰為流寇所擄之人若在彼月許即不敢歸歸即被戮若能大開首告使得自歸寇可减半也原係被賊威劫之數。比之楊朴等同謀結聚不同。若能改悟走回。許自首到。官給與執照。令其寧家生理。其楊朴等果能改悟前愆。將樊伸等不拘斬首生擒送官投首。亦照前例賞功免罪。如此則民志自定。賊勢自孤。不待旬日之間。諸賊之首。悉函官庫矣。一立賞值信。所以勵勇敢。勦凶逆之大權也。近聞州上於諸賊攻城之日。大賞射者。州中之人。人人思奮。恨不身對賊鋒。以收新效。今聞立節渡口地方所報二十二日辰時賊眾先後二十一騎駐渡索船、船丁各行走避。村民數輩。執兵追呼。各賊徑西而去。趕下馬匹。地方牽來報官。姜令即便賞與以勵其氣諸賊恐追兵繼至。從別渡徑去。雖因往來鐵爐菴寨。熟知道路淺深。然舍舟而涉。葢亦深有所不得已。其餘黨不數百。正以事勢窮蹙。不能相及。以今料之。只在州城東西及興平一帶舊行道路村舍憑熟隱匿。若出給曉諭。令各村挨拏呈報。除官定賞外。以此立賞勝于官給稽留人得沾實惠矣凡所獲賊人一應物件不拘馬騾銀兩悉行給與則遠近相傳必多奮迅。更以隱匿不報。與犯人同律召號。則勇敢之士。志向既專。而隱匿之家。親疏靡諱。不十餘日。自首自縛者。源源而至。謂孽蔓猶滋。氛???不消者。吾未之信也。一二十三日、見州上批廻本縣票帖云、此乃虛聲以固其党耳非事實也賊眾自言去喚所約銀兵、及涇陽玄狐教私人復來攻城、事之有無、雖不可料、而備之曲折、誠不可疏、使賊果如今日烏散而去。固巳幸矣倘萬一如厥所言。則倉卒之際。何以為計。今宜密切令人先去鐵爐菴寨。打探賊輩何在何往。若果招誘銀兵。宜申行上司、火速移文廵撿于翱、令其多方訪邏勦捕翱有令去則山中小寇。不惟不敢輒同賊謀。抑且別為廵邏搜捕。何也。伸等皆鄉村游手好閑之人。止以妖人誘引扇惑。偶至如此山途巇險既所不閑兵事倚伏又安有見自寶雞至鄠縣牢谷一應山口。各請上司指揮所在官司督人守把。賊必進退兩難。束手就斃矣。若賊尚在此地留滯未發。宜密行寶雞把塞隘口截其西奔。兼移盩厔。揚兵致邏。遏其東邁。凡武功扶風岐山鳳翔沿渭河道。但有淺窄可以列渡之處。及一應通行行船渡口。仔細隄防。不許擅便放賊北渡。乃徐陳師壓境。依前明加曉諭。立賞要成。則事更易圖。計無不獲矣。一玄狐教不但涇陽一處、咸陽醴泉三原三水淳化高陵處處有之、但不若涇陽之多耳、此教風行二十餘年、其妖師所至。家家事若祖考。惟其所需、極意承奉。一飲一饌。妖師方下筯入口。其家長幼大小。即便跪請留福奪去自食至於退處空室。則使處女少婦次第問安。倘蒙留侍枕席。即為大幸有福。其妖師者。又令此輩照水鑑形云。某後當有何福。愚民易惑。便爾堅志奉承。牢不可解。然心既希有官祿。志豈無懷叛逆。往歲藍廵撫在陜、僕嘗具書備言其事、略云此地十年之後。必有大憂。宜急為之所。藍公星夜取知縣劉仲和至分付區處顧仲和不諳事體、曉諭無方、致此輩托求太府、反謂官司生事、乃其官司。亦不能禁矣而此輩方且深根固蒂。聚貨通官。打點承對。此輩何能久聚必有大家之根底所以郡邑之力不能去之搖手一呼。應者千萬。生員楊芝恐貽害地方、具呈廵撫衙門發縣跟究、縣官以受重賄。將欲故勘。復畏人言。竟以他事致芝於死此後雖有豪傑敢言之士閉口不敢矣今欲悉行處置。則干碍人眾。不若申達上司。但摘其為首之人二三十輩。斬首號令。則愚民將曰。彼嘗照水。見有何官。今輒遭此。方來復有是人行妖蠱惑。雖平日為深信者亦不信矣。此其陰隲於民。奚啻萬萬哉一此賊既行叛逆。攻犯城池。上司將必加兵搜勦。所過地方。不無玉石俱焚之憂。宜曉諭各處鄉村鎮店。屯寨軍民人等。急為修築垣堡。立柵置兵。警至則聲鑼相援軍來則列兵示備不惟賊眾見之寒心而要功之徒亦無所肆其志意矣一山東響馬四川保兒。皆深根巨盜。攻刺慣熟之人。比之此輩。實有徑庭。各處鄉村之民。聞其聚眾攻城。曾未見彼技能何似便乃深自疑畏。甚至婦子離散。產業蕩棄。地方生事之人。又復乘機劫奪財物。若不反覆曉告。令與近村之人。自相保助。不許擅離本地。不拘反賊及乘機之賊。併力擒捕。依前送官給賞則外賊不惟易獲而內地復難驚潰此又計之所宜先者。不可不慎也


◎又

婺源某孝廉，负时望，邻邑聘修县志。有公举两妇人节孝者，哂曰："不嫁易易耳，奚足为奇。"摈之不录。乾隆癸丑赴春闱，过泰山下，宿旅舍。梦两妇人戟手相向曰："我等茹蘖饮冰，所得仅此虚名，何物狂生，乃谓易而黜之耶？今得请于帝矣。"某惊觉，告之同人，咸以为妖梦不足凭。及入闱，三艺方成，即将誊清，忽见前两妇人入詈之曰："今科本来抡魁入翰苑，因尔妄肆雌黄，革除已尽，尚望终场耶？"执其笔不得下，乃狂呼彻夜，自碎其卷而出。


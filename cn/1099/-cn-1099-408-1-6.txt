○條陳禦倭七事疏 【 禦倭】

昨接到總督尚書邢玠揭報、內稱朝鮮南原全州巳失、倭勢甚大、該國官民紛紛迯散、漸遺空城、不惟不助我兵、不供我食、且將食粮燒毀、絕軍咽喉、反戈內向、蕭墻變起、數枝孤軍、禦倭且難、又禦朝鮮之賊、益難臣見此言、不勝駭嘆、看此景象、不但朝鮮難以保守恐強倭乘此西犯、不數日可至天津、在我備禦之策尚可泄泄而不為亟圖乎、除用人選將聽該部公舉外、據臣愚見、謹將目下當行要緊事件例開。進呈御覽、夫七年之病巳深、三年之艾未蓄、備而待用、猶患其遲、用而無備後悔何及、伏乞　聖明採擇、亟　敕該部、作速議行、　國家不勝幸甚、

一固門戶、今倭兵西向之處。天津一門戶。登萊二門戶。淮陽三門戶。南京四門戶。浙江五門戶。福建六門戶。廣東七門戶。皆當預為防守者。前三門戶在北勢近、後四門戶在南勢遠。今倭兵傾國而來。其意在北宜抽調在南四處之兵。前來應援。今日奴巳并鮮天津正為要地請於天津近便地方。特設海防廵撫一員。總兵一員。各給　敕書。專治海上事務。續調水兵。俱屬管領。聽其相險分布。以備戰守。仍令山東保定廵撫恊力防禦。毋分彼此。其天津登萊遼海兵道。皆屬統轄。濱海軍衛有司、及各官兵俱聽調遣。俾其增設險隘、葢造墩營繕治戰船。督護粮運。訓練土兵。安排火器。料理屯田。北援遼東、旅順南控登萊。淮揚。聲勢運絡、大振軍威。此第一首務也

一懸爵賞。今罷閑罪廢將士。豈無抱才自惜。思以功自贖者乎。士民之中。豈無天生英傑、扼腕自負、欲以建功名於世者乎。誠宜下令。有罷閑罪廢將士。自率家丁其費不貲但云有功陞賞而巳何足以為鼓舞乎能自率家丁出身赴敵者。但有功之日。一體陞賞。罷閑者用。有罪者貸。功高者一併優敘。儻能自備粮餉。不費國給、更視差等加旌。又下令天下。不拘文武士商人等。如有能自出智力。潛詣日本。此言大而不實擒斬關猷者許以封侯能擒斬清正行長。及在倭有名頭目者。授以都督錦衣所等官。乞　敕該部。定為賞格。頒示天下。將見海內豪傑。必有奮身報國者矣。

一詰戎器。倭之長技。惟刀與鳥銃二者。舊聞破倭利器。筤筅最善。夾以鎗棍、前展大旗。亟宜多造教習。至若臣昔年為西征事。所奏輕車皮牌紙甲床子弩千里城等器。巳曾奉　旨行於京營、九邊必有知之。曾經繕就者。宜查式給送。此外水陸火器等項。砲鎗弓箭。及部庫所收硝黃見貯若干。俱即查數應用。若有不足。急為儲峙。皆不可缺者也。

一備海船。此議乃足濟實用所取南船。宜速令赴登萊天津二處候用、或繇外洋。或繇內河。各從其便。昨聞閩中海市商船。五六百金可買一隻。用六萬金。可買百隻。每船即募彼地慣熟操戰者百人。每人安家銀五兩。每千餘金、可得一船。為船百隻。可得萬人。併行粮等件。所費十五六萬足矣。即令閩中廵撫議處。所能辦也。

一重餉務。今督臣羽檄紛紛。惟以告餉為急。若大軍齊集。師徒眾多。則其所需芻粮尤廣。此不可省之費、亦不易集之務也乃今以部屬郎官任之。勢雖行於各省。意難達於部院。官卑力薄。掣肘奚勝。亟宜特設才望大臣一員。專理邊海東征粮餉。多方講求足食之策。搬運之方。庶事權崇重。運量不難。此目前要緊一著也。

一調土兵。聞各處土官。素蓄土兵。願報効建功者亦多。宜下詔頒示。但有各處土官。情愿領兵征倭効用者。令其自備衣甲盤費。俟到朝鮮之日。給以行粮有能擒斬立功。日後優敘。各於祖職上不次加陞世襲葢調土兵。最為便利前無募費後易解散誠宜取而用之。但貴賞格優而命令信矣。

一敘舊勞。前者平壤王京之捷。凡征用將帥。召募南兵。無非為國効死耳。奈何功久不敘。人心觖望。且疑上命不信。恐蹈前轍。事雖巳往。功係將來。宜令兵部將巳前東征功次。悉依按臣查覆者。分別具奏陞賞。以示鼓舞。斯羣情思奮。後効可期。統乞　聖明裁之。


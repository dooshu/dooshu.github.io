湖南行

浩浩湖南行悄悄悲修涂荒城时卧虎空村无啼乌哀我同袍子【时守令多余同年友】惴栗官此都悍俗荆蛮接遗黎魍魉俱白骨为瓦砾青磷然丘墟王师跨岭表铠甲簇苍梧供亿日以繁膏血日以枯不惜腰磬折鞭挞销肌肤官贫易得罪生死争须臾岂无一循良七载无迁除愁凝九嶷烟魂游洞庭湖长跪乞大吏但放归田庐直指古仁人【谓李侍御敬】揽辔立踟蹰自出槖中金买犊开榛芜丈夫万里志奋臂拯艰虞庶几绘图献一使苍生苏


王洋　和曾豠父春半书怀

节物各自好，春风独太华。

装添山衣锦，零落地铺花。

趁课蜂招侣，幽吟鹤自嗟。

放开平望眼，翠幕不须遮。

王洋

王洋　和曾豠父春半书怀

敲火开香焙，书斋思渐清。

田翁新社长，巢燕旧门生。

学僻诗无味，心开语见情。

不愁无乐事，正与物俱荣。

王洋

王洋　和曾豠父春半书怀

今日前溪好，晴空事事明。

草长颜色重，凫暖去来轻。

游女矜高髻，书生厌生檠。

悬箪虽过午，碧涧煮芹羹。

王洋


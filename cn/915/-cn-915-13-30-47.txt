◇赵国公集序

窃闻平阳击石，山谷为之调，大禹吹笛（《初学记》作「筠」），风云为之动。与夫含吐性灵，抑扬词气，曲变阳春，光回白日，岂得同年而语哉？

柱国赵国公，发言为论，下笔成章，逸态横生，新情振起，风雨争飞，鱼龙各变。方之圭璧，涂山之会万重；譬似（《初学记》作「以」）云霞，赤城之岩千丈。文参历象，即入天官之书；韵涉丝桐，咸归总章之观。论其壮也，则鹏起壮天；语其细也；则鹪巢蚊睫。岂直熊熊旦上，增城（《初学记》「旦」作「朝」，「增」作「层」）扎日月之光；焰焰宵飞，南斗触蛟龙之气。

昔者屈原（《初学记》作「平」）、宋玉，始于哀怨之深；苏武、李陵，生（《初学记》作「至」）于别离之世。自魏建安之末，晋太康以来，雕虫篆刻，其体三变，人人自谓握灵蛇之珠，抱荆山之玉矣。公斟酌《雅》《颂》，谐和律吕，若使言乖节目，则曲台不顾；声止操缦，则成均无取。遂得栋梁文囿，冠晚词林，《大雅》扶轮，小山承盖。（《艺文类聚》五十五，《初学记》二十一）

卷十一

◎庾信（四）


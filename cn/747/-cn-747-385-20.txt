○谢敕书兼赐冬衣表

臣某言：伏奉某月日敕书，慰问将士等。跪承宠锡，仰荷天慈，忭跃周章，不知所措。臣某中谢。陛下体仁恤远，崇德念功，恩浃勋贤，礼优方国。臣行能无取，志略非长，徒以尝谬台司，遂叨藩守。诚宽覆饣束之罪，更切致寇之忧。岂谓宸卷不遗，天波荐及，奖饰加於尸素，恩意逮於庸微？岭嶂万里，回日月之私照；偏裨一介，沐乾坤之厚施。缁黄载跃，班白相欢，腾喜气於城垒，舞祥风於旌旆。臣旷官已久，无补休明，恋阙滋深，又移寒燠。累忝逾涯之赐，敢安非据之荣？邱山至重，灰壤宁报？无任感恩恋主屏营之至。


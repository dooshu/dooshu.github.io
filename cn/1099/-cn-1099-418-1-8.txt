○議處凈身男子疏 【 中官】

朝應遴選即給衣糧一入禁門榮及九族宜其不畏死刑也畿民之私閹者每依托貴近或有□紳之□而為之有司安可問乎

近該順天等處凈身男子曾萬壽等奏奉　聖旨這厮每群聚奏擾著五城御史嚴行驅逐不許容留潛住、欽此、　明旨昭宣、群小遠遁、中外臣民、莫不稱頌。聖德、臣等更復何言、第思此輩因父母愚暗、希圖富貴、勦絕子息、痌瘝可憫、其於　皇上愛養小民之仁。既有所歉焉而不周。况其家室無歸、工商絕藝、暫去復來、累行凟擾、其于　皇上嚴行驅逐之令。又有所玩焉而不信。及今不一議處。不惟傷天地之和。亦且損　朝廷之體。臣等職掌所關、乃敢敬陳一得之愚。以備采擇、稽古內官之設。載之周禮。曰內小臣。曰閽人。曰寺人。曰內竪。雖其職掌。不過守王宮中門之禁。掌女宮之戒。令與內外之通。令然必求正人居之。如巷伯之倫是巳。降及秦漢而下。乃以罪人充之。我　朝法制。高出前代。伏覩大明律一欵。凡官民之家不得乞養他人之子閹割火者。違者杖一百流三千里。又條例一欵先年凈身男子曾經發回。若不候　朝廷收取官司明文起送私自來京圖謀進用者問發邊衛充軍。臣等仰窺祖宗盛心。即古除肉刑之意。所以重絕人道。預抑奸慝也。至弘治五年、節奉　孝宗皇帝聖旨今後敢有私自凈身的本身並下手之人。處斬。全家發邊遠充軍。兩隣及歇家不舉首的問罪。其里老人等仍要時常訪察。但有此等之徒即便捉挐送官。如或容隱一體治罪不饒。欽此、但私凈之禁雖嚴。而報官之路未開。故自宮者旋即如舊。至萬曆十一年節奉　聖旨自宮禁例載在會典、　皇祖明旨甚嚴、乃無知小民往往犯禁私割。致傷和氣。著都察院便行五城御史及通行各省直撫按衙門嚴加禁約。自今五年以後民間有四五子以上願以一子報官閹割者聽。有司造冊送部。候收補之日選用。如有私割的。照例重治鄰佑不舉的一併治罪不饒。欽此、雖有報官之名無給賞之實則誰為報者但報官之路雖開。起送之例未定。故自來者紛然不巳。猶有曾萬壽等輩也。夫以　孝皇之明例。　皇上之嚴旨。奚啻三令五申。乃三數年來。有司有造一冊送部者乎。有挐一私割照例懲治者乎。法令不行德澤不布。又何怪此輩之羣聚奏擾乎。伏望　敕下臣等嚴行各省直撫按官行令各州縣以文到之日為始。以前見在閹割者許令報名到官。查係三十歲以下精壯可用者。姑免追究。准其記籍。其衰老不堪者。行令各里族拘收。以後凡情願閹割者。報官查明。果四五子以上。方與記籍通前類造青冊。限半年一次送部。候各監局缺人。聽司禮監奏請。本部通行在外各該衙門查係在冊人數取具官吏里鄰不扶甘結起送赴部聽候選用。其冊籍無名及儇巧凶惡潑賴無恥者。不許一槩濫送。如有仍前私自閹割。私自來京者。在外撫按有司。在內五城御史嚴加訪挐。照例問以重罪。如撫按等官不許訪挐。及有司不行造冊。違例起送者。聽本部查參請　旨究治。務在必行。無事姑息。庶黎庶免傷殘之苦。而慈惠旁流。宦寺皆端正之人。而隙竇永塞。仁至義盡。萬世無弊矣。再照死者人之所最重也。今自宮之徒加以死刑而不懼者尤為根本之論內臣之員數太多富貴太驟選進太頻有以惑其心耳我　太祖高皇帝深鑒前代之失。　祖訓條章。內府各監局內官。俱有定員。各有職掌。一監常職止五員。一局正副止二員。官不過四品。所掌不過洒掃供奉之事。洪武永樂間。未嘗額外濫設。其太監等官。非歷練老成。雖有聰明才俊。亦不輕授。近年以來。則有不然矣。　皇城之內。通名籍者。不止萬有餘人。而倉廠塲庫。牟利無算。蟒衣玉帶。濫賞不惜。又不三五年輒有一選。選輒數千。以故無知小民。貪圖富貴。入骨薰心。柰何欲以死刑禁之乎。臣等更望　皇上恪遵　祖制。凡監局冗員。非　祖宗之舊者。悉為裁革。一切侵漁科索等弊。悉為釐正。蟒玉等服。非効勞年久忠勤不欺者。勿輕賜予。仍著為定。例。必十年以外。方行收選一次。務使官府一體。賞罰有章。規制既定。僥倖不萌。前項無知之徒。將不禁自息。不終為　聖化之累矣。


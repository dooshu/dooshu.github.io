○封诸王制

门下：朕获承天序，钦若前训，用建藩辅，以明亲贤，斯古先哲王之令典也。弟憬等，孝友宽厚，温文肃敬，行有枝叶，道无缁磷。践君子之中庸，究贤人之义理，情惟乐善，志不近名。慕间平之令德，希曾闵之至行，宜分建茅土，卫我邦家，叶於展亲，永固磐石。是用举其成命，锡以徽章。第八弟憬可封鄜王，第九弟悦可封琼王，第十弟恂可封沔王，第十一弟怿可封婺王，第十二弟愔可封茂王，第十三弟怡可封光王，第十四弟协可封淄王，第十五弟憺可封衡王，第十六弟忄充可封澶王。长男湛可封景王，第二男涵可封江王，第五男瀍可封颍王。宜令有司择日，备礼册命，主者施行。


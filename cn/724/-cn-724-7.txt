卷七


予为庠生时，尝以家难赴■〈朔上心下〉前巡抚崔庄敏公。公以“瞽瞍杀人，舜窃负而逃，遵海滨而处。当是时也，爱亲之心胜，其于直不直何暇计哉”一节为题，命作讲义。公初读破题，喜。及读至结尾，有云：“使叶公而知此，其肯以证父攘羊之为直；使汉高而知此，其肯贪天下而分羹于敌国哉！”乃益喜，称赏之。予时亦以为偶有新得也。近得杨廉夫乐府有《杯羹词》，郑子美文集有《索羹论》，乃知此义古人先得之矣。郑《论》云：“项羽置太公于俎上，告高祖而杀之。高祖于此所宜卑辞请降，迎归其父。然后以项羽既弑其君，又欲杀人之父以挟其子，兴师问罪，与之决胜负于一战，定成败于万全，未晚也。岂可大言无当，索父之羹，以吾亲之重，为天下之一掷哉！向非项羽有妇人之仁，高祖有项伯之援，则太公烹于俎上矣。项羽既杀太公，分羹高祖，然后布告天下，谓高祖不顾其父，挟人杀之而食其羹，兴师问罪，则高祖负杀父之名，此身且将无所容于天地之间，又安能与之争天下哉！项羽既不知出此，反惑于为天下者不顾其家之言，使太公幸而获免，高祖因之成事，天下遂以高祖为得计，索羹为名言。紊纲常之义，失轻重之权矣。”末乃引《孟子》答桃应之问结之，此前人所未道也。

本朝中官，自正统以来，专权擅政者，固尝有之。而伤害忠良，势倾中外，莫如太监王振。然宣德年间，朝廷起取花木鸟兽及诸珍异之好，内官接迹道路，骚扰甚矣。自振秉内政，未尝轻差一人出外，十四年间，军民得以休息。是虽圣君贤相治效所在，而内官之权，振实揽之，不使泛滥四及，天下阴受其惠多矣。此亦不可掩也。

杨文定公溥在内阁时，其子来自石首，备言所过州县官迎送馈遗之勤。南京吏部侍郎范公理，时知江陵县，颇不为礼，公闻而异之。后廉知其贤，即荐知德安府，其为县才八月而已。商文毅公辂自内阁罢官归，工部侍郎杜公谦时为主事，治水吕梁，遇之独厚。商后被召复职，每汲引之。白恭敏公圭任浙江布政使，过徐州洪，家人与水手相殴，主事袁规收其仪仗，恳请而解。未几，召为工部侍郎，袁不自安，而公未尝形于辞色。少保于公谦为兵部尚书时，叶文庄公在兵科，屡劾之。后丧偶，请于为《志墓》，慨然成之。李文达公之于文庄，闻人赞其议己，则深衔之，且抑之。至其没，文庄始得入为礼部。其不同如此。

江南巡抚大臣，惟周文襄公忱最有名。盖公才识固优于人，其留心公事，亦非人所能及。闻公有一册历，自记日行事，纤悉不遗。每日阴晴风雨，亦必详记。如云某日午前晴，午后阴，某日东风，某日西风，某日昼夜雨。人初不知其故。一日，民有告粮船失风者，公诘其失船为何日、午前午后、东风西风。其人不能知而妄对，公一一语其实。其人惊服，诈遂不得行。于是知公之风雨必记，盖亦公事，非漫书也。

还元水者，腊月以空瓶，不拘大小，细布缄其口，引之以索，浸粪厕中。日久，粪汁渗入，瓶满自沈，取埋土中。二三年，化为清水，略无臭气。凡毒疮初发时，取一碗饮之，其毒自散。此法闻之沈通埋先生，尝试之，有效。

凡咽喉初觉壅塞，一时无药，以纸绞探鼻中，或嗅皂角末，〈贲页〉嚏数次，可散热毒。仍以李树近根皮磨水涂喉外，良愈。

《辍耕录》言“婶妗字非古，吴音世母合而为婶，舅母合而为妗耳。”此说良是。今吴中乡妇呼阿母，声急则合而为黯。轻躁之子，呼先生二字，合而为襄，但未有此字耳。又如前人谓语助尔，即而已字反切。《楚辞》些，即娑诃字反切。今以类推之，蜀人以笔为不律，吴人以孔为窟陇。又如古人以瓠为壶，《诗》“八月断壶”是已。今人以为葫芦，疑亦诸字之反切耳。

世俗相传，以三月二十八日为东岳生日，然不见于纪载。许襄敏公彬重修《蒿里祠记》云：“每年三月二十八日，属东岳帝君诞辰，天下之人，不远千数百里，各有香帛牲牢来献。”夫二仪既分，五岳以峙，非今日生一山，明日生一山，有日月次第可记而谓之生日也，其妄诞不辩而明矣。不知许公何所据而书之石乎？然其文集中无此篇，殆他人依托者。

《韵书》云：“楚庄王灭陈为县，县之名自此始。”此说非也。《周礼·小司徒》有云：“九夫为井，四井为邑，四邑为邱，四邱为甸，四甸为县。”又《遂人》云：“五家为邻，五邻为里，五里为酂，五酂为鄙，五鄙为县。”则县之名，先已有之，但与今县制不同耳。或谓郡县自秦、汉始，亦非也。周制，地方千里，分为百县，县有四郡，上大夫受县，下大夫受郡。秦废封建之制，置三十六郡，以监天下之县。汉因而增置郡国六十七。郡之名亦先有之，特古今制度不同，大小异耳。

前代史，凡事更时未久，曰亡何，曰居亡何，曰居亡几何，曰未几；其最近者，曰顷之，曰少选，曰为间，曰已而，曰既而。至宋人作《唐书》，事或逾年，或数月，或数日，率用“俄而”字。后人效之，如叙宋太祖、太宗授受之际，一则曰“俄而殂”，一则曰“俄而帝崩”，以致烛影斧声之疑，纷纷异说。尝考之，开宝九年冬十月壬子帝以后事属晋王，癸丑夕崩于万岁殿。太祖夜召晋王，时夜已四鼓。盖前后二夕，而曰“俄而”。一字不当，害事如此。叙事之文，可不慎欤？

俞贞木字有立，钱芹字继忠，皆苏人。革除年间，苏守姚善好礼贤士，有立以明经见重于守，月朔望必延至讲书府学。尝令吏馈米于有立，误送继忠。吏惶恐白守，将取还，有立云：“钱先生与人不苟合，尤不苟取与。今受米不辞，必知公之贤耳。”守惊异，即令人请见。继忠对使者云：“吾为郡民，有召敢不赴。但吾心未宿戒，不可轻往，他日可也。”他日，浣濯衣冠，斋沐而往。守甚喜，延之别室，请问经义，继忠云：“此士子之务耳。公为政，何不谈时务而及此邪？”守益起敬，遂问今日何者为急务？继忠令屏左右，云：“今日之务，勤王为急。”守跃然而悟，于是密结镇、常、嘉、松四郡守，训练其民，率先赴行，竟死其事。

户部尚书夏忠靖公原吉，长沙人，德量宽厚，喜怒不形。永乐间，尝以治水至昆山，寓千墩禅寺，所居不设仪从。乡民数人入寺游观，公方坐室中观书，不意其为夏公也，杂坐其旁。既而它之，问僧云：“尚书何在？”僧云：“室中观书者是也。”民惧，乃奔云。公好食刍猪肝，一日膳夫供具，公饭尽而肝如故，怪之。已而分食，乃知入盐过多，咸不可食也。人服其量。杨东里作公《神道碑》，记隶污织金赐衣，吏碎所爱砚，皆无怒意。谓其有王子明、韩稚圭之度，非过称也。

丈量田地，最是善政。若委托得人，奉公量见顷亩实数，使多余亏欠各得明白，则余者不至暗损贫寒，欠者不至虚陪粮税，弊除而利兴矣。周文襄巡抚时，尝有此举，以属户部主事何寅。寅日惟耽酒，未尝遍历田野，亲视丈量，只凭里胥辈开报，辄与准理。丈量稍多分毫者，必谓之积出；比原数亏欠者，皆谓之量同，更不开亏欠一项。如太仓城中军民居址、街衢河道，皆作纳粮田地。量至北郊二十七保，多出田亩若干，将内二顷九十三亩有奇，拨与太仓学收租。盖缩于城市，而伸于郊墟，故有此积出，非原额之外田也。别处量出多余者，则以送京官之家。自正统初至今，量同者纳无地之粮，京官家享无税之利。是虽何寅贻患于民，而文襄安于成案，不察其弊，盖亦不能无责也。寅，广东南海人。尝问其家世，已荡然矣。或者为官不忠所事之报耶！

府官之制，始于秦立郡守、郡尉、郡丞、郡监之官。汉因秦制，罢郡监，以丞相史分刺属郡，谓之刺史。景帝改郡守称太守，郡属有司马之官。后汉有郡主簿、五官椽。五官掾者，兼置功曹、户曹、决曹、贼曹、仓曹是也。晋、齐、梁、陈并因之。隋改刺史为总管，以长史、司马、录事、参军、东西曹掾、司功、司兵、司仓、司土、司马、司法、司户诸参军为参佐，而省治中别驾。炀帝改总管为太守，改长史、司马为通守、赞治，寻改赞治为郡丞。唐改太守为总管，又改总管为都督，省郡丞置别驾、长史，余悉因隋制。景云初，罢州都督为刺史。天宝元年，改刺史为守。乾元元年，升州刺史为节度使。大历五年，改节度使为观察使。宋以知州大都督之衔，其官属有通判、长史、司马、签判、判官、掌书记、推官、支使、录事、司户、司法、司土、司理、参军。政和间，置司仪、司兵、司功与司录、司户、司土、司刑，为州七曹。宣和间，改州为路，设安抚使都总管，兼本路钤辖。绍兴初，改州为府，以知州为知府，设通判三员，罢司仪、司兵、司功诸曹官。元改府为路，设达鲁花赤、总管、同知、治中、判官、推官、经历、知事、照磨、提控、案牍、译史及录事达鲁花赤、录事判官各一员。本朝改路为府，革达鲁花赤、治中、提控、案牍、译史、录事，改总管为知府，判官为通判，而同知、推官、经历、知事、照磨，则仍其旧，检校则建置云。

今世富家有起自微贱者，往往依附名族，诬人以及其子孙，而不知逆理忘亲，其犯不韪甚矣。吴中此风尤甚。如太仓有孔渊字世升者，孔子五十三世孙。其六世祖端越仕宋，南渡。至其父之敬，任元通州监税，徙家昆山。元祐初，州治迁太仓，新作学宫，世升多所经画，遂摄学事，号莘野老人。子克让，孙士学，皆能世其业。士学家甚贫，常州某县一富家，欲求通谱，士学力拒之。殁后无子，家人不能自存，富家乃以米一船易谱去。以此观之，则圣贤之后，为小人妄冒以欺世者多矣。

周瑛良石知广德州时，作《祠山杂辩》。其辩埋葬一事云：“按埋本作狸，《周礼》以“狸沈祭山川’，注云：‘祭山林则狸之，祭川泽则沈之。’是埋藏者，本山泽之祭也。其曰今夜埋藏，及旦皆无有，过言耳。”考诸本集志埋藏事，谓坎地深广各五尺，凡祭物皆三百六十，舁埋坎中，蒙以太牢之皮，反土而平治之，土不见赢余，或加缩于初。及久后埋藏，或值其故穴，皆不见其中所有。此说未为无理，盖土不见赢余者，平治之也。或加缩于初者，物腐而土陷也。久后埋藏，不见中所有者，物化也。今盗发古冢，皆不见其中所有者，亦化也。人言地热则速化，埋藏易化，地热故也。道流欲神异之，故为过言以骇愚俗耳。”所云本集，盖祠山旧有《指掌集》，良石按而辩之。

布衣沈鉴文昭，记览博洽，而放言自废，时自为“沉落魄”。或问云：“今之居大位享大福者，未必有学问；有学问者，多是贫贱无福。何也？”文昭云：“有学问便是福，何须富贵！”老僧惟寅尝云：“读书要有福，无福者读书不成。如人家子弟，有志读书，若无衣食之忧，户役之扰，疾病之累以夺其心，便是有福。纵使无忧于衣食，无忧于户役，若身常有疾，则不能遂志，即是无福。”此等议论皆有理。

前代赐诸侯有汤沐邑，赐公主有脂粉田，而皇庄则未闻也。今所谓皇庄者，大率皆国初牧地及民田耳。岁计之入，有内官掌之，以为乘舆供奉。然国家富有天下，尺地莫非其有，仓廪府库莫非其财，而又有皇庄以为己有，此固众人所不识也。闻大臣中惟彭文宪尝言之，其疏留中不出。而言官不闻有议乞革罢者，何邪？或云正统、天顺间尚无之。

瞿世用御史巡按广东时，尝寝疾，卧内垩壁一堵，一夕勾出山水图。世用心怪之，然犹疑病中眼花，妄有所见。召县官入视，皆以为画也。乃命以墨涂之，隐隐犹见笔迹，后数日才灭。世用病寻愈，亦无他。

京师闾阎，多信女巫。有武人陈五者，厌其家崇信之笃，莫能制。一日，含青李于腮，给家人疮肿痛甚，不食而卧者竟日。其妻忧甚，召女巫治之。巫降神，谓五所患是名丁疮，以其素不敬神，神不与救。家人罗拜恳祈，然后许之。五佯作呻唤甚急，语家人云：“必是神师入视救我可也。”巫入按视，五乃从容吐青李示之，捽巫，批其颊而出之门外。自此家人无崇信者。

“布衣李靖，不揆狂简，献书西岳大王合下。靖闻上清下浊，爰分天地之仪；昼明夜昏，乃着人神之道。又闻聪明正直，依人而行，至诚感神，信不虚矣。伏惟大王嵯峨擅德，肃爽凝威，为灵术制，百神配位，名雄四岳，是以历像清庙，作镇金方。遐规历代哲王，莫不顺时禋祀，兴云致雨，天实肯从，转孽为祥，何有不赖。呜呼！靖者一丈夫尔，何得进不偶用，退不获安？呼吸若穷池之鱼，进退似失林之鸟。忧伤之心，不能已已。社稷凌迟，宇宙倾覆，奸雄竞逐，郡县大崩。遂欲建义横行，云飞电扫，斩鲸鲵而清海岳，卷氛祲以辟山河。使万姓昭苏，庶物昌运，即应天顺人之作也。又大宝不可以妄据，欲杖剑竭节，未有飞龙在天，捧忠义之心身，倾济世志，吐肝胆于阶下，惟神鉴之。愿告进退之机，得遂平生之志，有赛德之时，终陈击鼓。若三问不对，亦何神之有灵？然后即靖斩大王头，焚其庙，建纵横之略，亦未晚也。”惟神裁之。”右李卫公《上西岳书》，不见记载，喜其奇而录之。闻高皇将起义，阴卜于山寺伽蓝神。三投珓，皆不许，遂击破神像而去。十数年间，致成大业，盖古之英雄豪杰，欲建功业若卫公者，必其先有定志，而假鬼神以决之，所谓质诸鬼神而无疑者也。况帝王之兴，自有天命。虽鬼神之灵，亦莫能测其机兆，则夫丛祠土偶岂能决哉？

天顺间，太监曹吉祥、忠国公石亨用事，势焰炙手可热。文人武士，出入其门，以盗有名器者，不可胜数。京师有贺三老者，吉祥从子都督钦之妻父也。见钦声势日盛，独不踵其门。钦尝欲为求一官，力辞不可。干面胡同口一卖饼小家，生女美而艳，都督石彪欲取为妾，父母乐从之，女独不肯，乃已。未几，石氏败，彪弃市，曹钦谋反，凡连姻及所亲者诛窜殆尽，三老独免。

京师有妇女嫁外京人为妻妾者，初看时，以美者出拜；及临娶，以丑者换之，名曰：“戳包儿”。有过门信宿，盗其所有逃去者，名曰“拿殃儿”。此特里奸邪耳。又有幼男诈为女子，傅粉缠足，其态逼真。过门时，乘其不意，即逸去。成化间，尝有嫁一监生者，适无衅可逸。及暮，近之，乃男子也。执于官，并其媒罗之。有男诈为女师者，京城内外人家，留教针指。后至真定一生家，生往狎之，力辞不许。生强之，乃男子，遂系之于官，械送京师法司，奏置极刑。此皆所谓人妖也。

鮠鱼字一作蛔，味美而子有毒，不减河鲀子，食之能杀人。闻蛇亦能化鳖，凡鳖在旱地得者，不宜食，下水则无毒矣。

驸马都尉，本秦、汉官。汉有奉车都尉，主车舆；驸马都尉，主驸马；骑都尉，主羽林骑。是谓三都尉。今止称驸马，省文耳。然唐人云：“戚里旧知何驸马。”今人数列侯云“公侯驸马伯”。盖诗词文移取便无妨，若君前奏对，自当称驸马都尉。今谒陵陛辞复命，皆云“驸马臣某”，盖承袭谬误，莫之正耳。”

成化庚子，山西石州民家生一猪。二头二尾八足，共一脊，生即死。王主事禄公差至其地，尝闻之知州云。尝与郑介庵会饮，介庵问鱼馁肉败，不直曰鱼烂肉腐而云然，何如？予不能对，因请教，曰：“鱼之烂自内始，如腹之馁，肉之腐自外入，如军之败。”请问何出？云：“不知所出，尝闻之先辈张伯绪如此。”后读程沙随《思问录》，中具此说，始知出于程。尝见晦庵先生称沙随为程丈，盖前辈也。《思问录》于《论》、《孟》多所发明。

同寮刘时雍言其乡一女染奇病，每中夜，有物来与交，日渐羸惫，医莫能治。闻一道士能祛邪，请治之。道士求二童男，淋浴更衣，各授以剑，作咒语，噀水使舞。舞将终，叱之去。二童趋出，投水中，久之不起，众危之。逾半日，水忽涌起，二童共持一大蛇头出。头微有角，盖蛟类也。二童仆地，久而始苏。女是夜始安寝，病不复作矣。道士由是名誉大振。后有人召之，竟不验。或疑其犯淫污自坏也。夫蛟，恶物也。昔周子隐、许旌阳皆尝斩蛟，疑天地间自有此等神术，人能至诚感神，则神物为之诃护，而其术以行。不然，则深渊之底，蛟龙之所蟠据，人虽气正而才武，非其素履熟由之地，而亡生以徇之，鲜有不堕其牙颊者矣，安望其能捉髑髅而出哉！

翰林编修张元祯尝建言，选六科给事中，不必拘体貌长大，惟当以器识远大，学问该博，文章优赡者充之。其言最当。徒以不拘体貌一言有碍，竟托之空言而已。盖六科系近侍官，兼主奏对，必选体貌端厚，语言的确者，以壮观班行，表仪朝宁。但在前居此地者，体貌非不端厚，而其器识学问文章，往往过人。盖出自精选，号为得人，如姚夔、叶盛、林聪、尹旼、张宁辈是已。以后则专以体貌为主，而其所重者反不之计，所谓出题考选，亦不过虚应故事耳。揆其所以，其时典选者相继多北人，大率专主体貌，则其类得以并进。况学识兼备者，必思举其职，而屡有纠弹，不若安静简默者之易制也。盐山王忠肃公素有重望，亦进一二乡里之劣者，则其余不足责矣。使为吏部者，以公天下为心，不阴厚乡里。遇缺，选其体貌丰伟、音吐正当者五倍其数，试其奏议弹文数篇，若场屋时文，则不以试。每五六人中，择其优者一人奏上，如此而不得人，吾未之信也。

同寮吴味道处之，遂昌人。尝言其家人看稻庄所，夜吹笛以自娱，忽有大面矬人倚石而听之，次夜亦然。家人知其为鬼物，然未敢发也。至三夜，乃然炭坐处，烧铁箸炭中，取笛吹之。其物复来，乃出其不意，取箸刺之，急趋水旁去。诘旦，踪迹之，见一大虾蟆死水旁，刺痕在其颔下。

近时言官言宫闱事，尝受挫辱。自是事无大小，噤不敢言。有孙御医者，素善谑，人问生疥何以愈之？曰：“请六科给事中餂之。”问故，曰：“不语唾可治疥也。”昆山有徐生，善写竹，尝游京师。吏科有知者，请写竹于壁。写毕，欲题其上云“朝阳鸣凤”。或云：“恐致人口语，不若易以‘舞凤’。”或又以为不可，乃以彩凤易之。有从旁语云：“鸣也鸣不成，舞也舞不成。不如好衣服，摇摆过日可也。”众哄堂一笑而散，闻此等嘲谑，固言路之不幸，亦非国家之幸也。

土兵之名，在宋尝有之，本朝未有也。成化二年，延绥守臣言营堡兵少，而延安，庆阳府州县边民多骁勇耐寒，习见胡骑，敢于战斗。若选作士兵，练习调用，必能奋力，各护其家，有不待驱使者。兵部奏请敕御史往，会官点选，如延安之绥德州、葭州、府谷、神木、米脂、吴堡、清涧、安定、安寨、保安、庆阳之宁州、环县，选其民丁之壮者，编成什伍，号为土兵。原点民壮，亦改此名。其优恤之法：每名量免户租六石，常存二丁贴其力役；五石以下者，存三丁；三石以下者，存四丁。于时得壮丁五千余名，委官训练听调。此陕西土兵之所由始也。

成化十六年四月初二日，云南丽江军民府巨津州雪山移动。十七年六月十九日戌时，大理府地震有声，民物摇动，二次而止。鹤庆军民府本日亥时，满川地震，至天明，约有一百余次，次日午时止廨舍墙垣俱倒。压死军民囚犯皂隶二十余人，伤者数多；乡村民屋倒塌一半，压死男妇不知其数。丽江军民府通安州，本日戌时地震，人皆偃仆，墙垣多倾。以后昼夜徐动约有八九十次，至二十四日卯时方止。各处奏报地震，无岁无之，而云南之山移地震，盖所罕闻者，故记之。








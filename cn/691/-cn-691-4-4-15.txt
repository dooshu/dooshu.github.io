◎雷李至交

岳州雷某，富有家财，道光六年病笃时，知其子不肖，密以黄金百两交其邻李某代为收存，平昔至交也。李某贫甚，布衣疏食不改其素。后雷某之子果荡废无人状，李召雷子至家责之，问以知悔否？雷子伏地悲号，自陈愧悔。李即以存项付之，原封犹未动也。今李子旋登甲科、司铨部，李某躬拜荣封，楚人每啧啧乐道之。


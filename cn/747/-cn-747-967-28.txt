○请修缮东都太庙奏（会昌五年八月中书门下）

东都太庙九室神主，共二十六座。自禄山叛後，取太庙为军营，神主弃於街巷，所司潜收聚，见在太微宫内新造小屋之内。其太庙屋室并在，可以修崇。太和中太常博士议，以为东都不合置神主。车驾东幸，即载主而行，至今因循，尚未修建。望令尚书集公卿及礼官、学官详议。如不要更置，须有收藏去处。如合置，望以所拆大寺材木修建。李石既是宗室，官为居守，便望令充修东都太庙使，勾当修缮。


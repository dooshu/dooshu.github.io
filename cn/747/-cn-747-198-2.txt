○和学士闺情诗启

某启：学士袁庆隆奉宣教旨，垂示闺情诗并序。跪发珠韬，伏膺玉札。类西秦之镜，照彻心灵；同指南之车，导引迷误。

窃惟诗之兴作，肇基邃古。唐歌虞咏，始载典谟；商颂周雅，方陈金石。其后言志缘情，二京斯盛；含毫沥思，魏晋弥繁。布在缣简，差可商略。李都尉鸳鸯之词，缠绵巧妙；班婕妤霜雪之句。发越清迥。平子桂林，理在文外；伯喈翠鸟，意尽行间。河朔词人，王、刘为称首；洛阳才子，潘、左为先觉。若乃子建之牢笼群彦，士衡之藉甚当时，并文苑之羽仪，诗人之龟镜。爰逮江左，讴谣不辍。非有神骨仙材，专事元风道意。颜、谢特挺。戕代典丽。自兹以降，声律稍精。其间沿改，莫能正本。

天纵明眷，卓尔不群。听新声鄙师涓之作，闻古乐笑文侯之睡。以封鲁之才，追自卫之迹。宏兹雅奏，抑彼淫哇。澄五际之源，救四始之弊。固可以用之邦国，厚此人伦。俯屈高调，聊同下里；思入态巧，文随手变。侯调惭其曼声，延年愧其新曲。走以不敏，谬蒙提及。谨申奉和，轻以上呈。未近咏歌，伏深悚恧。谨启。


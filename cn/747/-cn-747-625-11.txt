○代百官请上尊号第三表

臣某等言：臣等自管窥天，以凡揆圣，虔奉徽号，罄陈至诚。而再降谦光，未回宸眷，惭罔据，彷徨失图。臣等诚感诚惧顿首顿首。臣闻强名曰道，莫体混元之功；推大於天，岂报生成之德。徒以定物视听，示人津涯，俾其会归，有所则象。伏惟皇帝陛下克广睿图，绍休圣绪，顺考古训，茂宣重光，亭毒以佐天和，震曜以除人害，性与道合，身为化先，神行六幽，威动九服。求珠赤水，观妙用於无方；检玉名山，告成功而有日。岂可过损盛德，不昭鸿休，弃臣子沥血之诚，阻华夷倾首之望？当仁必受，乃曰至公；与物无私，宁嫌在己。安卑者地，山岳之峻岂惭；好谦者天，日月之光何让？道贵传继，礼从宜称。邦家之旧典，不可以废；天人之合应，不可以违。臣等谬服官常，亲承至化，一披肝胆，三黩宸严，殒越为期，俯伏俟命。实望陛下随时立教，以欲从人，游神於不宰之乡，屈已於有名之域，润色大宝，发挥皇猷，古今一时，天下幸甚。无任恳迫屏营之至，谨奉表陈请以闻。


●大明會典卷之七十四

傳制儀

國初、大祀

天地。前三日、誓戒百官、及遣官攝祭、皆御殿傳制。具儀如左

誓戒儀

洪武二十六年定

凡大祀前三日、陳設如常儀。文武官各具朝服、詣丹墀拜位。鐘聲止。儀禮司跪奏請陞殿。樂作。

皇帝御華蓋殿。具皮弁服。出陞座。樂止。鳴鞭訖。贊四拜。傳制官詣

御前跪、傳制、由東門出、至傳制位。稱有制。贊跪。宣

制云、洪武某年正月某日、大祀

天地於南郊。爾文武百官、自某日為始、致齋三日。當敬慎之。傳訖。贊俯伏、興。樂作。又四拜、平身。樂止。奏禮畢

嘉靖九年續定

制曰、某年十一月某日、祗行大祀

皇天禮於圜丘。爾文武百官、自今日為始、致齋三日。其宜精白乃心、益加敬慎之哉

遣祭儀

洪武二十六年定

凡遣官祭祀。前一日、陳設如常儀。次日、各官具朝服於丹墀北向立。

皇帝御華蓋殿。具皮弁服。鐘聲止。執事官行一拜叩頭禮訖。儀禮司跪奏請陞殿。樂作。陞殿。樂止。捲簾鳴鞭訖。唱排班、班齊、百官一拜叩頭畢、分東西立。引禮引獻官詣拜位。贊四拜、平身。傳制官詣

御前跪奏傳制。俯伏、興。由東門靠東出、至丹陛東、西向立。稱有制。唱跪。宣

制。 【 祭孔子、則曰、某年月日祭先師孔子大成至聖文宣王。祭帝王、則曰、先聖歷代帝王】 命卿行禮。贊俯伏、興。樂作。四拜。樂止。禮畢

凡傳制遣官、代祀

歷代帝王、并旗纛孔子等廟。前一日、沐浴更衣、處於齋宮。次日、還宮

嘉靖間、更定祭孔子

制云、某年某月某日、祭

至聖先師孔子、命卿行禮。每三年、遣道士齎祝文香帛。詣所在陵寢致祭。

制云、某年某月某日、祭

先聖歷代帝王。遣爾等齎捧祝文香帛、詣陵寢致祭。命所在有司行禮

傳制樂 【 與朝賀同】

樂章

典祀之曲

氤氳滿庭香。八音絲竹弄笙簧。金石音韻彰。匏土革木度鏗鏘。高捧降明香。吾

皇誠念詣神方。神不佞、禍淫福善理之常

進春禮【有司鞭春儀附】

凡進春、先期數日奏聞。欽天監遣官、至順天府候氣、屆期奏進。舊儀與見行微有不同。備列於左

洪武二十六年定

是日早、文武百官各具朝服於丹墀北向立。應天府官置春案於丹墀中道之東。引禮引府縣官就拜位。贊鞠躬。樂作。四拜、平身。樂止。典儀唱進春。引府縣官舉春案。樂作。由東階陞、跪置於丹墀中道。俯伏、興。平身。樂作。又四拜。禮畢。鳴贊唱排班。引禮引文武官北向立。贊班齊。致詞官詣中道之東、跪奏云、新春吉辰、禮當慶賀。贊鞠躬。樂作。贊五拜三叩頭訖。樂止。儀禮司奏禮畢

萬曆八年定

先一日、鴻臚寺執事官、設春案一張於皇極殿外東

王門簷下。是日、文武百官各具朝服侍班。執事官先詣

中極殿行禮如常儀。鴻臚寺堂上官跪奏請陞殿。導駕官前導。教坊司樂作。

上御皇極殿。陞座。樂止。錦衣衛傳鳴鞭。引人序班、引順天府等官先就拜位。鳴贊贊鞠躬。樂作。四拜、興。平身。樂止。內贊立於東

王門外、贊進春。引人序班、引順天府府尹至東

王門外。鴻臚寺堂上官招呼起案。樂作。抬案序班舉春案至正門外簷下置定。樂止。引人序班引府尹至案前立。內贊隨至簷下立。贊跪。鴻臚寺堂上官傳跪、外贊亦贊跪。內贊贊進春。府尹奏、臣某等、謹進某年春。又奏、皇太后陛下春、中宮殿下春、某王殿下春、俱在午門外伺候。請

命司禮監官捧進。請旨。承

旨畢。內贊贊俯伏。鴻臚寺堂上官傳俯伏。外贊亦贊俯伏。樂作。興、平身。樂止。引人序班將府尹引下。鴻臚寺堂上官招呼起案。抬案序班、舉春案至原處置定。府尹仍入原班立。外贊贊鞠躬。樂作。四拜、興。平身。樂止。順天府等官退下侍立。對贊贊排班、班齊。文武百官入班立定。鳴贊贊跪。鴻臚寺堂上官一員、於丹陛中道跪致詞云、新春吉辰、禮當慶賀。致畢、起身一躬、由東邊門入殿內侍立。鳴贊贊俯伏。樂作。興、五拜叩頭興。平身。樂止。鴻臚寺堂上官殿內跪奏禮畢。傳贊禮畢。鳴鞭。

駕興。百官退

進春樂 【 與朝賀同】

有司鞭春儀

永樂中定、每歲有司預期塑造春牛、并芒神。立春前一日、各官常服、輿迎至府州縣門外。土牛南向。芒神在東、西向。至日清晨、陳設香燭酒果。各官具朝服。贊排班、班齊。贊鞠躬。四拜、興。平身。班首詣前跪。眾官皆跪。贊奠酒。三奠酒訖。贊俯伏、興、復位。又四拜畢。各官執采杖排立於土牛兩傍。贊長官擊鼓三聲。擂鼓。贊鞭春。各官環擊土牛者三。贊、禮畢

頒誥敕 【官員受誥封贈并焚黃儀附】

近制、文武官誥敕、於常朝日、皇極門頒給。領誥敕官、具朝服、行五拜三叩頭禮。與洪武間所定不同。今仍載舊儀備考

洪武二十六年定

陳設如常儀、至日

皇帝陞殿。鳴鞭。百官一拜叩頭畢。引禮引受誥官詣拜位。執事官舉

誥案於丹墀中道。或吏部、或兵部官奏訖。贊鞠躬樂作。四拜、平身。樂止。執事官舉

誥案置於丹墀中道。贊跪、俯伏、興。樂作。又四拜。樂止。禮畢

頒誥樂 【 與朝賀同】

官員受誥封贈并焚黃儀

洪武中定

凡受

誥前一日、本家設誥案於正廳中。設香案於誥案之南。其日、綵亭鼓樂送。 【 如無綵亭、用盤袱、一人捧前行】 受誥官前行。

誥將至。受封者即出大門外迎接。命婦服冠服迎於門內。候

誥輿 【 即綵亭】 入門。隨至廳前、各就拜位。執事者於輿內捧誥置於案。贊禮者贊鞠躬、五拜三叩頭。 【 如命婦、則不必叩頭】 捧誥入。受封贈并受誥官、具香燭等物、詣家廟、或祠堂告知。四拜訖。受誥官、并命婦、於父母前、行四拜禮

○八年、令官員祖父母父母受封、迎

誥至家。祖父母父母、則與子孫各具服拜受。男子受於正廳。婦人受於中堂。如不存者、子孫拜受、擇日焚黃、凡焚黃。前一日、受

誥於本家祠堂中。設案卓一於中間。設香燭卓一於案前。置祝文於案。至日清晨、孝子捧封贈誥命、置祠堂中案上。著能寫人、以黃紙一副、依誥命一般謄抄、置於案卓。執事者陳設祭物於案前。孝子等各就拜位。從祭子女列於後。贊禮者贊鞠躬。拜、興、拜、興、平身。至香案前。贊跪、上香、祭酒、亞祭酒、三祭酒、讀祝。執事者取祝文、跪於右讀訖。贊宣

誥。宣誥者立於東、宣訖。贊俯伏、興、平身。贊焚黃。讀祝者取祝文、宣誥者取黃、俱至焚所焚燒。孝子酹酒。禮畢

祝文式

維洪武某年、歲次某甲子、某月某朔某日、孝子孫致祭顯某考散官之靈。某妣夫人之靈。 【 若靈在、寫之靈。若已除靈入祠堂、則寫神主】

追念音容、不勝感慕。茲者欽蒙聖恩追封顯[某考散官。某妣夫人]。謹於今日行焚黃禮。特備牲醴告祭。尚享

開讀儀【迎接詔赦等儀附】

朝廷頒命四方。有詔書。有赦書。有敕符丹符。有制諭手詔。詔赦先於闕廷宣讀、然後頒行。敕符等項、則使者齎付所授官員、秘不敢發。開讀迎接儀各不同。具列於後洪武二十六年定

前期一日、尚寶司設御座於奉天殿。設寶案於殿東。錦衣衛設雲蓋於奉天門。教坊司陳中和韶樂於殿內。禮部設宣讀案於承天門上。西南向。其日清晨、陳設如常儀。教坊司設大樂於午門外、承天門外、東西相向。儀禮司設百官拜位於承天門外橋南。校尉四人擎雲蓋於殿內簾前。鼓初嚴。文武百官各具朝服。鼓次嚴。引禮引公侯侍班於午門外、東西相向。鐘聲止。儀禮司跪奏請陞殿。

皇帝服皮弁服。導駕官前導。中和樂作。陞座。樂止。鳴鞭、捲簾。禮部官捧詔書詣寶案前用寶訖。捧置雲蓋中。校尉擎執雲蓋、由殿東門出。大樂作。自東陛降、由

奉天門、至金水橋南。

午門外樂作。公侯前導、迎至承天門上。鳴贊唱排班。引禮引文武官就拜位。唱班齊、鞠躬。樂作。贊四拜。樂止。宣讀展讀官陞案。稱有制。贊眾官皆跪。禮部官捧詔書授宣讀官。宣讀官受詔書。唱宣讀。宣讀官宣訖。禮部官捧詔置雲蓋中。贊禮唱俯伏、興。樂作。四拜。樂止。唱搢笏、鞠躬、三舞蹈。唱山呼。百官拱手加額曰萬歲。唱山呼。百官拱手加額曰萬歲。唱再山呼。百官拱手加額曰萬萬歲。凡呼萬歲、樂工軍校擊鼓齊聲應之。唱出笏、俯伏、興。樂作。四拜、興、平身。樂止。序班即報儀禮司。跪奏禮畢。禮部官捧詔書分授使者畢。

駕興。中和樂作。鳴鞭。樂止。百官以次退

嘉靖六年續定

前期一日、鴻臚寺官設詔案、錦衣衛設雲蓋雲盤於奉天殿內東。別設雲盤於承天門上。設綵輿於午門外。鴻臚寺官設宣讀案於承天門上、西南向。教坊司設中和樂、及設大樂如常儀。鴻臚寺官列百官班次於承天門外橋南。是日、錦衣衛設鹵簿駕。百官各具朝服入丹墀內侍立。

上具冕服。御華蓋殿。鴻臚寺官引執事官進至華蓋殿就次、行五拜三叩頭禮。贊各供事。鴻臚寺官奏請陞殿。樂作。導駕官導

上陞座。翰林院官先捧詔書於華蓋殿。從至御座前、東立、西向。樂止。鳴鞭。報時雞唱、定時鼓訖。唱排班。文武百官入班。鴻臚寺官贊四拜。樂作。興。樂止。百官出至承天門外伺候。鴻臚寺官舉詔案於殿中。贊頒詔。翰林院官捧詔書授禮部官、禮部官捧詔書置於雲盤案上。校尉擎雲蓋。俱從殿左門出、 【 隆慶六年儀注、　詔從殿左門出至　皇極門、鴻臚寺即奏禮畢、　駕興】至午門外。禮部官捧詔置綵輿內。樂作。公侯伯三品以上官前導、迎至承天門止。樂止。鳴贊唱排班。引禮引文武百官就拜位。樂作。贊四拜。樂止。唱宣讀。展詔官陞案。稱有制。贊眾官皆跪。禮部官捧詔書、授宣讀官、宣讀訖。禮部官捧詔書置雲盤中。贊俯伏、興。樂作。四拜。樂止。搢笏、鞠躬、三舞蹈。唱山呼。萬歲者三、唱出笏、俯伏、興。樂作。四拜、興、平身。樂止。序班報鴻臚寺官。跪奏禮畢。

駕興。百官以次出。禮部官捧詔書、授錦衣衛官、置雲匣中、以綵索繫於龍竿頒降。禮部官捧詔書置於龍亭內。鼓樂迎至禮部。授使者頒行天下

開讀樂 【 與朝賀同】

迎接詔赦儀

洪武中定

凡朝廷遣使各處開讀詔赦。如至開讀所。本處官員具龍亭綵輿儀仗鼓樂、出郭迎接。朝使下馬取詔書、置龍亭中、南向。朝使立於龍亭之東。本處官具朝服北面、行五拜禮。眾官及鼓樂前導引。朝使上馬、在龍亭後行。至公廨門外、眾官先入。文武官分東西序立、候龍亭至公庭中。朝使立於龍亭之東、西向。如有出使官員。贊者先唱曰、出使官行禮。禮生引出使官、於公庭露臺上、行五拜禮畢。於露臺之上東向立。贊眾官排班。有武官處、文東武西排班。如無武官處、文官依次左右排班。班齊。樂作。贊四拜禮。朝使捧詔授展讀官、展讀官跪受、詣開讀案宣讀。出使官於露臺北向跪。眾官皆跪。宣讀訖。開讀官奉詔授朝使、朝使捧詔置龍亭中。眾官俯伏、興、四拜、三舞蹈、跪、山呼者三、俯伏、興、四拜、禮畢。本處官班首詣龍亭前、跪問

聖躬萬福。朝使鞠躬答曰、聖躬萬福。眾官乃退、易服而見朝使、行兩拜禮。朝使答禮。禮畢。本處官復具鼓樂、送詔於官亭

凡遇有詔書、禮部差人齎往各處開讀。所差人員、必預先教其捧詔進退禮儀

凡使者欽齎詔書、至各處開讀。預期一日、報知本處官司、照依已降儀式、迎接行禮

凡使者欽齎詔書至總兵官處、近營十里、先令人報知。總兵官設香案於營內、南向。列金鼓旗仗、率領諸將出營迎接。見使者、下馬、立於道傍、俟詔書過。總兵官并眾官上馬後從。至營門外、各下馬。使者前行。總兵官并眾官後從。至營內。使者捧詔書以授宣讀官。眾官皆跪。宣讀畢。以授使者、復置於案。眾官皆俯伏、興、平身、行四拜禮、禮畢。使者東立、西向。總兵官西立、東向。行兩拜相見禮畢。使者居東、總兵居西、相向敘坐

凡遇詔赦經過道路、官員軍民人等、即於道傍俯伏、候詔赦過畢、方起

凡出使在外。如遇詔赦到各處、出迎郊外、與本處官一同隨班行五拜三叩頭禮。有職者隨品序列。無職差使人、便服、隨具服班之後。不許攙越。行禮畢。同本處官導龍亭至衙門中、隨大班、依上項班次行禮

迎接詔赦官班儀仗行次圖

（見圖）

開讀詔赦文武官拜位圖式

（見圖）

迎接敕符制諭儀

洪武間定

凡使者欽齎敕符丹符到處、多係機密重事。不許先期報知。亦不許本處官司迎接。使者與眾官直至本衙門開看。置敕符於案。使者立於案東。眾官四拜。使者取符宣讀訖。復置於案。眾官再行四拜禮畢。本處官遂與使者行禮。若與一二人、止於本家接符、從便安放。使者以符授本官、本官叩頭開看畢。乃與使者行禮

凡使者欽齎

制諭敕符手詔至總兵官處、干係機密軍務。經過去處、不許報知。本處官司、亦不許迎接。徑至總兵官營外。先密遣人報知。總兵官設香案於兵幕、南向。總兵官親出營迎接。使者下馬、捧制諭敕符前行。總兵官後從。至兵幕。使者取

制諭敕符置於案。使者立於案東、西向。總兵官行五拜禮。禮畢。悉令屏去左右。使者取

制諭敕符、親授總兵官。開看畢。即收卷、復置於案。使者東立、西向。總兵官西立、東向。行兩拜相見禮畢。使者居東、總兵官居西、相向敘坐

凡總兵官奉命征討。遇使者齎到

制諭敕符手詔、依儀行禮。即便依

旨奉行。如有應合復奏事理、隨時具奏請旨、不許遲延方

命。違則如律

進書儀

進書儀、惟實錄最重。

上具袞冕。百官朝服、進表稱賀。其餘纂修書成、則以表進。重錄書、及玉牒、止捧進。儀各列於後進實錄儀

永樂元年定

前一日、設香案於奉天殿丹陛之中、表案於丹陛之東。錦衣衛設鹵簿駕。教坊司設中和韶樂、及大樂、如常儀。設寶輿於奉天門。是日早、史官捧實錄置其中。

上御華蓋殿。具袞冕。鴻臚寺官奏執事官行禮。贊五拜。奏請陞殿。導駕官前導。樂作。

上御奉天殿。樂止。文武官各具朝服、詣丹墀分左右侍班。鴻臚寺官導引寶輿至丹陛上。史官舉

實錄置於案。史官入班。鴻臚寺官奏進實錄。序班舉

實錄案、以次由殿中門入。班首由左門入。

上興。序班以實錄案置於殿中。班首跪於案前。贊史官皆跪。序班并內侍官、舉

實錄案入謹身殿、置於中。

上復座。贊俯伏。班首俯伏、興、復位。贊四拜。贊進表。序班舉表案、由左門入、置於殿中。贊宣表。贊眾官皆跪。宣訖。贊俯伏、興。贊四拜、興。進實錄官退於東班侍立。文武百官入班。鴻臚寺官奏、某官臣某、同文武百官、恭遇太祖聖神文武欽明啟運俊德成功統天大孝高皇帝、孝慈昭憲至仁文德承天順聖高皇后實錄纂成。群臣懽忭、禮當慶賀。宣訖。各官四拜、興。贊有制。史官仍入班。贊跪。宣

制云、太祖聖神文武欽明啟運俊德成功統天大孝高皇帝、孝慈昭憲至仁文德承天順聖高皇后。功德光華。纂述詳實。朕心懽慶。與卿等同之。宣訖。俯伏、興、三舞蹈、山呼、又四拜、禮畢

萬曆五年續定

前一日、設表案於皇極殿丹陛之東。設實錄案於丹墀中。教坊司設中和韶樂、及大樂、如常儀。設寶輿香亭表亭於史館前。是日早、錦衣衛設鹵簿駕。

上御中極殿。具袞冕服。文武百官具朝服侍班。監修總裁纂修等官具朝服至館前。監修官捧表置表亭中。纂修官捧實錄置寶輿中。鴻臚寺官導迎

實錄寶輿香亭、用鼓樂繖蓋、由

會極門下階至橋南、由中道行。表亭、監修總裁等官後隨、由二橋行至皇極門。

實錄寶輿香亭由中門入。表亭監修總裁等官由左門入。至丹墀案前。監修官捧表、由東

王階陞、置於表案、由東北邊下。纂修官捧實錄置於案。樂作。寶輿香亭鼓樂繖蓋俱退。監修總裁等官侍立於石墀東。內殿鴻臚寺官奏執事官行禮。贊五拜三叩頭訖。奏請陞殿。導駕官前導。樂作。

上御皇極殿。樂止。鳴鞭。監修總裁等官入班。班列石墀上。鴻臚寺官奏進實錄。樂作。序班舉

實錄案、以次由中道陞至殿門外。

上興。序班舉

實錄案、由中門入、置於殿中。樂止。班首由東北邊階陞、自東邊門入、跪於案前。贊總裁等官皆跪。樂作。內侍官舉實錄案入內殿、置於中。

上復座。樂止。贊俯伏。班首及總裁等官皆俯伏。樂作。興、平身。樂止。班首復位。贊鞠躬。樂作。贊四拜興、平身。樂止。贊進表。樂作。序班舉表案置於殿中。樂止。贊宣表。贊眾官皆跪。鴻臚寺官展表宣訖。贊俯伏、興。樂作。贊鞠躬、四拜、平身。樂止。進實錄官退於石墀東侍立。贊排班。文武百官入班。贊班齊。贊跪。鴻臚寺官致詞云、文武百官某官臣某等、恭惟世宗肅皇帝、神功聖德、纂述成書。光華萬世。群臣懽忭。禮當慶賀。贊俯伏、興。贊鞠躬。樂作。贊四拜、興、平身。樂止。贊有制。進實錄官仍入百官班。贊跪。宣

制云、世宗肅皇帝、功德配天。紀述詳實。朕心懽慶。與卿等同之。宣訖。贊俯伏。樂作。興、平身。樂止。贊搢笏、鞠躬、三舞蹈。贊跪、山呼萬歲三。贊出笏。贊俯伏、興。樂作。贊鞠躬、四拜、興、平身。樂止。禮畢。次日、司禮監官自內殿送實錄下殿、仍置寶輿中、用繖蓋、與監修總裁副總裁官、同送至皇(上中下又)宬尊藏

進重書訓錄儀

嘉靖十五年定

前一日、鴻臚寺設寶訓

實錄案於丹墀中。設寶輿香亭於史館前。教坊司設中和韶樂、及大樂、如常儀。是日早、錦衣衛設鹵簿駕。史官具朝服至館、捧寶訓

實錄置寶輿中。鴻臚寺官導迎

寶訓

實錄寶輿、用鼓樂繖蓋、從東廊北行、由

左順門外、引由橋南中道行。史官後隨、由二橋行至奉天門階下、由左門入至丹墀案前。捧寶訓

實錄置於案。樂作。候香亭寶輿退。

上御華蓋殿。鴻臚寺官奏執事官行禮。贊五拜。奏請陛殿。導駕官前導。樂作。

上御奉天殿。樂止。鳴鞭。文武百官各具朝服侍班。史官入班。贊四拜。樂作。興、平身。樂止。鴻臚寺官奏進

寶訓

實錄。樂作。序班舉

寶訓

實錄案、以次由中道陞。班首官由左階陞、至殿門外。

上興。序班以寶訓

實錄案置於殿中。樂止。班首官跪於案前。贊史官皆跪。樂作。內侍官舉

寶訓

實錄案入華蓋殿。

上復座。贊俯伏。班首及史官、皆俯伏、興、平身。樂止。班首復位。贊鞠躬。樂作。贊四拜、興、平身。樂止。史官退於東班侍立。文武百官入班。贊五拜三叩頭、興、平身。樂止。禮畢。次日早、鴻臚寺官詣

華蓋殿、請

寶訓

實錄於寶輿內。執事者舉輿、由殿中門出。鼓樂前導監錄等官、并司禮監、及各監內侍官後從、由

奉天門

左順門

東華門、至皇(上中下又)宬門外。

欽遣官以次捧太祖高皇帝訓錄、及捧列聖訓錄、各尊藏於金櫃內、不掩。恭候

上親臨閱視闔固、畢。各官以次列階下、行叩頭禮

進玉牒儀

弘治三年定

前一日、內執事官設御案於文華殿內、稍東。是日早朝退。

上御文華殿。鴻臚寺官設玉牒案於左順門內、當中。翰林院官捧玉牒置於案。序班二員舉案。鳴贊二員前導。錦衣衛官設傘?隨案行、由

文華門中門入。翰林院進玉牒官後隨、從二門入至丹陛上。進玉牒官序列於前。序班舉

玉牒案、由殿中門入、置於殿中、出鳴。贊贊四拜畢。序班從左門入、舉

御案進

上前、出。進玉牒官一員、從右門入、捧玉牒展於御案。俟上覽畢。仍捧玉牒置於前案、出就班。序班由左門入、徹

御案、仍置殿內稍東、出。鳴贊贊四拜禮畢、退。內執事官收所進

玉牒 【 修玉牒、起於正統年。進玉牒、舊於文華殿。至正德以後、改於奉天殿。萬曆四年、仍復舊制云】

纂修書籍進呈儀

前一日、內執事官設御案於文華殿內稍東。至日早朝退。

上御文華殿。鴻臚寺官設表案一書案一於左順門內當中。纂修官捧表并書各置於案。鴻臚寺官四員舉案、二員前導。錦衣衛設傘蓋二、見隨案行、由

文華門中門入。纂修官後隨、從二門入、至丹陛上。鴻臚寺官舉表與書案、由中門入、置於殿內正中、出。贊四拜禮畢。鴻臚寺官二員、從左門入、舉

御案進

上前、出。贊進表。纂修官一員、從右門入、取表進

上前、展表。俟上覽畢。收表置於前案。贊進書。纂修官取書進

上前、展書。俟上覽畢。收書置於前案、出就班。鴻臚寺官六員、由左門入、二員徹

御案、四員徹表與書案、各置於殿內東西。贊四拜、禮畢、退。內執事官所進表并書








闵子游草序

诗以道性情其次言事物资赠答盖犹有四始六义之遗逮乎今则交游酬酢之言居多虽世所号为负天下之望者逾不免焉於是幽人畸士务放其奇於名山大川之间闵子宾连与吾同年李镜月善往尝识之南浦其偕镜月入匡山凡熊罴所馆虎豹所家靡不攀践幽险目记手疏传诸好事寻又溯汉江登黄鹤楼抵岳阳而归意之所感耳目之所及悉见於诗可谓勤甚夫既才且勤其诗若云蒸而泉涌彦和论文以隐秀士衡归诗於丽则殆兼有之非得山川之助云尔哉闵子方壮而好游异日渡黄河而北登岱宗太行华岳诸山俯顾中原北抵关塞以发其胷中浩博苍茫之气吾惊其所造之靡涯也闵子尝告我曰今天下多诗人余独愿为学人然则闵子盖有志於学者姑识而归之


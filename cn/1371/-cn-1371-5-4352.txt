雨中遣怀

秋稼连云饱不疑，宁期一败莫支持。



雨如梅子初黄日，水似桃花欲动时。

正昼蚊虻驱不去，终宵鼁黾怒何为？



凶年气象堪流涕，禾把纷纷满竹篱。



雨中遣怀

病中草草度年华，睡起匆匆日易斜。

抵死愁禁千斛酒，薄情雨送一城花。



镜湖烟水摇朱舫，锦里香尘走钿车。

此梦即今都打破，不妨寂寞住天涯。



雨中遣怀

霏霏春雨细如丝，正是春寒欺客时。



心向宦途元淡薄，梦寻乡国苦参差。



楼前新涨绿三尺，墙外尚余红几枝。



摆拨簿书呼酒榼，南湖西塔有幽期。


○回奏聖諭封貴妃才人揭 【 貴妃冊封】

今日該文書官劉用、賫出禮部一本、為欽奉　聖諭事、口傳　聖旨冊封皇貴妃日期迫近、錢糧尚未造辦、何以成禮、且查覽　皇明典禮書、故事當考內皇太子正妻皆封妃、次皆稱才人、如何部擬不合、著另擇吉期、再議封號具奏、先生每出旨來欽此、臣等聞之不勝欣服仰惟　皇上具聰明睿知之資。為禮樂綱常之主不惟祖述憲章。盡倫盡制。而且徧觀博采。至精至詳。天縱　聖人、真非臣下所能及也、除遵奉擬　旨外、惟是　皇明典禮一書閣中無存。恐禮部未必有之。部中何以乃無此書當令其搆覓一部。藏之部中。以備查考。庶嗣後議禮有所憑據而不差也。


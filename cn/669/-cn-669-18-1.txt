119　六經六藝始見莊子史記　七經九經十經十二經　以易書詩春秋爲四經


「六經」始見於莊子天運篇。【原注】孔子曰：「治詩、書、禮、樂、易、春秋六經。」以禮、樂、詩、書、易、春秋爲六藝，始見於太史公滑稽列傳。【原注】孔子曰：「六藝於治一也。」〇案：下云：「禮以節人，樂以發和，書以道事，詩以達意，易以神化，春秋以道義。」或云「七經」，【原注】後漢趙典學孔子七經。蜀秦宓謂文翁遣相如東受七經。〇全云：「七經者，蓋六經之外，加論語。東漢以後，則加孝經而去樂。」或以六經六緯爲「十二經」，【原注】莊子天道篇。或以五經五緯爲「十經」。【原注】南史周續之。或云「九經」。【原注】釋文序録：「易、書、詩、周禮、儀禮、禮記、春秋、孝經、論語。」唐谷那律傳「九經庫」，始有「九經」之名。樂經既亡，而有「五經」，自漢武立博士始也。全云：「景帝已以胡母子都爲春秋公羊博士，而董子亦爲博士，則景帝已置二博士矣。」〇「立五經博士，在武帝建元五年。」邵子皇極經世定以易、書、詩、春秋爲「四經」，猶春夏秋冬、皇帝王伯。

【閻按】吴文正謂：「經焚於秦，而易獨存；經出於漢，而樂獨亡。」

【元圻案】莊子天道篇：「孔子西藏書於周室。子路謀曰：『由聞周之徵藏史有老聃者，免而歸居，試往因焉。』往見，而老聃不許，於是繙十二經以説老聃。」陸氏釋文：「十二經者，六經加六緯。一説云：易上下經并十翼爲十二。又一云：春秋十二公經也。」〇南史周續之傳：「豫章太守范甯於郡立學，招集生徒。續之年十二詣甯受業，數年通五經、五緯，號『十經』，名冠同門，稱爲顔子。」〇後漢書趙典傳：「典，字仲經，蜀郡成都人也。博學經書，弟子自遠方至。」注：「謝承書曰：『典學孔子七經，河圖、洛書，靡不貫綜。』」〇三國志蜀秦宓傳：「宓與王商書曰：『蜀本無學士，文翁遣相如東受七經，還教吏民，於是蜀學比於齊、魯。』」〇唐書儒學傳：「谷那律，魏州昌樂人。淹識群書，褚遂良嘗稱爲『九經庫』。」〇邵子觀物内篇四：「觀春則知易之所存乎，觀夏則知書之所存乎，觀秋則知詩之所存乎，觀冬則知春秋之所存乎。」注：「易者三皇之事業也，三皇之時如春。書者五帝之事業也，五帝之時如夏。詩者三王之事業也，三王之時如秋。春秋者五伯之事業也，五伯之時如冬。」






○送徐谘议假满东归序

徐生用经术历太学太常二博士，谘议於王门，徊翔於天朝。[B14A]衣赤绂，官品第五，移疾请告，归息於让王之旧乡。其进也量力，其退也修性，斯可嘉矣。国朝礼文，酌损三代，最为详正。生所洽通，而又采获古今亡於礼之礼者，考论稽合，颇有条贯。故顾居守夷仲、徐左曹元封、今归侯公和皆深知之。生喟然曰：“州闾达者，凋落大半。吾过县，车数岁已为寿，班在下大夫不云贱。况天爵贵於缨冕，田庐乐於都邑。思云卧水宿，食稻与渔，则华榱列鼎，不如是之适。贾勇於退，不能留行，可以言贺，胡为怆别？”鄙夫尝游息三吴闲，殆二十年，每耳闻水国，如话乡党，则徐生亦吾之侨旧也。可忘情耶？商皓远矣，以不才者处之，退朝隐几，幸类休沐，江海之思，油然而生。适因送归，爱此行色，时岁荏苒，去异长无几何。多疾早衰，筋骸日耗，乞身自便，虽未敢言，涉江而南，聊寄梦想。秋九月，太子宾客权德舆序。


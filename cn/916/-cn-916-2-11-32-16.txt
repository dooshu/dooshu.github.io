【崔少府女赠卢充诗】

〖《搜神记》曰：卢充者。范阳人。家西三十里有崔少府墓。充出猎。见一獐。逐之。忽见一里门如府舍。门中一铃下。唱客前。充问之。答曰：少府府也。充进见少府。展姓名。酒炙数行。谓充曰：尊府君不以仆门鄙陋。近得书为君索小女婚。故相迎耳。便敕内令女郎妆严。立席头共拜。三日毕。崔谓充曰：君可归矣。女有娠。相若生男当以相还。敕外严车送客。充上车去。须臾至家。别后四年。三月三日。临水戏。忽见二犊车近岸。充往开车后户。见崔氏女与三岁男共载。女抱儿还充。又与金钅宛。并赠《诗》曰云云。充取儿[钅宛]及诗。忽不见车处。〗

煌煌灵芝质。光丽何猗猗。华艳当时显。嘉异表神奇。含英未及秀。中夏罹霜萎。荣曜长幽灭。世路永无施。不悟阴阳运。哲人忽来仪。会浅离别速。皆由灵与祗。何以赠余亲。金钅宛可养儿。爱恩从此别。断绝伤肝碑。（○《搜神记》十六。《世说新语》方正篇注引孔氏志怪。法苑珠林七十五引续神仙记。《诗纪外集》四。）


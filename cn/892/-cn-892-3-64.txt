文集卷六十四


与石幼安


黄州

某启：近日连得书札，具审起居佳胜。春夏服药，且喜平复。某近缘多病，遂获警戒持养之方，今极精健。而刚强无病者，或有不测之患。乃知羸疾，未必非长生之本也，惟在多方调适。病后须不少白乎？形体外物，何足计较，但勿令打坏《画苑记》尔。呵呵。因王承制行，奉启。不宣。卷五七





与赵晦之　一


以下俱黄州

某性喜写字，而怕作书，亲知书问，动盈箧笥，而终岁不答，对之太息而已。乃知剖符南徼，贤者处之，固不择远近剧易，矧风土旧谙习。而兵兴多事，适足以发明利器。但恨愚暗，何时复得攀接尔。卷五七





与赵晦之　二


南事方殷，计贵郡亦非静处，长者固自有以处之矣。闻庙略必欲郡县荒服，就使必克，正是添一熙河，屯守馈饷，中原无复宁岁。况其不然，忧患未易言也。履险涉难，可以济者，其惟迈德寡怨之君子乎？卷五七





与赵晦之　三


示谕，处患难不戚戚，只是愚人无心肝尔，与鹿豕木石何异！所谓道者，何曾梦见？旧收得蜀人蒲永昇山水四轴，亦近岁名笔，其人已亡矣。聊致斋阁，不罪浼渎。藤既美风土，又少诉讼，优游卒岁，又复何求？某谪居既久，安土忘怀，一如本是黄州人，元不出仕而已。王定国近得书，亦甚泰然，今有一书与之，告早为转达。张安道近得书，无恙。只是丧却儿妇，亦稍烦恼。公后来已有子未？因书略示及。卷五七





与赵晦之　四


久不奉状，懒慢之过。远辱信使，惭愧交怀。比日履兹余热，尊体何如？承被命再任，远徼不足久留贤者，然彼人受赐多矣。晦之风绩素闻，使者交章，伫闻进擢，以为交游故人宠光。未期会见，万万以时自重。不宣。卷五七





与袁真州　一


以下俱离黄州

某罪废流落，不复自比数缙绅间。公盛德雅望，乃肯屈赐书问，愧感不可言也。比日履兹新凉，尊体佳胜？某更三五日离此，瞻望不远，踊跃于怀。更乞以时保练，区区之祷。人还，布谢。不宣。卷五七





与袁真州　二


某到金陵一月矣，以贱累更卧病，竟卒一乳母。劳苦悲恼，殆不堪怀。渴见风采，恨不飞去。公仁厚愍恻，劳问加等，无状何以获此，悚息悚息！无人写谢书，裁谢多不如礼。惟加察。卷五七





与袁真州　三


某启：叠辱手教，具审比来起居佳胜，感慰兼怀。某虽已达长芦，然江流湍驶，犹当相风而行。瞻奉不远，欣抃可量。人还，复谢。不宣。卷五七





与袁真州　四


某再启：承示谕，胜之少驻，恨不飞驰，然须风熟乃敢行尔。太虚书已领，却有一书，乞送与太虚，不在金山，即在润州也。不罪。频烦不一。卷五七





与上官彝　一


以下俱黄州

某启：专人至，辱书及诗文二册。捧领惊喜，莫知所从得。伏观书辞，博雅纯健，有味其言；次观古律诗，用意深妙，有意于古作者；卒读《庄子论》，笔势浩然，所寄深矣，非浅学所能到。自惟无状，罪戾汩没，不缘半面，获此三贶，幸甚幸甚！老谬荒废，不近笔砚，忽已数年，顾视索然，无以为报，但藏之巾笥，永以为好而已。适病中，人还，草率奉谢。不宣。卷五七





与上官彝　二


某再启：闻名久矣，谪居幸获相近，而不相通问。先辱教诲，感愧不可言。比来起居佳否？足下雄文妙论，当与作者并驱。过求不肖，莫晓所谓，凡所称道，举不敢当，悚息不已。闲居，阙人修写，又病中，亲书不周谨，望一一恕之。卷五七





与上官彝　三


某启：诗篇多写洞庭君山景物，读之超然神往于彼矣。见教作诗，既才思拙陋，又多难畏人，不作一字者，已三年矣。所居临大江，望武昌诸山咫尺，时复叶舟纵游其间，风雨雪月，阴晴早暮，态状千万，恨无一语略写其仿佛耳。会面未由，惟千万以时珍重。何时得美解，当一过我耶？卷五七





与王子高　一


某启：多懒少便，久不奉状。儿子自北还，辱手书，且审起居佳安，为慰。游刃一邑，风谣之美，即自闻上，翘俟殊擢，以塞众望。会合未涯，伏冀倍万自爱。区区之祷。不宣。卷五七





与王子高　二


某惊闻大郎监簿遽弃左右，伏惟悲悼痛裂，酸苦难堪，奈何奈何！逝者已矣，空复追念，痛苦何益，但有损尔。窃望以明识照之，纵不能无念，随念随拂，勿使久留胸中。子高高才雅度，此去当一日千里，以发久滞。愿深自爱，以慰亲友之望。无由面慰，临书哽塞。不一一。卷五七





与王子高　三


率尔乱道，何足上石，有书可劝令罢也。若更刻却二红饭一帖，遂传作一世界笑矣。卷五七





与段约之


某启：辱书累幅，教以所不及，为赐大矣。某平生与公不相识，一见便能数责其过，此人与此语，岂可多得也。蜀江湍悍，卒夫牵挽，最为劳苦。若一一以钱与之，则力不能给，故不免少为此尔。事有疑似，人言良可畏，得公一言则已。无缘亲拜厚意，谨奉手启上谢，不宣。卷五七





答刁景纯　一


以下俱黄州

因循不奉书，不觉岁月乃尔久耶？过辱不遗，远赐存问，感激不可言也。比日，窃惟镇抚多暇，起居胜常。吴兴风物，梦想见之，啸咏之乐，恨不得相陪，但闻风谣蔼然，足慰所望。夏暄，万万自重。卷五七





答刁景纯　二


旧诗过烦镌刻，及墨竹桥字，并蒙寄惠，感愧兼集。吴兴自晋以来，贤守风流相望，而不肖独以罪去，垢累溪山。景纯相爱之深，特与洗饰，此意何可忘耶？在郡虽不久，亦作诗数十首，久皆忘之。独忆四首，录呈，为一笑。耘老病而贫，必赐清顾，幸甚。卷五七





与王佐才　一


以下俱黄州

某启：前日蒙惠雄文，伏读钦耸，且使为诗，固愿托附。近来绝不作文，如忏赞引、藏经碑，皆专为佛教，以为无嫌，故偶作之，其他无一字也。君辞力益老，字画益精，老拙亦自不敢出手也。今复枉专人辱书，并新诗小篆石画，览味欣然，忘疾之在体。示谕《维摩题跋》，无害。偶患一疮，腿上甚痛，行坐皆废，强起写赞，已搨然疲，以是未果。奉书亦不复缕。严寒，万万自重。不宣。卷五七





与王佐才　二


某启：自岁初附书及《维摩赞》，尔后不领音耗，不知达否？今蒙遣人惠书，并不言及，料必中间曾赐教，不达也。卷五七





与黄元翁


某启：垂老投荒，众所鄙远，见孙提点言，独有存恤孤旅之意，感激不已。到治下当作陆行，必留数日款见也。卷五七





与蔡朝奉　一


以下俱扬州

某启：寄示士民所投牒，与韩公庙图，此古人贤守，留意于教化，非簿书俗吏所及也。顾不肖何以托此。公意既尔，众复过听，亦不敢固辞。但迫冗未暇成之，幸稍宽假，途中寄上也。子野诚有过人，公能礼之，甚善。自蒙寄惠高文，钦味不已，但老懒废学，无以塞盛意，愧怍不已。卷五七





与蔡朝奉　二


某启：示谕《韩公庙记》，辍忙为了之，已付来人。来人日饭之，以需此文。其一乃遁去。足下书中云，王守六月替，此二人乃云二月替，不知果如何？若万一已得替，即请足下与勾当摹刻，已于太守书中细言矣。初到扬州，冗迫，书不尽所怀。卷五七





与知监宣义


北归

某启：流落生还，得见君子，喜老成典刑，凛然不坠，幸甚。既不往谢，又枉手教，契好益厚。且审起居佳胜，感慰兼集。风便解去，瞻恋莫及。惟万万以时自重。匆匆，不宣。卷五七





与毅父宣德　一


以下俱扬州

某启：递中复辱手教，感悚。比日起居佳安？明日便重九，每缘相对，耿耿也。来书推予过重，公欲避文人相轻之病，而不度不肖所不能任，甚无谓也。以皦日之誓，故复不自隐，想当一笑也。近侄婿曹君行，曾奉状，必达。乍冷，惟万万自重。不一一。卷五七





与毅父宣德　二


子由信笼敢烦求便附与。内有系婿一带，乞指挥去人，勿令置润湿处也。烦渎，至悚至悚！祖守便行否？因书，示谕。中前曾托购一碑石，不知得否？因见，乞试问看。卷五七





与毅父宣德　三


到扬吏事清暇，而人事十倍于杭，甚非老拙所堪也。熟观所历数路，民皆积欠，为大患。仁圣抚养八年，而民未苏者，正坐此事耳。方欲出力理会，谁肯少助我者乎？此间去公咫尺耳，而过往妄造言语者，或云公欲括田而招兵，近闻得皆虚，想出于欲邀功赏而不愿公来者乎？事之济否，皆天也，君子尽心而已。无由面见，临纸惘惘。卷五七





与毅父宣德　四


到此得所赐书，即于递中上谢，岂不达耶？续蒙示谕《王景寻文集》，某犹及从其人游，当依所教。然近日士大夫以某不作铭志，故变文为集引耳。已屡辞之，今恐未可遽作也。不罪不罪！前日得舍弟书报，志公婢偶伤火汤，初甚惊惋，连得书，已全安无痕矣。恐要知。在京数日，见其慧利长进，无病，后母抚之如己出也。除夜纷纷，奉启不谨。卷五七





与毅父宣德　五


以下俱北归

久不通问，计识其无他。北归所过，皆公之旧迹，或见清诗以增感叹。忽辱手书及子由家讯，穷途一笑，岂易得哉！比日起居佳安？眷聚各康宁？仙舟想非久到阙，某当老江淮间矣。会合未期，万万自重。卷五七





与毅父宣德　六


中间常父倾逝，不能一奉慰疏，但荒徼一慨而已。惭负至今。承谕，子由不甚觉老。闻公亦蔚然如昔，不肖虽皤然，亦无苦恙。刘器之乃是铁人。但逝者数子，百身莫赎，奈何奈何！江上微雨，饮酒薄醉，书不能谨。卷五七





与毅父宣德　七


日至阳长，仁者履之，百顺萃止。病发掩关，负暄独坐，醺然自得，恨不同此佳味也。呵呵。诲谕过重，乏人修写，乃以手简为谢。悚息。卷五七





与程懿叔　一


某启：长至，不获展庆。伏惟顺履初阳，百福来集。知浙中人事简静，颇得山溪之乐，但有仰羡。全翁已得文字，吏民甚惜其去，江潮未应，速去无益，不如少留也。问及儿子，感怍，不敢令拜状。不宣。卷五七





与程懿叔　二


某启：叠辱车骑，皇悚不可言。晚来起居佳胜？公诗清拔，范老奇雅，真一段佳事也。盛制必自有本，辄留范诗纳上。风色未稳，来日必未成行。不一一。卷五七





与程懿叔　三


发勾承议，数日欲往谒，泥冻方甚，寸步艰阻，思企无量。辱教，且喜起居佳胜。子由省中试人锁宿，初一日方出，户侍之命，必辞免也。卷五七





与程懿叔　四


翰林

人来，辱书，喜知起居佳胜，眷爱各万福。郡政清暇，稍有乐事，处以无心，强梗自服，甚善甚善！所望于吾弟也。某凡百如昨，但碎累各病，医人不离门，劳费百端，日有外补之兴。行先尚未到，亦不闻远近之耗。未缘会合，新春保练，别膺殊渥。卷五七





与程懿叔　五


杭州

稍不闻问，思企增剧。比日起居何如？贵眷各安胜？广东近亦得书，甚安。子由使虏亦还矣。某近忽苦腰痛，在假数日。今虽强出视事，尚未全健，已乞宣城或宫观去。此虽暂病，亦欲渐为退休之计耳。吾弟治绩远闻，当即召用，少慰公议。卷五七





与程懿叔　六


杭州

承拜命，移漕巴峡，薄慰众望。方欲奉书，使至，辱教字，且审起居清胜。懿叔才地治状，当召还清近，此何足道。得一省坟墓，仍见亲知，为可贺耳。衰病疲厌，何时北趋归路，仰羡而已。知在江上，咫尺莫缘一见，临纸惘惘。卷五七





与徐得之　一


以下俱黄州

某启：始谪黄州，举目无亲。君猷一见，相待如骨肉，此意岂可忘哉！恨谪籍所縻，不克千里会葬。诸令侄皆少年，未甚更事。得之既手足之爱，事事处置令合宜，若有分毫不如法者，人不责之诸子，而责得之也。幸深留意，切不可惜人情，顾形迹，而有所不尽也。十三、十四皆可，俊性，不宜令失学。闻其舅仲谟户部君之雅望久矣，但未相见，不敢致书。欲望得之致恳。若候葬毕，迎君猷阁中，与其三子置之左右，而教以学，则君猷为不死矣。士契之深，不避僭易，悚息之至。卷五七





与徐得之　二


某启：不意君猷文止于此，伤痛不可言。丧过此，行路挥涕，况于亲知如仆与君者。见其诸子，益复伤心，然其弟六秀才，虽骤面，颇似佳士。郡人赙之百余千，已附秀才收掌，专用办葬事也。志文已是杨元素许作，专为干致次，公仪必来会葬，幸与六秀才者商议，令如法也。既葬之后，邑君与十三、十四等，可暂归张家，为长策，幸更与详议。闲人不当僭管，但平昔蒙君猷相待如骨肉，不可不尽所怀。书不可尽谈，想深照此意也。不一一。卷五七





与徐得之　三


某启：适辱手简，且审起居佳胜。知尚留雪堂，所须文字，得款曲为之也。兴国书附去，可便遣人，适已遣人，来简必达。要记昨日事，适会沐浴，困甚，信笔无伦次。卷五七





与徐得之　四


某启：数日得相从，遽别，情悰惘然。晚来起居佳胜？后会未可期。惟万万顺时自重。卷五七





与徐得之　五


十一郎昆仲不及再别，惟节哀慎重为祷。葬期不远，想途中不复滞留，凡事禀议大阮为佳也。卷五七





与徐得之　六


作此书讫，得二月二十八日所惠书，知仙舟靠阁滞留，不易不易！即日想已离岸。天色稍旱，江水殊未甚长，奈何！更冀勉力。李乐道篆字等不来，恐妨使，且纳志文去，可就近别求也。卷五七





与徐得之　七


得之晚得子，闻之，喜慰可知。不敢以俗物为贺，所用石砚一枚，送上，须是学书时与之。似太早计，然俯仰间，便自见其成立，但催迫吾侪，日益潦倒尔。恐得之惜别，又复前去，家中阙人抱孩儿，深为不皇。呵呵。卷五七





与徐得之　八


定省之下，稍葺闲轩，箪瓢鸡黍，有以自娱，想无所慕于外也。闽中多异人，隐屠钓，得之不为簪组所縻，倘得见斯人乎？仆亦衰老，强颜少留，如传舍尔。因风，时惠问。卷五七





与徐得之　九


某启：昨日已别，情悰惘然。辱教，且审起居佳胜。风雨如此，淮浪如山，舟中摇撼，不可存济，亦无由上岸，但阖户拥衾尔。想来日未能行，若再访，幸甚。卷五七





与徐得之　一〇


某启：逾年相从，情均骨肉，乍此远别，怅恋可知。辱书，承起居佳胜，为慰。来日离此，水甚悭涩，不知趁得十五日上否？得之亦宜早发，勉此岁月间，早遂定居为佳也。余万万自重。卷五七





与徐得之　一一


某启：承舟御不远数百里相从，风义之重，感慰何极！经宿起居何如？郡中虽留数日，竟少暇陪接，又不得一候馆舍，遂尔远别，可量怅惘。卷五七





与徐得之　一二


离黄州

某启：别后所辱手书，一一皆领。罕遇信便，不克裁谢，甚愧负也。再到旧游，不见故人，深为惘惘。然喜久客牢落，得遂归计也。比日已还，侍下起居佳胜？会合何时？临书怅然。惟千万自爱。卷五七





与徐得之　一三


以下俱离惠州

某启：张君来，辱书存问周至，感激不已。即日哀慕之余，孝履如宜。某到惠已半年，凡百粗遣。既习其水土风气，绝欲息念之外，浩然无疑，殊觉安健也。儿子过颇了事，寝食之余，百不知管，亦颇力学长进也。子由频得书，甚安。一家今作四处，住惠、筠、许、常也，然皆无恙。得之见爱之深，故详及之，不须语人也。瞻企邈然，临书惘惘。乍热，惟万万节哀顺变，自重，千万千万！卷五七





与徐得之　一四


詹使君，仁厚君子也。极蒙他照管，仍不辍携具来相就。极与君猷相善，每言及，相对凄然。君猷诸子得耗否？十四郎后来修学如何？卷五七






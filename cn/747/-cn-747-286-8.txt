○敕北庭都护盖嘉运书

敕北庭都护盖嘉运：近得卿表，知旧疾发动，请入都就医。欲遂来表，虑有边要，万一失便，虽悔何追？且苏禄猖狂，方拟肆恶边城，经冬不去，西州近复烧屯，亦有杀伤，想所闻也。此贼诸头抄掠，虏众已疲，亦无能为，正可取便。至如西州近者有贼，其数无多，烽候若明，密与两军作号，首尾邀击，立可诛翦，何为当军自守信？贼公行来有损伤，去无关键，岂是边镇之意也？且西庭虽无节度，受委固是一家：有贼共除，有患相救，万里之外，何待奏闻？自此之後，必须用意，今遣医人将药往，可善自将疗。春初馀寒，卿及将士并平安好，遣书指不多及。


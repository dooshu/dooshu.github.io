·寄纪侍御衷文二首

忆昔同堂勉圣贤，正当国难慨沧田；桃源有路君知避，博浪无椎我欲颠。卧雪山中坚晚节，扬波海上怒衝天。赤松游在安刘后，郭、李功名史并传。

识得深山可避秦，岂容高蹈乐天真！夏兴犹赖臣靡力，楚复还凭包胥身。应念同仇多死友，休言有母不售人。陆沉谁向中流砥，天阙招寻鍊石神？

?〔人物考略〕

纪衷文；名五昌，号九峰；鄞县人。年十六，补诸生。乙酉，举乡贡。画江之役，入钱忠介幕府，多所赞画；题授行人司行人，升监察御史。忠介航海，以亲老不行，遂奉父母入太白山。卒年六十二（「宁波府志」有传）。


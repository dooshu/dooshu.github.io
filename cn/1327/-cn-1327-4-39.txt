盲烈


一举一动，中夫礼，合夫义者，惟士君子能之，非所以责儿女也；惟诗书之族能之，非所以责乡曲愚氓也；惟聪明智睿者能之，非所以责疲癃残疾也。乃山左马有才之女，特以死节显。呜呼！是岂尼山邹峄之灵之所钟，虽乡曲残废之人，所禀亦独厚欤？

马有才，胶州流户也，家无恒产，佣佃自食。有女生八岁而盲，家人欲使习琵琶度曲，弗肯为。年十九，嫁盲人庄延生。庄亦流户子，父贫不能存，遂与妻去为丐，拊肩扶杖，哀号市中，以求一钱，市人不以人比类，女不怨也。然特刻苦铢累，阴畜十头，粟二十石。延生借是不为丐，而闾阎终以丐遇之。

越数载，延生以疾死，无子女。营葬毕，尽以资畀兄子庄化起，曰：“族无多人，此汝所宜袭有。苟念骨肉情，岁时以一陌纸、一杯羹奠汝叔，未亡人死且暝矣。”问：“叔母将何适？”曰：“将以殉汝叔也。”邻里皆大笑，且诮让之。女一夕雉经。化起农家子，且赋性愚戆，不知殉节为何等事。大惊，救之苏，以为奉养不谨也，跪请罪。女不言。邻里恐为化起累，恫喝而禁制之曰：“若必死也者，则必白诸官乃可。”盖挟此以难之也。女昔丐城市中，道路所夙稔，乃夜遁去。家人追弗及，以为久不丐，复发狂耳。时蜀人张象翀刺胶州，所谓名进士也，以秩满行取入都，方从州人乞千金，以抵干没。女登堂陈欲殉夫意，且言：“犹子善事我，死勿复相累。”张心厌之，以为不祥，辄谩骂曰：“若死即死耳，何预乃翁事，而敢哓哓败人意！”挥役驱之。女径归其里，以刺史语遍告邻右。邻右皆嗤之曰：“刺史按部，吾曹望之如天上人，渠得见耶？妄语！”勿信。女知人之不备也，猝于是夜缢死。

化起犹惴惴，数日不敢饮食。里之衿耆得其状，使里正以闻。里正故轻女，又闻刺史之厌之也，曰：“死一丐妇，何等大事，而敢以烦官府？”终不言女死。年仅三十五云。

鸣呼！死节，天下之尊德也；乞，天下之贱行也。以贱人而有尊德，天下之贵人，正不知愧几许也。






历史小说总序


秦汉以来，史册繁重，庋架盈壁，浩如烟海。遑论士子购求匪易，即藏书之家未必卒业。坐令前贤往行，徒饱囊腹；古代精华，视等覆瓿。良可哀也。窃求其故，厥有六端：绪端复杂，艰于记忆，一也；文字深邃，不有笺注，苟非通才，遽难句读，二也；卷帙浩繁，望而生畏，三也；精神有限，岁月几何，穷年龁龁，卒业无期，四也；童蒙受学，仅授大略，采其粗范，遗其趣味，使自幼视之，已同嚼蜡，五也；人至通才，年已逾冠，虽欲补习，苦无时晷，六也。有此六端，吾将见此册籍之徒存而已也。

虽然，其无善本以饷后学，实为其通病焉。年来吾国上下，竞言变法，百度维新。教授之术，亦采法列强；教科之书，日新月异。历史实居其一。吾曾受而读之，蒙学、中学之书，都嫌过简；至于高等大学，或且仍用旧册矣。从前所受，皆为大略，一蹴而就于繁赜，毋乃不可。况此仅就学子而言耳。失学之辈，欲事窥探，尤无善本。坐使好学之徒，因噎废食。当世君子，或宜悯之。

下走学植谫陋，每思补救，而苦无善法。隐几假寐，闻窗外喁喁，窃听之，舆夫二人对谈三国史事也。虽附会无稽者十之五六，而正史事略，亦十得三四焉。蹶然起曰：道在是矣，此演义之功也。盖小说家言，兴味浓厚，易于引人入胜也。是故等是魏、蜀、吴故事，而陈寿《三国志》读之者寡，至如《三国演义》，则自士夫迄于舆台，盖靡不手一篇者矣。惜哉！历代史籍，无演义以为之辅翼也。

吾于是发大誓愿，编撰历史小说：使今日读小说者，明日读正史，如见故人；昨日读正史而不得入者，今日读小说，而如身亲其境。小说附正史以驰乎？正史藉小说为先导乎？请俟后人定论之。而作者固不敢以雕虫小技，妄自菲薄也。握笔之始，先为之序，以望厥成。

光绪丙午八月，南海吴沃尧趼人氏撰。






○清初大臣词

韩忠献、赵清献、范文正、李忠定，为有宋一代名臣，而词采流传，如“愁无际，武陵凝睇，人远波空翠”，“明月高楼休独倚，酒入愁肠，化作相思泪”，与“宝瑟尘生，金雁空零落”，“怅青春又过，年年此恨，满东风泪”等语，足与勋业并昭千古。我朝如汤文正［斌］、陈文贞［廷敬］、陈勤恪［鹏年］、文章经济，媲美前贤，亦有词句流传。文贞红窗听云：“玉轸霜弦欣暂倚。更何必、碎从燕市。窗灯帘月闲相对。觉吾将老矣。目送手挥聊复尔。正良夜、碧天如水。漏声初起。征鸿过尽，奈乡愁难寄。”文正秋日闲居满庭芳云：“云澹霜洲，雁飞葭蒲，两行烟树柴门。纸窗茅屋，秋气映朝暾。壮岁归田赋就，闲居好、高卧邱园。耦耕侣，荷锄问讯，红叶认山村。漫论。今古事，柴桑谷口，往迹犹存。任茶香竹里，酒沸松根。倚枕清眠初觉，东篱看、菊蕊堪餐。凭阑坐、南华一卷，讽咏到黄昏。”勤恪寒夜对酒浪淘沙云：“残月转新晴。夜静寒生。霜花如雨扑帘旌。最是高堂今夕梦，暗数归程。无计破愁城。蓦地心惊。十年宦海竟何成。纵使围炉还对酒，到底凄清。”或鄙词为小道，无足称者。抑知古今名臣，每多寄与，不仅欧苏两文忠，足占词坛俎豆也。


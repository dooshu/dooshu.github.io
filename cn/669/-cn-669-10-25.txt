25　公如京師之如字解


「公如京師」，成十三年。非禮也。晉、楚可以言「如」，京師不可以言「如」，於是朝覲之禮廢矣。

【何云】精義。

【元圻案】成十三年杜注：「伐秦，道過京師，因朝王。」〇胡氏傳曰：「如京師，見諸侯之慢也，因會伐而行矣。」〇張氏洽集註曰：「春秋以諸侯事周之禮久闕，而因行於伐秦之役，若没而不書，是盡廢其僅存之禮也；若書以爲『朝于京師』，則是舉百年之墜典，亦非其實也。故書『如京師』而不言『朝』，以見其行禮之不專。」〇趙氏鵬飛經筌曰：「凡諸侯相朝，皆書『如』，如『公如晉』、『如齊』，皆朝也。不曰『朝』而曰『如』，尊天子也。唯朝王則曰朝，『公朝於王所』是也。尊内則曰朝，『滕、薛來朝』是也。」






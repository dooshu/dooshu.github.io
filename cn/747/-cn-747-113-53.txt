○附监举人分别解送诏

凡布化条，惟务均一，苟公平之无爽，即中外以适从。国子监每举举人，皆自四方来集，不询解送，何辨是非？其附监举人，并依去年八月一日敕，须取本处文解。如不及第者，次年便许监司解送。若初投名，未尝令本处取解者，初举落第後，监司勿更收补。其淮南江南黔蜀远人，即不拘此例。


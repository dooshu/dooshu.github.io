○下书追赠崔岳等



盖褒德惟旧，圣后之所先，念惠录孤，明王之盛典。是以世祖草创河北，而致封于严尤之孙，魏武勒兵梁宋，追恸于桥公之墓。前新赠大司徒烈愍公崔岳、中书令曹恂、晋阳太守王忠、太子洗马刘绥等。或识朕于童乱之中，或济朕于艰窘之极，言念君子，实伤我心。《诗》不云乎？“中心藏之，何日忘之”，岳汉昌之初，虽有褒赠，属否运之际，礼章莫备。今可赠岳使持节侍中大司徒辽东公，恂大司空南郡公，绥左光禄大夫平昌公，忠镇军将军安平侯，并加散骑常侍。但皆丘墓夷灭，申哀莫由，有司其速班访岳等子孙，授以茅土，称朕意焉。（《晋书·载记·刘曜传》，《十六国春秋》五。）




答集贤李屯田启

伏以郎曹之设地望颇崇议三台之政刑分六聨之事任更直建礼伏奏明光含香握兰趋走於丹墀之下锦帐绫被偃仰於画省之中选侍史以护衣赐大笔而起草应星纒於玄象振羽仪於周行自非挺田凤之风标负黄香之问望赋成平乐枚臯擅於多才对罢云台邓攸推其博识在於慎柬岂称佥谐郎中学士名冠士林学探圣域梁园奏技曾参赋雪之流卫幕从军几擅愈风之妙自入奉於朝请仍典校於图书属胶庠大阐於素风屋壁傍求於坠简正石经之讹舛镂金版以流传咨五行俱下之能辩三豕渡河之谬铅黄斯毕克彰稽古之功纶綍载行式懋成书之业既望郎而进秩复仙殿以兼荣虽省闼以分曹且禁垣而通直佐八座以利擿时入文昌之宫接诸儒而讨论未离羣玉之府实为清显允称翺翔载惟远大之程固应翘企可俟


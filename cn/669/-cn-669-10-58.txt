58　盟湨梁會申爲春秋大變　君臣夷夏之分謹其微


湨梁之盟，大夫無君；申之會，諸侯皆狄。春秋之大變也。有雞澤之盟，而後有湨梁之盟；有宋之盟，而後有申之會。君臣夷夏之分，謹其微而已。

【程易田云】此條與左傳異，而大夫無君之義，則公、穀言之綦詳。公羊傳曰：「諸侯皆在，言大夫盟，徧刺天下之大夫視君若贅旒然。」穀梁傳曰：「諸侯在而不曰諸侯之大夫，大夫不臣也。」漢書五行志論災異亦詳及之，曰：「至於襄公、晉侯爲湨梁之會，天下大夫皆奪君政。」又曰：「襄公十六年，『五月甲子，地震』。劉向以爲先是雞澤之會，諸侯盟，大夫又盟。是歲三月，諸侯爲湨梁之會，而大夫獨相與盟。五月，地震矣。」其言天戒與時政相應如此。故穀梁傳曰：「諸侯盟，又大夫相與私盟，是大夫張也。」宋之盟在襄公二十七年，申之會在昭公四年。左傳於楚有褒無貶，惟胡氏傳曰：「天下之大變也，于湨梁無君臣之分，于宋而無夷夏之辨。」又曰：「申之會不殊淮夷者，以在會諸侯皆爲夷狄之行，王法所當斥。」持論極有關係，王氏説蓋本此。又按何休注公羊傳曰：「楚子主會行義，故君子不殊其類，所以順楚而病中國。」故廬陵李氏曰：「胡氏不殊淮夷，説本何休。」但休以爲能行義，爲齊誅慶封，與胡氏異。瑶田謂何氏貶中寓褒，云「順楚病中國」，語意深微，論古不爲無所見，而胡氏所見者大矣。

【元圻案】孫氏尊王發微：「襄公三年雞澤之會，叔孫豹及諸侯之大夫盟，言諸侯之大夫。十六年湨梁之會，直曰大夫盟，不言諸侯之大夫者，雞澤之會，諸侯始失政也。至於湨梁之會，則又甚矣。湨梁之會，政在大夫也，不言諸侯之大夫者，大夫無諸侯故也。」又曰：「中國自宋之會，政在大夫，諸侯不見者十年。昭四年書『楚子、蔡侯、陳侯、鄭伯、許男、徐子、滕子、頓子、胡子、沈子、小邾子、宋世子佐、淮夷會于申』者，桓、文既死〔一〕，中國不振，制在夷狄故也。」

〔一〕「桓」，原作「威」，避宋欽宗趙桓諱。按「威文既死」數語，出於宋孫復春秋尊王發微卷一〇，然此語在卷九出現時已作「桓、文既死」，當屬未及避諱。又吕氏春秋集解有兩卷引孫復此語作「桓、文既死」。皆證「威」爲「桓」諱，取「桓」之威武義。






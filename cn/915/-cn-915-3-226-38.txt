◇尚书箴

皇皇圣哲，允敕百工。命作斋栗，龙惟纳言。是机是密，出入王命。王之喉舌，献善宣美，而谗说是折。我视云明，我听云聪。载夙载夜，惟允惟恭。故君子在室，出言如风。动于民人，涣其大号，而万国平信。《春秋》讥漏言，《易》称不密则失臣。兑吉其和，巽吝其频。《书》称其明，申申厥邻。昔秦尚权诈，官非其人，符玺窃发，而扶苏陨身。一奸愆命，七庙为墟。威福同门，床上维辜。书臣司命，敢靠侍隅。（《艺文类聚》四十八作扬雄，《古文苑》作崔瑗，注云一作「扬雄」。）


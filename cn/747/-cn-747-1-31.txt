○遣淮安王神通安抚山东诏

隋德下衰，政荒民散。九州幅裂，四海瓜分。元元无辜，困豺狼之吻；惵々黔首，罹兵革之灾。朕祗膺宝图，救其危坠，一物失所，情深纳隍。今赵魏之人，俱承大化；海岱之境，思禀朝章。然而尚迫寇戎，受拘凶暴，经途遐阻，末繇自达。宣风布教，必伫循良；柔服招，事资明恕。右翊卫大将军上柱国淮安王神通，地惟近属，功参运始，杖节建旟，允当重寄。可山东道安抚大使，其山东诸军事，并受节度。


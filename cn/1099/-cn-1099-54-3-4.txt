○重修呂梁洪記 【 治河】

徐州有二洪。一以州名。一以山名。山名者曰呂梁。呂梁之為洪有二。上下相距可五里。葢河之下流與濟水會于徐。以達于淮。國家定都北方。東南漕運。歲百餘萬艘使船來往無虗日。民船賈舶。多不可籍數率此焉道。此其喉襟最要地也洪石獰惡廉利。虎踞劍擢。陽搤陰齟。中僅可下上。水勢為所束不得肆。則激為飛流。怒為奔浪哮吼喧閧見者皆駭愕失度。巨纜弦引進。不得寸尺乘流而放。瞥掠瞬送迅。不復措手。其囏如此。鉛山費君仲玉以工部主事督水利于徐顧而歎曰、此可以人謀勝也乃循行洪北、見其支流水所洩處、舊閼以束藁、水至則蕩為浮梗以去、州縣所具藁、歲至二十五萬、以錢輸者加十有三、而恆病不足、則又歎曰、謀之不臧勞無益也。乃白諸部長及總漕都御史張公瓚、平江伯陳公銳、聚徒給廩輦塊石植壤疊為長隄百六十有五丈。廣五尺。而崇不過五尺。水小則迫之歸洪。河用不涸。大則縱之使漫流其上。又於隄西築壩二十餘丈。以殺湍悍。而隄得以不齧。又觀於東隄叢石間。民困牽輓。足不能良步。乃畚瓦礫實其窪隙。外以石甃之。為丈四百二十有奇。又東則甃為長衢。為丈七百九十。而梁于衢上者三以析牽輓之壅而行者。因以為利。呂梁之洪。歷數千萬年。而十去五六。君於是有奇績焉。然問其役則洪夫之餘力、問其費所出、則歲課之贏財、問其食所由致、則剝載之餘粟、而自以經畫佐之、未嘗責辦於有司、勸假於漕士、及往來之商民、而所奏減藁束歲十餘萬、民錢至三十餘萬、功倍而費益省、可謂難矣、初君自成化庚子、越三年而成西、隄任滿當代、民交章借君、又三年而東隄成、君既報政、遷武選員外郎、吾友華容劉國紀、亦與君有夙昔、及知徐州、觀君所營作。歎其績不可以無述。請予記、予復聞于君從子翰林修撰子充者為詳、乃為說曰、天地之道必賴乎財成輔相、然後可以利乎民、故唐虞置虞官而益掌山澤。佐禹治水。周禮以中土為川師。掌川澤之名。辦其物與其利害。其為制不可詳。而其職固在也。今漕河所經。各有分職。要害之地。則委郎官以總之。利害因革。惟其所任。然不過水道之疏塞。如所謂溝逆地泐水屬不理孫者。則濬滌之而巳矣。修治之而巳矣。若長慮倍力。去險為夷。因害以為利者。詎不甚難矣哉。君名瑄、仲玉其字、


○祠灵星赋（以“工奏汉，祈彼嘉谷”为韵）

祝有典兮惟敬，天垂象兮在崇。奉灵星之德，祈戬谷是丰。乃命宗伯，诏乐工。徵旧典於祝史，答嘉贶於元穹。以夫灵者降休，星者烛宇宙。况出应天田，见彰农候。足使野夫致享，祠官敬授。礼而有异，岂雩之同登；乐则必伦，乃丝簧之并奏。於是验星纪，稽帝文。睹农祥之晨正，彰土膏之脉分。奠玉杯於青帝，用洁牲於白云。乃启云坛，爰登玉瓒。拜天贶之昭彰，见星光之照烂。列黍稷而馨感明灵，奏和乐而声闻霄汉。瞻彼太极，载乎紫微。神之至兮云映暧，灵之降兮日扬飞。列缀兆於峻舞，徵歌颂於丝衣。礼成文兮乐终变，神胥乐兮俨将归。雕豆玉觞，自殊器於宗祀；青圭绀席，乃叶礼於禳祈。懿夫高祖建始，福禄奚委。礼用太牢，名存汉氏。皇家复位，乐器是备。异晋皇之配飨，因南郊而道弛。礼容盛兮在今，时祀丰兮迈彼。且夫与众祈祷，曷不称嗟；溥天之惠，罔不休嘉。岂比夫贾生吊屈，空祀三闾之水；汉皇幸蜀，虚祷万里之沙者哉。是知我礼有肃，祀不黩。告农可以劝躬耕，祀圣可以厉浮俗。固宜不害三时，方成九谷。然後睹观泽之礼，承届天之福。庶凭之而多祜，睹秋成於西陆。


陆游　世事

世事本难全，吾生已媿天。

借书常稛载，馈酒亦蝉联。

饘粥随时具，湖山此地偏。

残年更何慕，未死即神仙。

陆游

陆游　世事

世事说来犹可厌，宦情梦里亦应无。

山林已结三生愿，朝市谁非九折途？

醉舞杯盘无藉在，狂吟风月不枝梧。

何人今擅丹青艺，为画苏门长啸图？

陆游

陆游　世事

世事如今尽伏输，面能乾唾况其余。

诗才退後愁强韵，眼力衰来怯细书。

歛迹已思焚笔砚，作劳敢避把犁鉯。

晴空万里宽多少，一片闲云足卷舒。

陆游


○为淮南杜相公请赴行营表

臣佑言，臣自守淮，已周星纪。虔奉朝典，粗安遐方。素效未闻，新恩荐及。身曳两绶，寄深一隅。蚊蚋负山，力诚不足；鹰逐鸟，志则有馀。臣再授兵符，夙参军幕。被坚执锐，虽未经於戎行；受制代谋，亦尝习於事业。自忝藩翰，属时清平。无施汗马之劳，但咏“橐弓”之什。今则幸遇殊奖，委之专征。以身率先，是臣素志。况开徐州士众，本无叛心。仓卒之间，危疑至此。臣请自临疆埸，亲领纪纲。裂帛系书，谕其祸福。椎牛飨士，养以威声。冀宣皇风，煦兹蠢类。以忠义感胁从之伍，以含宏安反侧之徒。革面悛心，期乎不日。其扬州留务，请令行军司马路应权知。伏乞圣慈，俯赐昭鉴。


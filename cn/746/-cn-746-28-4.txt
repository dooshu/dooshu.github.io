卷28_4【杂曲歌辞·竹枝】  李涉

荆门滩急水潺潺，两岸猿啼烟满山。

渡头年少应官去，月落西陵望不还。

巫峡云开神女祠，绿潭红树影参差。

下牢戍口初相问，无义滩头剩别离。

石壁千重树万重，白云斜掩碧芙蓉。

昭君溪上年年月，独自婵娟色最浓。

十二峰头月欲低，空蒙江上子规啼。

孤舟一夜东归客，泣向春风忆建溪。


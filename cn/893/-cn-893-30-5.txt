月夜金陵怀古





苍苍金陵月，空悬帝王州。[一]天文列宿在，霸业大江流。渌水绝驰道，[二]青松摧古丘。[三]台倾鳷鹊观，[四]宫没凤皇楼。[五]别殿悲清暑，[六]芳园罢乐游。[七]一闻歌玉树，萧瑟后庭秋。[八]

[一]谢朓诗：“江南佳丽地，金陵帝王州。”



[二]《三辅黄图》：驰道，天子所行道也。今之中道。《宋书》：大明五年初，立驰道，自阊阖门至于朱雀门。又自承明门至于玄武湖。《六朝事迹》：宋孝武帝作驰道，自阊阖北出承明，抵玄武湖，十余里，为调马之所也。



[三]古丘，谓六代时陵墓。



[四]鳷鹊观，六朝所建宫室，今不可考。



[五]《景定建康志》：案《宫苑记》：凤凰楼，在凤台山上。宋元嘉中建，有凤凰集此，为名。



[六]《晋书》：太元二十一年春正月，造清暑殿。《景定建康志》：清暑殿，在台城内，晋孝武帝建。殿前重楼复道，通华林园，爽垲奇丽，天下无比。虽暑月常有清风，故以为名。



[七]《太平寰宇记》：乐游苑，在覆舟山南，北连山筑台观，苑内起正阳、林光等殿。《六朝事迹》：乐游苑，《舆地志》云，在晋为药园，宋元嘉中以其地为北苑，更造楼观，后改为乐游苑。宋孝武大明中造正阳、林光殿于内。侯景之乱，焚毁略尽。陈天嘉六年更加修葺，陈亡遂废。其地在覆舟山南，去县六里。



[八]《隋书》：陈祯明初，后主作新歌词甚哀怨，令后宫美人习而歌之，其辞曰：“玉树后庭花，花开不复久。”时人以歌谶，此其不久兆也。






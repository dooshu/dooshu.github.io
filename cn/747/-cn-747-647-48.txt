○赠赙裴行立制

敕：秦郡守分土疆以牧人，汉剌史乘轺车而按部，兼是两者，才唯艰哉！而况於镇定远荒，经略逋寇，毗倚方切，忽焉薨殂，不有追崇，曷彰悯悼？故朝散大夫持节桂州刺史兼御史中丞裴行立，积德之门，代济英哲。班超奋笔，志在功名；郦寄秉心，义先忠孝。累及事任，益见良能，龚遂著称於潢池，处默去思於交趾。遗风尚在，锡命宜加，宠以貂蝉，赙之谷帛，用光幽穸，式慰营魂。可赠左散骑常侍，赙布帛三百段，米粟二百石，仍委度支逐便支送。


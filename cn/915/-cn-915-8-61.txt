◎何昌

昌字俨望，庐江人，宋司空尚之弟子。泰始中，建安王休仁辟为扬州主簿，迁司徒参军、太傅五官、司徒东阁祭酒、尚书仪曹郎，又为建平王景素征北南徐府主簿，出为湘东太守，寻为高帝骠骑功曹，转记室，迁司徒左西属。齐受禅，为中书郎。武帝即位，为王俭卫军长史、竟陵王文学，转扬州别驾，迁太子中庶子，出为临川内史。复为太子中庶子，领屯骑校尉。迁吏部郎，转侍中、临海王西中郎长史、辅国将军、南郡太守，行荆州事，明帝入为侍中、领长水校尉，转吏部尚书，复为侍中，领骁骑将军，建武四年卒，赠太常，谥曰简子。


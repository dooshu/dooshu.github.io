白玉蟾　护国寺秋吟八首

雁过天成画，鱼惊水作纹。

檐牙宵吐雨，殿脊晓驮云。

白玉蟾

白玉蟾　护国寺秋吟八首

酒弄三竿日，诗成一枕风。

寒声落鸿雁，秋意著梧桐。

白玉蟾

白玉蟾　护国寺秋吟八首

楼影秋江白，苔碑卧夕阳。

水昏沙暮起，一一雁南翔。

白玉蟾

白玉蟾　护国寺秋吟八首

嫩竹容归鹊，寒松捧落晖。

危红和露落，空翠扑衣飞。

白玉蟾

白玉蟾　护国寺秋吟八首

竹手擎云重，松肩荷月高。

烟收天地阔，醉目数秋毫。

白玉蟾

白玉蟾　护国寺秋吟八首

犬吠月如昼，马鸣人渡桥。

更无诗与酒，虚度可怜宵。

白玉蟾

白玉蟾　护国寺秋吟八首

香篆孤烟袅，灯龛寸火微。

梦和明月冷，心与白云飞。

白玉蟾

白玉蟾　护国寺秋吟八首

星似萤千点，云如鹤一双。

孤吟寒不寐，落叶打空窗。

白玉蟾


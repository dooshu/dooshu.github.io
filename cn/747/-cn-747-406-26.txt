○请封西岳表

臣彻等伏见祯祥委积，河海澄清，长瞻北极之尊，屡献西封之疏。诚恳不达，天鉴未从，徘徊阙庭，陨越无地。陛下再造区，肇康生人，与天合符，与道合契。故得灵芝表瑞，玉版呈文，九谷岁衍於京坻，百蛮尽习其冠带。能事备於典策，盛德光於祖宗，升中告成，是属今日。惟夫太华，高冠群山，当其少阴，镇此西土。自有虞巡狩，历祀三千，夏殷以还。罕能肆觐。陛下虽加进宠号，增崇庙宇，而大礼未施，精意空洁。又陛下顷岁建碑曰：“尝勤报德之愿，未暇封崇之礼，万姓瞻予，言可复也。”臣以为天地之主，岂徒言哉？神祗候望，故已久矣。伏愿俯顺百辟兆人之请，明徵刻石铭山之记，迁万乘，降被三峰，奠璧於中坛，奏笙镛於上帝。使普天蒙福，重赐无疆，频冒宸严，并期必遂。无任恳切屏营之至，谨诣朝堂奉陈请以闻。

张万顷

万顷，天宝时官河南尹。


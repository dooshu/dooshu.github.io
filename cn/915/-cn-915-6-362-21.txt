◇言事者启使部曲将司马给事覆校诸官财用出入启宜信君子而远小人。

郎中令臣云言：伏见令书，以部曲将李咸、冯南、司马吴定、给事徐泰等覆校诸官市买钱帛簿，率日决咸、南等。治书以下，无所复司；而察钱帛重宝，奸吏多情，出入之用，诚宜使虚实当法，以防检巧伪。然臣愚以圣德龙兴，光有大国，选众官材，庶工肆业。臣以虚薄，忝窃朝右，虽质弱任重，无益补察，至于奉己思勤，昊天罔极。中尉该大农诞，皆清德淑慎，恪居所司；次至众官，悉州闾一介，蹀暗之咎，虽可日闻，至于处义用情，庶无大戾。今咸、南军旅小人，定、泰士卒厮贱，非有清慎素著、忠公足称。今猥使此等任以覆校，大臣所关，犹谓未详，咸等督察，然後得信。既非开国勿用之义，又伤殿下推诚纳下旷荡之量，虽使咸能尽节益国，使功利百倍，至于光辅国美，犹未若开怀信士之无失；况咸所益不过姑息之利，而名使小人用事，大道凌替：此臣所以慷慨也。乱之所兴，在于小人得亲，治之所废，在于君子自替：废兴治乱，由此而已。臣备位大臣，职在献可，苟有管见，敢不尽规？以愚宜发明令，必罢此等；覆察众事，一付治书。则无外之度照光远，大信临下，人思尽节矣。谨随启以闻。（本集，《晋书·陆云传》。）


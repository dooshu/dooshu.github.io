192　梓人傳規模從吕覽來　柳子梓人傳立意


迂齋云：「梓人傳柳子厚作。規模從吕氏春秋來。」愚按吕氏分職篇云：「使衆能，與衆賢，功名大立於世，不予佐之者，而予其主，其主使之也。譬之若爲宫室，必任巧匠，奚故？曰：『匠不巧則宫室不善。』夫國，重物也，其不善也，豈特宫室哉！巧匠爲宫室，爲圓必以規，爲方必以矩，爲平直必以準繩，功已就，不知規矩繩墨而賞匠巧也。巧匠之宫室已成，不知巧匠，而皆曰：『善。此某君某王之宫室也。』」柳子立意本於此。

【元圻案】楊升庵謂：「郭象莊子注曰：『工人無爲於刻木，而有爲於運矩；主上無爲於親事，而有爲於用臣。』柳子厚演之爲梓人傳。」今案傳中實兼取其意。






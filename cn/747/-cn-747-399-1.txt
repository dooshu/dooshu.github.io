○对太室择嗣判

〈甲於太室而择嗣，先幼者，或非之，称神所命。〉

将正人伦，必惟嗣续，故有侧室嫡子，乃别尊卑等威。以年以德，则闻常典；神之听之，抑非通法。惟甲启尔宗庙，守其茅苴。类简主之承祧，嗣则未卜；同献公之有子，其谁立焉？爰访恭王之事，更徵骀仲之道。佩玉而兆，既云取吉；当璧而拜，遂不敢违。且继体本以承家，知子莫若其父，借令愚知无辨，何得长幼仍乖？假之神明，其义则浅，舍我恒礼，取诮何多？文过饰词，徒为妄作。

樊光期

光期，（一作光明）开元时擢书判拔萃科。


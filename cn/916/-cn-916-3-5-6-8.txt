【苦寒行】

悠悠发洛都。茾我征东行。征行弥二旬。屯吹龙（《宋书》作陇。）陂城。（一解）顾观故垒处。皇祖之所营。屋室若平昔。栋宇无邪倾。（二解）奈何我皇祖。潜德隐圣形。虽没而不朽。书贵垂伐（《宋书》作休。乐府同。）名。（三解）光光我皇祖。轩耀同其荣。遗化布四海。八表以肃清。（四解）虽有吴蜀寇。春秋足耀兵。徒悲我皇祖。不永享百龄。赋诗以写怀。伏轼泪沾缨。（五解乐府云。右一曲晋乐所奏。○《宋书》乐志。《乐府诗集》三十三。《诗纪》十二。○《宋书》此曲第一解叠首二句。第二至第五解叠第三字至第十字。乐府同。）


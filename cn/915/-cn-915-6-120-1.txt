◇奏举刘毅为青州大中正

谨案陈留相孙尹表及与臣等书如左。臣州履境海岱，而参风齐鲁，故人俗务本，而世敦德让，今虽不充于旧，而遗训犹存，是以人伦归行，土识所守也。前被司徒符，当参举州大中正。佥以光禄大夫毅，纯孝至素，著在乡闾。忠允亮直，竭于事上，仕不为荣，惟期尽节。正身率道，崇公忘私，行高义明，出处同揆。故能令义士宗其风景，州闾归其清流。虽年耆偏疾，而神明克壮，实臣州人士所思准系者矣。诚以毅之明格，能不言而信，风之所动，清浊必偃，以称一州咸同之望故也。窃以为礼贤尚德，教之大典，王制夺与，动为开塞，而士之所归，人伦为大。臣等虚劣，虽言废于前，今承尹书、敢不列启。案尹所执，非为惜名议于毅之身，亦通陈朝宜夺与大准。以为尹言当否，应蒙评议。（《晋书·刘毅传》）



卷三十四


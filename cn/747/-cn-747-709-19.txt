○朋党论

治平之世，教化兴行，群臣和於朝，百姓和於野，人自砥砺，无所是非，天下焉有朋党哉？仲长统所谓“同异生是非，爱憎生朋党，朋党致怨隙”是也。东汉桓灵之朝，政在阍寺，纲纪以乱，风教浸衰，党锢之士始以议论疵物，於是危言危行，刺讥当世，其志在於维持名教，斥远佞邪，虽乖大道，犹不失正。今之朋党者，皆依倚幸臣，诬陷君子，鼓天下之动以养交游，窃儒家之术以资大盗（原注：大盗谓幸臣也），所谓教猱升木，嗾犬害人，穴居城社，不可薰凿。汉之党锢，为理世之罪人矣；今之朋邪，又党锢之罪人矣。仲长统曰：“才智者亦奸凶之羽翼，勇气者亦盗贼之爪牙。”诚如是言，然辨之未尽。如是者皆小才小勇，祗能用诡道入邪径，鼠牙穿屋，虺毒螫人，如巨海阴夜，百色妖露，焉能白日为怪哉？大道之行，当齑粉矣。


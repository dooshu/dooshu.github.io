○目擊番虜情狀疏 【 番虜情形】

臣以庸劣、謬領茶馬、自隆慶五年二月入境、赴漢中催茶、鞏昌招商、間據鎮羗守備呂憲報稱四月十六日、賓兔精兵約有三百餘騎、各到營前、說稱要搶西番、我與漢人和了、永不犯邊、你將賞賜與我做些買賣、職說本堡窄小、竝無賞賜買賣、達子聽說、徑往西番去訖、又據分守凉州副總兵謝朝恩、報稱六月十三日、達賊五百餘騎、從永昌入境搶番、十九日回遷、職恐前賊雖搶西番、經過地方、虗實盡知、會同遊擊鄭經等列陣追逐、但虜恃納欵、慢無驚懼、及稱永昌遊守下家丁徐朝剛張道朱世英祝友年與達賊引路回日、共要皮襖二領、犬馬二匹、牛十隻、羊一十八隻、乞為查究等因、到臣除將徐朝剛等行該道拏問外、臣猶以為西羗族類甚多。此時執政與宣大督臣因欵虜之利。明許搶番然在西鎮不得不慮也未盡納馬番人。而以夷攻夷。或者中國之利也。及往洮河西寧招番中馬。見洮岷皆與番為鄰。過積石古鄯巴煖碾伯更多番漢雜居。竊見有唇齒之勢。又當中國之差。而不可盡以夷視之者。及至西寧驗馬賞番、見昝市諸族、比往歲納馬稍遲、責以違慢之罪、據各番及通事稟稱以茶中馬、此是　朝廷大法度、亦是我西番認定的差發怎敢違誤、但今年北虜屢次搶掠牛馬殆盡、番子們賣兒賣女、去遠番買馬上納。所以來遲等情、臣恐一時支吾、因詢守廵兵備副參遊守等官、隨據西寧兵備副使李堯德開報、近日北虜與中國通貢、傳示海虜不許侵犯漢人、一意搶番、各番畏其虜掠率多納獻方物、苟兔一時吞噬、紅帽番族又約為婚姻、作彼奸細、引誘諸番、使之歸順、如近日昝市等族、各將皮幣犬馬投獻北虜、祇恐背華向夷。漸不可長。萬一合夥連謀。入犯內地。小則殺虜人民。搶奪財物。大則攻城掠地、據險守要。甘肅西寧殆岌岌乎不可支矣。又據分守西寧參政張一霽揭開八月十四日據古浪操守王綱稟稱、南山住牧西番王?木豆寸?兒一族、約五百餘騎、邀赶牛羊欲過大路、與北虜和好、職會同遊擊鄭經撫諭各番、　朝廷法度利害、不敢准你們過路、至本日申時、各番仍歸本族去訖、又據分守蘭州副總兵張傑開報、今歲賓兔擁眾收搶甘肅高臺洪水等處、鄰近西番、有南山住牧番族爾加吉等、被搶窮廹、投奔中國、不肯周濟、亦去歸順賓鬼、甘為奴隸、苟全性命、北虜又與土魯番及西番紅帽兒族帖木哥族結親連和、因此往來不絕、傳逓消息、指引道路、即今銀定等酋、尋搶西番、無處不到、番人畏勢、多欲順從、且藉此求貢名色、假以討賞為由、往來各邊。盡將城堡虗實。兵馬強弱。地里險易。俱被窺探。又每每向邊堡墩軍索要乾粮米麵、乞計賞賜買賣。職思窮邊財貨不多、犬羊貪饕無厭、焉能一一應酬、互市勢難經久、極當籌畫防範等、因各開報到臣臣愚竊惟甘肅一鎮、孤懸河外。自金城抵嘉峪。延袤二千餘里。南番星羅肘腋。北虜盤踞門庭。中間僅通線路。四顧鮮有援兵。比諸延寧固鎮。極為衝險。我　祖宗神謨睿筭。盡制曲防。設罕東曲先安定阿端諸衛及置招討宣慰指揮千戶等官。又因俗為治。建瞿曇弘化等寺及贊善闡化大乘大寶國師都綱等官。俱賜詰命印章。西漢諸番多弱國今則益甚俾世為中國藩籬。即漢武表河曲。開五郡。隔絕羗胡。以斷匈奴右臂之意。至開茶馬之利。內供邊鎮。外制羗戎。尤前代所無而我朝獨有之者。誠得禦戎上策。而為　聖子神孫之萬世鴻圖也。自正德間套虜亦十剌阿爾禿厮竄入西海。殺罕東曲先等四衛之眾。遂奪其地以為巢穴。嘉靖間奪虜吉能部落日繁。又分賓兔白馬台吉銀定台吉等諸酋精兵二萬餘騎。任牧莊鎮甘肅大小松山。自此北虜隨便搶掠番漢。然猶倏來倏去。未聞久住結親。官兵時或堵。截。未敢長驅直入。番漢又多互相策應。為害未為甚烈。而西番各族。亦未聞有畏威欲投順北虜者。近日北虜納欵、屢次搶番、各該將領旁觀坐視、眇不為意、家丁軍餘、又圖利勾引、以致北虜公然無忌、西番通無倚庇、則夫畏其勢而貢其有、背中國而向夷狄、殆事勢之所必然、人情之所必至者也、夫使西番而無利於我。搶番而無害於我、則舍之而不圖猶可。然洮河西寧甘州四茶司。每年番族共納馬六千五百餘匹。約值銀六萬五千餘兩。三邊戎馬。大率取給於此。又為中國藩籬。使海虜不得東下而輒入有益於邊防而又有裨於國計是其利何如也今若聽其搶掠。則虜人逐利。而專意於番。番人畏威。而甘心於虜。茲觀其結為婚姻。而陰為鄉導。獻以牛馬。而明欲歸順。則番虜殆有合一之勢矣。夫番虜合則甘肅危甘肅危則秦隴震而招中敢必其如舊耶撤藩籬之固而又失茶馬之利是其害何如也且聞谿欲無厭。不時求討賞賜。而各邊將官。往往剝貧軍以供牛酒。殆類剜肉醫瘡。任其收捕西番。所謂藉寇兵而齎盜糧誠如假虎以翼。抑恐犬羊叵測、所過虗實盡知、萬一逞狂猘之形、而操戈反噬、恣封豕之勢、而假道襲虗、則甘鎮被其茶毒。而全陝無寧歲矣。臣又查得洪武年間、我　祖宗開設茶司、西番各族、既給以金牌信符、令其當差納馬、而番官指揮千百戶鎮撫等官、又許赴京襲替、給與關文勘合、夫名器所加。則體統相維。我之於彼。既驅使有名。彼之於番。尤約束甚易。此最　祖宗深思遠慮。羈縻外夷之良法也。後因邊方多事、金牌停止、關文勘合靳給、使番官皆不得襲替。徒有虗名。全無實授。竊恐相沿日久。名器不存。不但將來遠番邈不相通而附近諸番亦不知合當差發矣今我　皇上統馭九有。萬國咸賓。北虜之納欵。既皆封授官秩以示羈縻之術。而西番貢馬者。可不令其襲□以復　祖宗之舊耶。伏乞敕下兵部、再加查議、如果臣言不謬、覆議上請、宣諭俺答吉能、傳示賓兔各部落、不許再令搶掠中馬西番、嚴行甘鎮總副參遊等官、不許將北虜放入搶番、如仍前縱容致搶掠太甚、容臣指實紏奏、仍行洮河西寧三參將、傳示紅帽等番、不許交結胡人、如仍勾引傳逓、則紏眾番攻剿、萬一海賊突入、番力不支、彼時恐壞欵局亦不能顧也須於欵市中明與定約寧小增其賞則發兵策應。如果殘傷、亦量加賑恤。則番人知利害在我而不在彼。制命在中國而不在夷狄。庶番族相安。甘肅可保無虞。至番官襲替一節、亦乞行洮岷臨鞏西寧三道、并三參將、將應襲指揮千百戶鎮撫驛丞等官、查明類呈撫按、并臣衙門、會題請給勘劄、令就彼各襲原職以為統領、不必令其赴京以滋煩擾、則番人益知　朝廷修復舊制。各當本等差發。不敢稽遲生拗。而藩籬之固。邊圉之利。可悠久無疆矣。


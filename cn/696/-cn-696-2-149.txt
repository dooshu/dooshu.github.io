戊寅九日同闇公舒章诸子登高之酌


其一


平原连骑好经过，极目亭皋倚放歌。
对酒独怜新岁月，登高无限旧山河。
城边落日黄花暮，陇首秋云白雁多。
醉里雄谈星剑动，龙荒消息近如何。

其二


龙山戏马自奇才（舒章每慕此事），姑酌东篱酒满杯。
禾黍斜阳三径断，风烟向晚百川开。
归鸿落叶无时尽，野女寒花相对哀。
独忆美人秋水上，白云一片隔荒台（时招伟南，以私忌不至）。





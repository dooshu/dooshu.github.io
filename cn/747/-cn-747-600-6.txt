○拟公主册文

惟某年月日，皇帝若曰：桃李发咏，云日连辉。礼秩克柔，肃雍载美。筑馆大国，建号名邦。乃躅通规，用光懿范。咨尔长女，金枝宠爱，玉质辉奇。蕴异体和，含章挺秀。柔顺懿德，幽闲可贞。已及初笄，言从下嫁。主之以同姓叔父，配之以贵族闻人。式遵旧仪，锡是土宇。是用命使某官某，持节册命尔为某公主。於戏！何彼矣，《诗》之《国风》。盖美王姬，能成妇道。尔其克念，以敬所从，无忝我之休命。不其猗欤！


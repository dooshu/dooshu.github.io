◇改元大赦诏（大兴元年）

制诏：昔我高祖宣皇帝，诞膺期运，廓开皇基。景皇帝、文皇帝，奕叶重光，缉熙诸夏；爰暨武皇帝，应天顺时，受兹明命。功格天地，仁济宇宙。升平刑措，卅馀载矣。昊天不融，降此鞠凶，怀帝短折，越去王都；天祸荐臻，大行皇帝崩徂。社稷无奉，六合无主，肆群后三司六事之人，弘鉴古训，刑于兴废，畴咨庶尹，至于华戎，致辑大命於朕躬。余一人畏天之威，用弗敢违，遂登坛南岳，受终文祖；焚柴颁瑞，告类上帝：惟朕寡德，绩戎洪绪，君临四海，惴惴忧惧，若涉川冰，罔知攸济。惟尔股肱爪牙之佐，文武熊罴不贰心之臣，用能宣力四方，左右我先帝，弼宁晋室，辅余一人。思与万国共同休庆。其大赦天下，改建武二年为太兴元年。（《文馆词林》六百六十八，又见《晋书·元帝纪》）


◇齐国宋司徒寺碑

无色之外，方为化城，非想之中，犹称火宅。若夫众生无尽，世界无穷，芬若披莲，远如散墨，善才童子，南行未窥，目连沙门，北游不见，一一刹土，皆由业缘，万万僧祗，终非常乐，天官蹇产，犹倾四大之风，魔殿崔嵬，终惧三灾之火，朱楼宝塔，辉焕争华，既义畅中土，道流遐域，显默同归，华夷俱慕，自枕石漱流，始终一概，悟智交养，三十馀年，春秋八十三，古人云，「道存人忘」，法师之谓。凡我门徒，感风徽之缅邈，伤谘悟之永灭，敢以浅见，扬德金石，铭曰：

九流依真，三乘归佛。道住绝迹，慈还接物。孰是发蒙，昭我慧日。摄乱以定，辟邪以律。秦皇感悟，蔽理通情。王孙遍解，远死滞生。夫子之悟，万劫独明。寒暑递易，悲欣皋壤。秋蓬四转，春鸿互响。孤松独秀，德音长往。节有推迁，情无遗想。（《艺文类聚》七十六。）


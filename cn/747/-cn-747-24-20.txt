○命金宪英袭封新罗王制

故开府仪同三司使持节大都督鸡林州诸军事兼持节宁海军使新罗王金承庆弟宪英，奕叶怀仁，率心尝礼。大贤风教，条理尤明；中夏轨仪，衣冠素袭。驰海琛而遣使，准云吕而通朝。代为纯臣，累效忠节。顷者兄承土宇，没而绝嗣，弟膺继及，抑惟常经。是用宾怀，优以册命，宜因旧业，俾承蕃长之名，仍加殊礼，载锡汉官之号。可袭兄新罗国王开府仪同三司使持节大都督鸡林州诸军事兼充持节宁海军使。


吴江张烈妇：

吴江诸生张士柏，娶沙溪陈俊女。士柏夭，遗女三岁。其兄士松利妇产，以乡人徐洪义子张程字之，妇不听。乙亥十二月既朔，群党夜突入，胁妇往。死拒之，不克。士柏从孙女故适徐氏，因迎于家。越六日，陈诉县侯德清章日炌，日炌杖其媒。徐洪以妇争之，强刑其指，拳曲不受。遂圄妇，谓在徐洪宅连夕无可白也。已妇出狱忿甚，丙子三月诉按台，不得理。四月既朔诉鹾台于松江，鹾台欲下吴江令，妇计迫，即自刎。郡人义之，厝东禅寺旁，道祭相望。日炌竟忧死，徐洪等各伏罪。




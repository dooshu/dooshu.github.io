第四十四卷　置鐇之叛


武宗正德五年夏四月，庆府安化王置鐇反。置鐇者，庆靖王曾孙也。祖秩炵，靖王第四子，永乐十九年封安化王。弘治五年，置鐇嗣王。是时刘瑾擅权，毒流天下。置鐇素有逆谋，与宁夏卫生员孙景文、孟彬往来甚密。觋王九儿降鹦鹉神，妄言祸福，每见置鐇，辄呼“老天子”。置鐇盖怀不轨。会瑾遣大理寺少卿周东度田宁夏，倍益顷亩，征马屯租甚急，敲扑惨酷，诸成将卫卒皆愤怨。景文谓置鐇曰：“殿下欲图大事，此其时矣。”置鐇遂令景文家置酒，邀诸武弁素所被辱丁广、杨泰等饮。景文以言激众怒，且谓置鐇多奇征可辅。欲尽杀诸守臣，劫众举事。众方怨，闻景文言，皆忻然从之，曰：“即事不就，死无恨。”遂歃血盟，定计，众散去。景文以报置鐇，置鐇令人往平卤城说戍将及素所厚张钦等十余人，皆从之，各集众待。时有边警，总兵姜汉命周昂简锐卒为牙兵，得由居敬等六十人，昂领之。

初五日，置鐇遂置酒，召都指挥何锦、周昂，指挥丁广谋反。锦、昂者，故常托景文贷置鐇金，纳级升都指挥，德置鐇深。置鐇大会巡抚安惟学、总兵姜汉、少卿周东、镇守太监李增、邓广汉等，惟学、东辞不往。副总兵杨英以闻警帅兵出，亦不至。锦等诈言塞下警，急呼壮士由居敬备边，执兵械跨马呼噪。仪宾韩廷璋等伏兵府序下。锦等趋安化府，推门入，序中伏兵起，杀汉等，遂走行台，杀惟学及都指挥杨忠。又杀周东，缚侯参议。放狱囚，焚官府，劫库藏，夺河舟，大索庆诸王、将军金币万计。名逆党平卤城千户徐钦引兵入城，伪造印章旗牌。又令景文为檄数，刘瑾诸罪状，“张彩、刘玑、曹雄、毛伦文臣武将，内外交结，谋不轨。今特举义兵，清除君侧。凡我同心，并宜响应”。传布边镇，以锦为讨贼大将军，昂、广左右副将军，景文为军师，钦先锋将军，魏镇等七人都护，朱霞等十一人总管。关中大震。陕西守臣将置鐇等刊印刘瑾激变罪恶告示、榜文封奏，瑾匿不以闻。总兵曹雄等闻变，率兵沿河堵截，遣广武营指挥佥事孙隆将大、小二坝积垛卷扫柴草，尽皆焚毁。杨英率黄正等发灵州，顺流而下。鐇遣魏镇等至广武营散赏，孙隆用弓箭神枪拒却之。曹雄亲帅兵至灵州。

初，宁夏游击将军仇钺闻边警，帅兵出玉泉营。置鐇反，遣人招仇钺，令以其兵来会。佯许之，帅众还镇，鐇夺其军，单骑归私第。京师讹言钺已从贼。又兴武营守备保勋故与贼联姻，亦遂疑勋为外应。朝议用勋为参将，钺为副总兵，令率兵讨贼。于是勋上疏言：“臣母及妻子，俱在贼中。臣义不顾家，恨不飞渡黄河，食贼肉以谢朝廷。”钺亦称病卧，阴纳游兵壮士，俟保勋等兵至，从中起为内应。俄而总兵曹雄亦遣人持书约钺。钺苍头书童者，没河潜入城，具言：“保勋、杨英、韩斌、时源各率兵屯河上，广武营都指挥孙隆焚两坝埽卷，河舟尽泊东岸矣。”钺喜，嗾人谓贼：“宜急守渡口，防决河灌城，遏东岸兵，勿使渡河。”何锦果率都指挥郑卿等三千人，出觇渡口，留昂守城。时四月二十三日也。

置鐇出城祭祀社稷旗纛等神，使人呼钺陪祭，钺复称病不出。昂自来问疾，钺阳呻吟卧伏，诸苍头陶斌、来得俟昂入，用铁骨朵击杀之，割其首级。钺即披甲伏剑，跨马出门，呼诸壮士杨真等从者百余人，直趋安化府，执朱霞、孙景文等十一人杀之。擒置鐇及其子台溍、仪宾谢廷槐、韩廷璋，并党李蕃、张会通等。诈传鐇令，召锦还。而别遣古兴儿密告郑卿，令反正。锦方帅兵还，卿等即以所部兵击杀胡玺、魏镇等十余人，声言城中事定，以携众心。又往河口，执刘钺、姜永杀之，众大溃。何锦、丁广、张钦、杨泰王辅等脱身走，追擒之贺兰山外，并获申居敬等。曹雄、杨英各先后至宁夏。鐇起兵凡十八日而败。

上闻置鐇反，颁诏天下，慰安人心。诏内有“宥充军罚米官员，停征粮草”等件，出内阁草中。又欲取回各处差出官校。刘瑾有难色，以李东阳言，从之。

五月，命泾阳伯神英充总兵，太监张永总督军务，太监陆訚管领神枪，起前右都御史杨一清为提督，率中外兵讨置鐇。时朝内不知四月二十三日事，故出师。神英等统京营兵，合陕西诸镇兵马，分道进剿。瑾矫诏改户部侍郎陈震为兵部侍郎兼佥都御史讨置鐇，暂行总制事。震附瑾，由光禄卿升户部侍郎，瑾倚之为腹心。会置鐇反，众推杨一清提督军务，瑾屈于公论，不得已从之。然度一清必辞，故遣震弥缝其间，冀其成功，将柄用之。已而闻置鐇已就擒，杨一清上疏乞将京军取回，以安反侧。上诏泾阳伯神英以兵还，命张永及一清仍往宁夏绥安地方。时道路相传，总督率京营兵，将屠宁夏。一清虑激变，遣百户韦成齎牌晓谕宁夏官舍军民：“大贼已擒，地方无事。天子遣二王重臣来抚定尔辈。”又出示：“朝廷止诛首恶，不究胁从，有功者许录用。各部官员，不许听人诬陷。敢有流造讹言者，治以军法。”

侍郎陈震械置鐇送京师。杨一清以事干宗室，处置少疏，恐生他变，又各犯有原谋、胁从，情罪不一，一概解京，将无可活者，故驰往止之。时已渡河，乃收系灵州以待。一清会太监张永檄镇守、抚、按，督同王司司公审，分别首谋、共谋、随从等。时镇巡逮至千余人，一清出者凡百余，申居敬、徐钦、程保等，止逮其身，系家属，俟正犯诛后，徙其妻子。奏闻，下法司议从之。一清又谓永曰：“恩威当并行不悖。大变之后，堂陛凌替，不复知上下之分。维时造伪命伪符，手刃大臣者，戕杀主将夺其家者，遗奸尚存，无以善后。”乃密谕镇巡捕指挥冯经等奏上伏诛。

八月，太监张永回京，杨一清仍总制陕西三边军务。削庆府护卫。置鐇、锦、广等械至京，皆伏诛。论功封仇钺为咸宁伯。

谷应泰曰：

正德二年四月，庆府置鐇反。十四年六月，宁府宸濠反。逆同罪均，固已。然古者天子居重驭轻，先奠根本，分建宗子，次固维城。无事则修职称贡，率土归王；有事则环甲荷戈，用纾国难。是以家裕苞桑，国巩盘石，计深远也。

刘瑾威劫大臣，权倾万乘，带刃畜何罗之谋，术士进蒯通之论，二世之祸，直须时耳。置鐇声罪发难，志清君侧。夫产、禄在而兴居之兵非叛，武曌篡而敬业之兵亦正。惜其溺志巫觋，擅杀命卿。狼狈称戈，既无观变之智；徘徊河上，初无拨乱之心。所以身膏斧锧，而秦人莫之哀也。不然，扶苏受沙丘之诏而吞声自裁，湘岳得台城之命而环甲不进，强枝固本，又何以称焉！






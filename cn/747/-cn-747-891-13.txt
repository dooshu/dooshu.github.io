○为孟知祥答唐明宗奏状

伏以故东川节度使董璋，与臣为邻，从初不睦，常厚诬於表疏，每深间於朝廷，欲窃兵权，来并土宇。及审圣听不惑，物论难从，臣合此时奋激骁雄，诛殛奸宄。寻属陛下翠华外驻，黄屋未安，舍亦何伤，克之不武。用是益劳宵旰，因议寝停。虽隐忍以累年，且参商而终日。其後故臣安重晦，特承君宠，恣弄国权。窥剑外之有萌，示寰中之无畏。（阙一字）料圣君之意，必推亡以固存。其如幸臣之言，恐怒众而难犯。臣与董璋，爱以暂合，和而不同。虽玉帛之交驰，岂心貌之相类。诚知蕴蓄，且务包容。傥敢飞，必当扫殄。其董璋至今年四月二十八日，暴兴兵甲，五月一日，骤入汉州。臣其日先差昭武军节度兵马留後兼左厢步军都指挥使赵廷隐，总领三万人骑，发次新都，臣自统领衙内亲军二万人骑继之，俱列营於弥牟镇北。至三日诘旦，结其大阵，俟剿元凶。其董璋至午时，敢领妖徒，来当锋锐。臣则亲驱戈甲，赵廷隐手奋鼓旗，一击而鱼溃鸟离，四合而豕分蛇断。斩首一万馀级，执俘八千馀人，生擒贼中都指挥使元贵衙内副都指挥使董光演，及以下指挥使都头八十馀员，夺下甲马五百馀匹，收获衣甲器械十万馀事。其馀逆漏之徒，寻令搜捉并尽。其董璋只与亲男衙内都指挥使董光嗣并从骑二人，罄马而奔，弃甲而遁。抚只轮而掩泣，视乱辙以咸哀。乌江之死所不遥，赤壁之惭颜更厚。臣幸以疾雷之势，破其急电之机。臣便统领大军，压背追袭。其董璋至四日已时，走入东川。至午时，有前陵州刺史王晖，知窠巢之已倾，验城池之不守，枭斩董璋父子首级，相次迎献军门。径进师徒，收下城垒。平定一方之众，止於四日之间。莫不遐仗皇威，戡除邻秽。臣方以自违君命，未达臣诚。捷音虽审其风驰，奏疏未遑於羽插。岂谓皇帝陛下才聆动静，遽轸忧劳。遄降使臣，特颁明诏。谕董璋之奸罪，勉微臣以削平。仍敕军前，俾施掎角。并得暗合方略，显应神机。更无唇齿之虞，永荷股肱之寄。


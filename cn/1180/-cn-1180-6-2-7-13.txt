答应天抚院宋阳山言防倭


近年海寇息警，人心颇懈，仆窃以为忧，故昨年拟旨申饬。赖公伟略，起而振之，今果能一战而胜之。不俟登岸而遏之于外洋，功尤奇矣。天下事岂不贵豫哉！慰甚。彼前锋既折，必不敢窥吴，祸当中于浙矣。

黄副总乃仆武举所取士，其人才志，似亦可用；但负气不能下文吏，若少假借而用之，或亦可当一面也。






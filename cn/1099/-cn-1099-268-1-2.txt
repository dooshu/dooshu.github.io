○復劉沂東加耗書 【 加耗】

昨承下問耗米、匆匆對使者不盡所言、無以上稱來意、皇恐皇恐、切以本處田糧、起耗始于周文襄公、則有年譜可查。其派折多寡定額。則有宜春張公萬石一覽圖可攷。見文襄起耗者。因當時雜派太多。民不堪擾。乃將雜派各項名色。盡于田糧上一併帶追。謂之耗米。若本年雜派少。或米價高。則耗米有餘羡。即留作次年耗米之數。積羡數年。則田上可全免耗米。此誠善法也。後來耗米遂為常年定例。積羡在官者。俱立收頭易銀置之餘庫。以致侵欺數多。至今有監禁者。又如南京兌糧。軍船轉搬至儀真。每石有過江米七升。每萬米則有七百石。若他衛兌船直達者。則無此米。此耗米可省之一端也。若當年米價高貴。則派折之數加多。而上倉米派。止足兌運之數。其餘如南京糧之類。及運船綱價。俱與派銀。民獲其利。此亦省耗之一端也。貴在隨時通變。心心為民。則耗米儘有可省之處。若云金花銀照今坐派京料增多。故減去折米之數。則文襄公以來。原有坐派京料。近所增者、如道衣九十件。每件該銀六十兩。而蠲免大紅細布。自可抵足。其餘所增亦無多端。今減折止自嘉靖十七年起。豈十六年以前。乃無此料。而俱派。自十七年。頓有十萬兩。故減去折色二十萬石耶。此項可據。文襄年譜原存京料。及十六年以前。以後雜派。而杳之無難矣。今延海荒瘠之民。止于華亭之十四保十五保。濱海里分。上海之十七保十九保。邊海里分。田糧雖輕。收數甚薄。不過麥荳五斗上下而巳。又况天時一旱。則赤地彌望。誠可恤也。此外凡為民田者。盡皆沃土。豈得因此四保而併輕槩縣之民。田盡于粮上加耗乎。西鄉田糧雖重。然自泖以西。至蘇州交界去處。其租乃自一石三斗至于一石七斗。及上海之中鄉。皆沃饒之田。豈可類以重額。而輕其耗。使槩縣盡于田上加耗乎。為今之計。金花銀查復原折之數。則以補貼加耗受病之田。或槩縣于田上加耗。則補于輕額。或槩縣于糧上加耗。則補于重額。民必鼓舞稱快矣。如不復查出。別有干礙。或妄推坐派之多。則莫若止將自泖以西之田。補貼華亭之十四五保邊海里分。將上海縣之中鄉良田。補貼十七九保邊海里分。所謂補貼云者將沃土量加耗米二分將瘠土量減二分而巳除此邊海里分外。其餘保分。及十四五七九保內。亦有不邊海去處。皆照舊田上加耗。可以減去官田重額之類。固善法也。補貼雖定。而金花原折之數。必湏查以復寬闔郡之民。更于耗米之內。扣算積羡以備加派京料。或備補被荒里分錢糧。民病庶乎少瘳矣。夫文襄之法。行之歲久。固或有不宜於今者。要之補偏捄弊。不失其初意可也。惟高明廣集眾論裁處施行。


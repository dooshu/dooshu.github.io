上云乐





原注：老胡文康辞，或云范云及周舍所作，今拟之。胡震亨曰：梁武帝制《上云乐》，设西方老胡文康，生自上古者，青眼，高鼻，白发，导弄孔雀、凤凰、白鹿。慕梁朝来游，伏拜祝千岁寿。周舍为之词。太白拟作，视舍本词加肆，而“龙飞咸阳”数语，似又谓此胡游肃宗朝者，亦各从其时，备一代俳乐尔。琦按：《隋书·乐志》：梁三朝乐第四十四，设寺子导安息孔雀、凤凰、文鹿胡舞登，连《上云乐》歌舞伎。知《上云乐》者，乃舞之名色，令乐人扮作老胡之状，率珍禽奇兽而为胡舞，以祝天子万寿。其时所歌之辞，即舍所作之辞也。舍本辞曰：“西方老胡，厥名文康。遨游六合，傲诞三皇。西观蒙汜，东戏扶桑，南泛大蒙之海，北至无通之乡。昔与若士为友，共弄彭祖扶床。往年暂到昆仑，复值瑶池举觞。周帝迎以上席，王母赠以玉浆，故乃寿如南山，老若金刚。青眼眢，白发长长，蛾眉临髭，高鼻垂口。非直能俳，又善饮酒。箫歌从前，门徒从后。济济翼翼，各有分部。凤凰是老胡家鸡，师子是老胡家狗。陛下拨乱反正，再朗三光，泽与雨施，化与风翔。觇云候吕，来游大梁。重驷修路，始届帝乡。伏拜金阙，瞻仰玉堂。从者小子，罗列成行。悉知廉节，皆识义方。歌管愔愔，铿鼓锵锵，响震钧天，声若凰。前却中规矩，进退得宫商。举伎无不佳，胡舞最所长。老胡寄箧中，复有奇乐章。赍持数万里，愿以奉圣皇。乃欲次第说，老耄多所忘。是愿明陛下寿千万岁，欢乐未渠央。”太白此篇拟之而作，辞义多相出入，故全录之，以见其所自焉耳。

金天之西，[一]白日所没。康老胡雏，生彼月窟。[二]巉岩容仪，戌削风骨。[三]碧玉炅炅双目瞳，黄金拳拳两鬓红。[四]华盖垂下睫，嵩岳临上唇。[五]不睹诡谲貌，[六]岂知造化神。

[一]张衡《思玄赋》：“顾金天而叹息兮，吾欲往乎西嬉。”吕向注：“金天，西方少昊所主也。”



[二]《长杨赋》：“西压月窟。”月窟，谓近西月没之处，盖指西域极远之地而言。



[三]《上林赋》：“眇阎易以戌削。”徐广注：“戌削，言如刻画作之。”



[四]碧玉炅炅，言其眼色碧而有光。黄金拳拳，言其发色黄而稍卷。



[五]华盖垂下睫，言其眉长而下覆于目。嵩岳临上唇，言其鼻巨而上压于唇。《黄庭内景经》：“眉号华盖覆明珠。”又云：“外应中岳鼻齐位。”梁丘子注：“中岳，鼻也。”



[六]王褒《洞箫赋》：“惊合以诡谲。”李善注：“诡谲，犹奇怪也。”



大道是文康之严父，元气乃文康之老亲。[一]抚顶弄盘古，[二]推车转天轮。[三]云见日月初生时，铸冶火精与水银。[四]阳乌未出谷，[五]顾兔半藏身。[六]女娲戏黄土，团作愚下人，散在六合间，濛濛若沙尘。[七]生死了不尽，谁明此胡是仙真。西海栽若木，[八]东溟植扶桑，[九]别来几多时，枝叶万里长。

[一]《道德指归论》：“道德为父，神明为母。”孙楚《石人铭》：“大象无形，元气为母。杳兮冥兮，陶冶众有。”



[二]《述异记》：盘古氏，天地万物之祖也。《路史》：浑敦氏，即代所谓盘古氏，神灵一日九变，盖元混之初，陶融造化之主也。



[三]木华《海赋》：“状如天轮，胶戾而激转。”李善注：“《吕氏春秋》曰：天地如车轮，终则复始。”



[四]《淮南子》：“积阳之热气生火，火气之精者为日；积阴之寒气为水，水汽之精者为月。”《初学记》：“《范子计然》曰：日者，火精也。”



[五]阳乌，日中乌也，详《明堂赋》注。



[六]顾兔，月中兔也。《楚辞》：“夜光何德，死则又育。厥利维何?而顾兔在腹。”



[七]《太平御览》：《风俗通》曰：俗说天地初开辟，未有人民，女娲团黄土为人，剧务，力不暇供，乃引绳于泥中，举以为人。故凡富贵贤智者，黄土人也；贫贱凡愚者，引絙人也。《录异记》：房州上庸界有伏羲女娲庙，云是抟土为人民之所，古迹在焉。



[八]《淮南子》：“若木在建木西，末有十日，其花照下地。”高诱注：“末，端也。若木端有十日，状如莲花，光照其下也。”



[九]东溟，东海也，颜延之诗：“日观临东溟。”《十洲记》：扶桑在碧海之中，地方万里。有椹树长数千丈，大二千围，树两两同根偶生，更相依倚，是以名为扶桑。仙人食其椹，而一体皆作金光色。飞翔空玄。其树虽大，其叶、椹故如中夏之桑也，但椹稀而色赤，九千岁一生实耳，味绝甘香美。《齐民要术》：《玄中记》：天下之高者扶桑，无枝木焉，上至天，盘蜿而下屈，通三泉也。



中国有七圣，[一]半路颓鸿荒。[二]陛下应运起，龙飞入咸阳。[三]赤眉立盆子，[四]白水兴汉光。[五]叱咤四海动，洪涛为簸扬。举足踏紫微，[六]天关自开张。

[一]“中国有七圣”，谓高祖、太宗、高宗、中宗、睿宗、玄宗六君，其一则武后也。考先天二年睿宗诰，有“运光五圣、业盛百龄”之辞，贞元二十一年顺宗诰，有“九圣储祥、万帮咸休”之语，皆数武后在内，知当时称谓如此也。



[二]“半路颓鸿荒”，喻禄山倡乱，两京覆没，有似鸿荒之世也。“陛下应运起”，谓肃宗即位于灵武，“龙飞入咸阳”，谓西京克复，大驾还都也。“赤眉立盆子”，谓禄山既死，群贼又立安庆绪为主也。“叱咤四海动，洪涛为簸扬”，喻天下震动，寰宇洗清也。“举足踏紫微”，喻践天子之位也。“天关自开张”，喻四远关塞悉开通出入，不事闭守也。《鲁灵光殿赋》：“鸿荒朴略。”张载注：“鸿，大也。上古之世，为鸿荒之世也。”



[三]《东京赋》：“龙飞白水，凤翔参墟。”薛综注：“龙飞凤翔，以喻圣人之兴。”



[四]《后汉书》：建武元年，赤眉贼率樊崇、逢安等，共立刘盆子为天子。然崇等视之如小儿，百事自由，初不恤录。



[五]《宋书》：光武起于舂陵之白水乡。章怀太子《后汉书注》：光武旧宅在今随州枣阳东南，宅旁二里有白水焉，即张衡所谓龙飞白水也。



[六]《太平御览》：“《天官星占》曰：紫微者，天帝之座也。”



老胡感至德，东来进仙倡。[一]五色师子，[二]九苞凤凰，[三]是老胡鸡犬，鸣舞飞帝乡。淋漓飒沓，[四]进退成行。能胡歌，献汉酒，跪双膝，并两肘，散花指天举素手。拜龙颜，[五]献圣寿，北斗戾，[六]南山摧，天子九九八十一万岁，[七]长倾万岁杯。

[一]《西京赋》：“总会仙倡。”薛综注：“仙倡，伪作假形，谓如神也。”



[二]束皙《发蒙记》：“狮子五色而食虎于巨山之岫，一噬则百人仆，惟畏钩戟。”《南齐书》：“王敬则梦骑五色狮子。”



[三]《论语摘衰圣》：凤有九苞，九苞者，一曰口包命，二曰心合度，三曰耳听达，四曰舌诎伸，五曰彩光色，六曰冠矩朱，七曰距锐钩，八曰音激扬，九曰腹文户。



[四]傅毅《舞赋》：“飒沓合并。”张铣注：“飒沓，盘旋貌。”



[五]《春秋元命苞》：“黄帝龙颜，得天庭阳；文王龙颜，柔肩望羊。”



[六]宋玉《大言赋》：“北斗戾兮太山夷。”《说文》：“戾，曲也。”



[七]“九九八十一万”六字，出《战国策》。






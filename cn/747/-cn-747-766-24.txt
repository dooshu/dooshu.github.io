○阳冰赋（以“海上沙前，光耀清景”为韵）

考庶物於朱垠，得阳冰於碧海。托巨浸以潜结，泛惊波而长在。坚乎自得，峨峨之素色宁亏；涣若无虞，皎皎之清光讵改。始其孕太阴之精，因积水而成。劲飕之远吹，澄漾之馀清。别浦宵凝，狐听之声乍绝；回汀晓合，虫疑之质俄生。由是外肃重溟，中分万景。沧渊掩巨蚌之魄，碧落夺寒蟾之影。幽疑玉树，露皓气之皑皑；净若银河，亘秋光之耿耿。既叶数九，宁将屡迁。乍莹洪涛之末，时明绿岸之前。不解东风，谅难资於履薄；非藏北陆，复何患於攻坚。炎炎之畏景虽临，冽冽之寒威益壮。皓辉想冰始之日，洞澈得夏颁之状。鲜飙乍触，无惭於云母屏中；纤翳不生，曷愧於琉璃地上。净拂霜影，轻笼月华。禀质苟因於涸Ё，分形讵委於泥沙。既异在阴，彩射鲛人之室；非同向晦，光寒渔父之家。至若浪息瑶川，烟收远峤。焱晶灼野以增炽，皓色澄空而引耀。清含上善，曾无泮涣之期；素激中流，岂惮赫曦之照。所谓出自灵长，居然异常。苟惟贞而自守，虽盛暑其何伤。亦由抱素者绝陷已之患，履道者为终身之防。幸消释之无日，庶永托於朝光。


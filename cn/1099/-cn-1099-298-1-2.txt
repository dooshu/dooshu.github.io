○國用不足乞集眾會議疏 【 講求國用】

先是戶部上太倉虛耗之疏上大驚手詔盡心講求故復上此疏

臣查　祖宗舊制。河淮以南。以四百萬供京師。河淮以北。以八百萬供邊境。一歲之入。足以供一歲之用。邊境固未嘗求助于京師亦不煩摉括于天下後因邊庭多事。支費漸繁。一變而有客兵之年例。再變而有主兵之年例然其初止三五十萬耳。邇來漸增至二百三十餘萬。屯田十虧其七八。塩法十折其四五。民運十逋其二三。悉以年例補之。在各邊則士馬不加于昔。而所廢幾倍于先。在太倉則輸納不益于前、而所出幾倍于舊。如是則邊境安得不告急。而京師安得不告匱。加以改元詔蠲其半故今日缺乏視昔歲尤甚焉。昨本部兩疏議處巳為筭及錙銖。然東收西括。不過為目前之計。而于國之大體。民之元氣未暇深慮。乃今復蒙明旨。責令臣。等悉心措處。敢不益殫心力。仰舒宵旰之憂。但今時詘計窮、臣等聞見有限。宜乘此朝覲之期。廣集眾思。令各陳所見。采酌施行。


○幽州平告太庙祝文

维长庆元年岁次辛丑五月景申朔十四日己酉，孝曾孙嗣皇帝臣讳某，敢昭告於太祖景皇帝：天革隋暴，付唐养理。高祖太宗，奉顺天纪。元宗平宁，六合同轨。物盛而微，墉崇则毁。网漏鲸鲵，隙开蝼蚁。幽燕狼顾，齐赵虎视。割据封壤，传序孙子。不贡不觐，自卒自始。圣父披攘，震骇波委。擒灭斩除，如运支指。冀方独迷，再伐再已。碣石是征，承诏唯唯。逮臣寡昧，虔奉先旨。洞照诚明，涤濯痕耻。承元云奔，总亦风靡。悉率赋舆，尽献州里。不命一将，不戮一士。不费一金，不亡一矢。五纪逆命，一朝如砥。实天垂休，实圣垂祉。敢荐成功，以永千纪。尚飨。


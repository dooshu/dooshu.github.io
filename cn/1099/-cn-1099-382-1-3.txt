○套虜輸欵求貢疏 【 套虜欵貢】

此篇西三邊欵事甚詳故有之

據原差通事、王堅牢兒等、供稱各役與吉能原差夷使同到本酋帳內、有吉能番說河東俺荅、巳是和了、我們也就要和、是天意交咱兩家相和、漢人八十八萬、達子四十四萬、兩家既巳相和、死生一處、如築定墩臺一般、永世兩家和好、有俺答是大、我們隨他、我這裏委莫通曉識字人、又不知表文意、該進貢的馬、只就近與同俺答一路進貢、我的頭目、只分落住牧保靖地方、若是走出的人口、河東都送回、我邊的也要送回、若我們過後有歹心、人也不饒、天也不饒、　朝廷也不饒、又說有雙山搶的達子、原在未傳之先我們也不知道乞免追究等情、并開原譯取本酋部落頭目名數、分住地方到職、案查先准宣大軍門咨為北虜執叛求孫輸誠納款、乞封通貢事、煩為通行該鎮沿邊將領吉能介俺答以求欵故宜大為之傳語延綏今後不許差遣丁夜出境燒荒趕馬擣巢、阻壞貢議并遣通事郭賓等伴送吉能家人達子土忽赤前來職會同延綏總兵官雷龍、看得俺答吉能部落自相雄長、利害各不相及、詢之本鎮官軍、僉謂犬羊異類小信難恃、戰士扼腕、不欲與和、職督同榆林管糧道僉事蕭大亨講議、恐阻貢議、查照原行通行各該將領禁止擣殺及曉諭邊外諸酋知會、隆慶五年正月初四日、有吉能等差中軍達子擺言恰等二十四名并各頭目部下達子敖八等二十七名、同宣大夜不收金奉等俱至榆林墻下、乞求通貢討賞買賣、又該職會同雷龍當差都司中軍等官李芳姜顯宗李真前去譯審、各夷使執稱吉能等使我們出來議要和、各分地方住牧、從黃甫川迤西至定邊營、各有小頭目、分管禁約、若南朝人出邊尋採柴草、不許捉脫衣裳、查出原達子罰馬一匹、牛羊各一隻、若還殺死、就與償命、乞南朝通丁不要赶馬打帳似今年趕了無數的馬、殺了達子四五百、望大那顏禁止、我們進貢馬四百匹等情、到職看得各夷情詞懇切、似出真誠、會同雷龍督同蕭大亨將各夷分別賞待花?布疋羊酒覆審各夷供報酋首部落住牧地方、職又酌議吉能雖遣各夷供有納款情詞、其貢獻馬匹表章事宜、尚無詳據、隨照宣大事體、量處?紬四疋及針黹等物、選差通事王堅牢兒李花等同各夷齎去吉能處宣諭　朝廷恩威、軍門號令、并責問雙山入犯之賊、是否俺答未傳之先、有無故為反覆變詐、及譯審彼套有無識字人役、每年作何進貢、何樣表章、取真正番文、仍遣信夷前來聽赴軍門審酌題請、今據原差通事王堅牢兒等押同夷使打兒漢小廝等前來譯審得酋首吉能等前項輸欵情詞大約相同及將部下眾小頭目住牧邊外地方、逐一令王堅牢兒等帶去識字開寫前來、每枝給與手把木牌一面、各令保靖邊界、永遠不許侵犯等因、看得套虜吉能等先後乞款情詞、一時既屬真誠、彼將應貢馬匹、歲同俺答進貢、東西一體、似應俯從、但彼所求於我中國者、大約有四。一謂乞免擣巢。二謂遣放回降。三謂開市買賣。四謂歲時討賞。雖其谿壑無窮。將來未厭。而目前乞索。止此數者而巳。職等竊謂彼既效順。在我自無擣殺之理。內外息兵。　國家决無小費之惜。但遣降開市二事。無論別鎮之行與不行、在我西鎮。則斷乎不當從也。葢本鎮沿邊城堡。密邇腥膻。初無界限。出邊樵採。日踐胡塲。一解兵革。內外極易交通詢之鎮人皆謂嘉靖三十年間。開立馬市。行僅年餘。強虜肆侮於市。彼時莫敢誰何。中間無知小人。貪圖厚利、暗將熟鐵器物褁藏貨售。以致二十年來。套虜轉弱為強。所向靡前。至今鎮人遙望易馬廢城。無不指為陷穽。前車既覆、殷鑒宜懲、其回鄉人口、彼以宣大近日許令索還、借為口實、事出遙傳、遽難憑信、但我耕牧樵採人等、時被掩襲、致我氓化為異物、草野蜂屯、日漸蕃衍、正當及今歸正。俾虜削弱。以為他日制馭之地。若復要索。意欲何為。况上天生物之心、不可久逆、羈人懷土之情、所宜矜恤、在彼得地繫戀之徒。固難責其強來。其於思鄉走回人口。實難聽其復請。縱有騎牽馬匹。亦當給贍本人。以上二事。無容別議外。合無俯順夷情共成貢議、及照套虜連年畏我兵威、遠牧一二百里之外、今聞罷兵、相率臨邊、時向各堡乞賞、雖權時諭以聽候分處、暫用酒食犒勞、將來歲費不貲、查得在鎮每年賞功。止是取給收獲達馬一項。今既禁絕、此外再無下落、合咨早為題請議發等因備咨、及將原來夷人打兒漢小廝與同通事王堅牢兒等解押到臣、督同陝西總兵官呂經固原兵備道副使王宮用并標下中軍官白允中等、再三譯審得本夷原係靖邊營軍餘、本名馬天祿、先年被虜、收在吉能帳下頗見親信、臣謂汝係中國人。骨血在此生長。何忍背華向夷。彼亦以夷人椎魯故遣之彼謂有心歸來。但生男長女。俱在虜巢。亟不得便耳彼因感動泣下。遂不復夷語。臣謂俺答蒙　聖上天高地厚之恩、不殺其孫、以禮遣回、因此感激乞哀請和、汝吉能何為哉、彼謂吉能與俺荅是一家。見得　皇上不殺彼孫。也說　皇上恩重。若使我們子孫後來有投過南朝去的。　皇上一定也是放還。以此感激。也要投順求貢開市。臣謂貢事未奉　朝廷聖旨、誰敢輕議、今既要和、只是各守地方、嚴戒部落達子、永不犯邊。我這裏禁約沿邊將士不去擣巢趕馬。便是和了。彼云吉能雖是達子。語言不通。心裏也甚明白。進貢開市也只候　皇上聖旨。若東邊准了一定也要求討。若東邊不准。也不敢強求。只是如今部落達子。都到吉能跟前講說。近來達子家好人好馬。多半投順南朝去了。今既和了。不敢去搶我們都要往西邊搶瓦刺去。丟下老婆孩子。在帳房。只靠漢兒人使喚。今聽見和了。决然都要回去。且如富貴家達子。恩養得人住。我們眾達子窮。養人不住。若還都去了。我們自家看牛看馬。門也不敢出了。以此懇告吉能。遣我小廝來哀告太師。今後既和了。但有達子家投來的人口。乞就發回。臣謂汝吉能既要和。只好將節年搶去我這邊人口。逐一打發過來。方見他真心求和。如何又是這等說話。且這些人口。皆是我的赤子。如汝打兒漢小廝。貪戀虜中豢養。不思歸來便罷。若汝在虜中不得時。被他作踐。也必然想著汝父母。懸懸望歸。汝若脫走到邊。我卻執汝送還虜中。汝心中怨我不怨。彼又不覺墮淚。俛首良久。臣因謂汝與吉能既求和。我也依他一半。今後來降人口。審的是他真夷、或收的西邊番子。他有人來爪尋。連人連馬俱與他去。若審的是我漢人男婦。决難與他彼謂如此卻好、只恐吉能不依、臣謂不依也、由他、便是與他和不成了臣又謂吉能既說和了、如何歲裏又縱達子入犯、彼謂土戶只家一枝、當時還不曾傳到、所以無。知犯法、臣謂汝達子家無法度無信行、這遭便推說不知、若後來再有這等的、又推說不知、卻如何處、彼謂今巳將沿邊住牧達子姓名抄到太師處了、以後但有犯的、太師傳諭吉能、决然不肯饒他、達子家只趕了他牛羊馬匹。一家兒都餓死了。甚是利害。臣謂以後且不論、汝傳語吉能、若是真心求和、先將去冬搶去人畜、呌土戶只家一一送回、方見是真心求和這便和的長遠彼謂太師都說的是、我一一對吉能說、依與不依在他、隨將本夷量行犒賞、令原差通事押回該鎮省發回巢外、其進貢一節、關係國體大計、既該宣大督臣主議、應否准貢、　皇上自有神斷、臣等不敢輕議、至於開市買賣、先年覆轍猶存、殷鑒不遠、非但該鎮鎮廵以為難行民間三尺之童、皆知不可再、誤、即據扛兒漢小廝之言、虜亦知其難成、相持觀望、未有固必之意、惟遣降一事乃其切心而臣與各鎮所見大畧相同、俱巳善詞諭遣、無容別議外、但臣等所慮不在目前而在他日、不在貢議之成與不成而在套虜之隱禍可憂也、等因、會稿到臣、謹會議照事有跡雖相因、而其情實不相侔者、伏機隱禍往往潛蓄其中而不覺、比至覺而後辯之即機事巳去、而為謀亦晚矣故智貴睹於未萌、事當慎於圖始、今北虜俺酋與套虜吉能一時乞哀請和、此所謂跡雖相因。而情實不相侔者也。請為　皇上敬陳之、葢戎狄之類各自稱雄、原不相下、頃者俺酋之孫、束身來歸、誠慕我中國有　聖人在上耳、然俺酋自分頻年侵擾、罪惡滔天、意謂　朝廷不拘繫之、必且赫然震怒、戮之塞上矣巳而蒙我　皇上廓天地之仁、寬斧金?戊之誅、特降　綸音、諭遣還巢、所以俺、酋性雖冥頑、感　皇上放麑之恩、出自望外、傾心向化、固其所也彼吉能者果何為而亦求內附哉臣等竊嘗詢之邊人。咸以為套虜枝數雖多。生齒實寡。大小控弦。不滿三萬。故雖頻年入犯。其勢頗不甚張。非借兵俺酋。不敢大舉深入。邇年銳意西掠番回。非止貪其貨賄。利其生畜。實欲吞併其眾。自增羽翼。包藏禍心。殆不可測。節據甘肅塘報海上諸番、多被收服、近日通事王堅牢兒等來自虜中、親見瓦刺頭目數輩環侍吉能左右。則黨類斉巳漸盛、而彼中未服之眾尚多。故其西掠之志未巳。獨以巢穴在此。大虜不掠中國必搶西番後來俺酋亦每每偕套部以西行也時被我兵出擣有所牽制不得盡力於西耳故一聞俺酋約和之語因就其計欣然樂從。且首以乞禁擣巢趕馬為請。此其匪茹之情。大可見矣。近據寧夏總兵官牛秉忠報稱著力兔等馳至平虜城暗門答話云、既巳講和、老小在套中、切莫驚動、說畢即往西去訖。又該甘肅廵撫王輪書、稱南北兩山火光相映、察其形勢、嘉靖□吉囊屢伐西海至虜其全部以歸居之賀蘭山後似是套虜西來之狀、即此則虜巳恣意西方。不復內顧。一二年間。延寧諸鎮。可保無虞。但收番既畢。合併而來。控弦之虜。必將數倍於往時。由是聲勢轉強。猛鷙愈甚。不假外求。自有餘力。然後聯絡大舉。恣其狂逞。即恐全陝邊腹諸郡。更無寧宇之所矣。此臣等所謂伏機隱禍、潛蓄其中者也。是可不為之寒心哉。臣等竊聞惕於憂患、而忽於小康、人之情也。如果一二年間、弓矢韜而不用、士馬飽而莫試、豈惟將士驕惰、狃於晏安、即恐好事之人、倡為奇特之論、以為某兵宜罷。請於　上以罷之。某防宜撤。請於　上以撤之。務為樽節愛養之名。遂忘衣袽苞桑之戒。則鮮有不敗乃公事者矣。至於通貢開市、自關國家大計、非封疆之臣所敢輕議、但此聲已傳、虜日環聚邊外、乞討示下、犬羊嗜利、干求無厭、最難驅遣、少失機宜、禍亂立見、況荒凉絕塞、百物不生軍士月粮、未足糊口、甘言虗遣、終非事體、剝軍啗虜、猶剜肉飼虎、外患未弭、內變將作、其機甚危、不可不慮、伏乞　敕下兵部、早為查議、一面行臣等嚴督各鎮大小文武將吏、乘此閒暇、早圖安攘、仍乞將原議進貢開市等件、　敕下廷臣、從長集議、早定大計、如宜俯順夷情、或暫准進貢以納其歸款之誠。禁絕開市以杜其叩邊之擾。如以虜情變詐、難於曲狥、仍行宣大督臣再遣的當人員、宣諭俺酋吉能、若果效順情真、堅守盟誓、約以三年之內。嚴束部落。一騎不敢犯邊。自東徂西。內外寧謐。聽各鎮督撫等官。據實會奏。特加　恩賚。併准貢市。以酬其勞。如或不聽約束。侵擾如故。前項干請。一切停罷。仍行各邊擣巢趕馬。照舊施行。其各鎮撫賞錢糧、應否照先年事例、頒給帑銀、或照宣府撫賞李家莊屬夷暫許於各月官軍臨倉扣除還官銀內動支、併賜裁允、以便遵行、如此庶　廟謨一定、而戒心自安、內治不疏、而邊圉彌固矣、


○定内外官寮职事敕

朕自雀台创业，兔苑平凶，救生聚之倒悬，俾寰区之反正。凡云机密，深系忧勤，每事多委密司，权令决遣，贵无停滞，要速施行。今则四海一家，万邦同德，中土之宸居显定，圜丘之祀礼方终。既整皇纲，合依旧制，使百官各举其职，庶事不失其宜。贵合通规，以成永例。此後应有公事，何色件合归枢密院，何色件合付京百司。至於军幕之中，并在精详分擘。内外免侵其职分，高低贵叶其规程。其或百姓军人，事关争讼，先经州县都将，须依次第披论。或致淹停，可诣台省。至若怀冤抑，要达禁庭。即许投状匦函，别议申雪。此或情非的确，理涉僭逾推诘有闻，必行朝典。兼有衣冠士族，参选官寮，或献所业文章，或述从前行止，因依驾幸，抵冒乘舆，希望恩荣，随张物体。更有军人百姓，亦敢将状冲突。须各示条章，绝其容易。宜令御史各下诸司河南府及诸道，分明晓示讫。其本朝百官有司所行公事，仍令御史台各取状申中书门下。


滕王亭子

〔一〕在玉台观内。王调露年中，任阆州刺史。


君王台榭枕巴山，万丈丹梯尚可攀。春日莺啼修竹里〔二〕，仙家犬吠白云间〔三〕。清江锦一作碧石伤心丽，嫩蕊浓花满目斑。人到于今歌出牧，来游此地不知还。

〔一〕滕王：元婴，高祖第二十二子，都督洪州，数犯宪章，徙授隆州刺史。《方舆胜览》：滕王以隆州衙宇卑陋，遂修饬宏大之，拟于宫宛，谓之隆苑，后以明皇讳，改曰阆苑。滕王亭，即元婴所建，在玉台观。成都杨慎以为嗣滕王湛然。误也。

〔二〕修竹：枚乘《菟园赋》：修竹檀栾夹池水。孙绰《兰亭诗》：啼莺吟修竹。

〔三〕犬吠：《论衡》：传言淮南王得道，畜产皆仙。犬吠天上，鸡鸣云中。






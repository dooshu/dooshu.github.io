○平斷藤峽記 【 南粵平峽】

按峽舊名大藤。曰峽有藤大如斗。延亘兩厓。諸蠻遏商艘。掠郡邑援藤出沒若蟻渡然是其險以劇寇著也。烈哉。韓公雍巳平茲峽。改曰斷藤。故粵有督府。自平大藤始。鳴呼。民有寧宇者僅數十年。乃復據阻于峽。夫蓁莽既剪。厥有遺孽。久則蔚薈。先是有勒田寧之師襲擊之者。峽南稍平。而其北繹騷以起嶺以南之寇以獲渠為有功渠不獲者易於復聚葢渠賊匿而孽本存也候勝海者居弩灘稱亂、其仇土酋黃貴者、誘勝海入市中刺焉、其弟公丁擁眾譟城下、殺居民而去、廵守左江諸司陳其狀于督府、乃謾咈審勢者之議。擊以輕兵。賊聞先遁。即設堡以兵三百戍之、公丁鳩其黨夜犯、兵之遇害者二百人、廵按御史諸君演疏其事請征　詔曰可時兵部侍郎兼都御史蔡公經文武兼資、茂膺　帝簡、受茲閫寄而部檄鄭重以征峽之命申飭焉、公秉鉞奮虔、廵按御史鄒君堯臣贊畫益力、適有安南之議、請緩之、而公丁橫勢日急、潯柳之人、若集于蓼、參政翁萬達時為副使、議曰、腸冑之疾。待時而治。可乎。公以為然。萬達與參議田汝成計、遂羅得公丁、檻致軍門、磔于市、僉議舉兵襲會、撲其醜類、乃復持見不一。或曰。首惡巳俘。餘黨褫魄。王者之師。示威而己。又曰殲之不得。必且招之。此計尤迂招之不若容之以為德也。萬達曰不然。誅其大憝。其眾必搖。勢弗可巳也。而况慓鷙冥頑。雖厚施不為德耶。或又進孤軍猝勦之說。汝成議曰。違時不可以居功。惜費不足以弭患。萬一諸蠻自揣不免。峙糗徙巢。既誅公丁賊又有備不可用鵰勦之法也伏匿罙深必大會兩軍。側入窮搜而後巳若猝勦非計之得。公乃度眾說而宰决焉。時十八年正月也。於是以副總兵張經將左軍、翁萬達監之、會于南寧、而指揮王良輔朱昇凌漙柳浦周維新孫文繡屬焉、以都指揮僉事高乾將右軍、副使梁廷振監之、會于賓州、而指揮馬文傑王俊戚振吳同章屬焉、督餉則參政林士元、參議田汝成、紀功則副使蕭晚、二月丁未兩軍齊發、誓師作銳。按圖授畧。分哨截隘。出奇設伏。南北夾擊。衝援縱橫。賊大敗奔潰而東。玉良輔暨諸偏領鼓兵邀擊之。復蜂潰而西。諸軍鏖斬。勢若刈菅。其俘者具言官兵聲至、酋老約毋結巢。今直漫走。東奔者巳入羅運山矣。遂移兵攻羅運。檄右軍抵長洲。沿江而東繞出其背賊乃刊木塞逕。布蒺藜置菰簽。懸石樹杪莽中。則伏機弩毒鏢。我軍悉皆奪之。斬其迎敵者。賊復大敗。適平南古陶諸猺亦弗靖乘机取勢用兵之妙法即乘大眾取道平之乃以三月庚寅班師。僅四十五日。凡斬賊級一千三百五十有奇。俘獲四百五十有奇。奪其孳械無算。丐降聽撫者二千九百有奇。咸自犂故巢挈遷曠原。以就編隸。峽既平。萬達汝成復相與酌議陳善後之策于公。其目有七。皆鑿鑿然恬輯之要。以是柳潯之間。河疏道通。農業工惠。監牧者紓隱憂矣。是年予奉　命偕公平安南之僭、明年冬班師于邕、柳守戴哻具狀、价其屬教諭趙翰高詣邕曰、柳者峽賊之所便而受害必先者也。今固可臥護矣。而敢忘其靖謐之自乎。敢以記請。東塘子曰、蠻豸??之綦布南土也。種種爾。其毒烈浸淫。非可以仁柔之也。故雖聖哲者作。亦必杜其警端。震之以兵然而薙舉則有遺本罟設則有宂竄於乎吾觀平峽之績。而知君子之猷也。蔡公閩人字棊沉毅惠達。目無全寇。聲實洋溢。虗懷裒善。是故群才樂為之用。翁君淵察敏斷。應變不匱。張君洵茂重愨。持柄靡忒。田君知謀善慮。宣博有本。蕭君敦恪公亮。持法不撓。文則知古權則達今可以用兵矣皆文而知權者也公能用之故張不窮威。弛不遺艱。斯則共服社稷之役允托金石之傳。宜備紀矣。乃今安南之平、公寔元勳。而翁君蕭君張君暨王良輔復同事、平夷尊夏之功、視征蠻益烈、豈偶然哉、戴守循廉有聲、聿修政要、治船三百、具舉水軍之煬、與有勞於平峽、得并書云、

皇明經世文編卷之一百五十九終








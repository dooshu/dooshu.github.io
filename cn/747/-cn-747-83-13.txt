○授徐商崔玙节度使制

门下：建牙训戎，登车问俗，分山河之委寄，授旄钺之宠荣，非夫试可之才，难膺俞往之命。河中晋绛慈隰等州节度观察处置等使正议大夫检校户部尚书兼河中尹御史大夫上柱国东莞县开国子食邑五百户赐紫金鱼袋徐商，植性忠厚，接物通和，爱日可观，澄波莫测。前宣州都团练观察处置等使正议大夫检校礼部尚书兼宣州刺史御史大夫上柱国博陵县开国子食邑五百户赐紫金鱼袋崔玙，守道坚固，行已端方，良玉齐贞，霜松比操。并以才业优茂，累践清华，或视草於内庭，或司言於右掖，专一时之美价，擅五字之雄词。既彰东里之能，周历南宫之秩。洎筑坛作镇，按部化人，竭尔忠勤，副余倚属。进律当升於重地，酬劳宜处於近关。乃眷汉滨，扼束荆郢，顾兹蒲阪，俯迩郊畿，锡以麾幢，俾之长理。於戏！惟惠可以安百姓，惟威可以整三军，推诚而人必归心，尚廉而吏将自化。谨是四者，以绥一方，服我新恩，勉宏善政。商可检校户部尚书兼襄州刺史御史大夫充山南东道节度管内观察处置等使，玙可检校礼部尚书兼河中尹御史大夫充河中晋降慈隰等州节度观察处置等使，散官勋封如故。主者施行。


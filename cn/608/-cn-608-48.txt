卷四十八 马士英、阮大铖列传（附方国安）

马士英

阮大铖

方国安

▼马士英，贵阳人；万历己未进士。历官至大同巡抚、都御史，被逮论死；年友阮大铖为其夤缘，得免死谪戍，遂结为死友。崇祯壬午又以大铖力，得复原官，督师凤阳。

甲申北变，福王播迁在淮，大铖与士英视为奇货，以向年「梃击」、「妖书」二案东林诸臣与福藩为难，福王立，可报复东林；士英遂以「军中愿立福王」为名，迎至留都，上笺监国。进士英为东阁大学士兼兵部尚书、都察院右都御史。士英盛设兵卫，出入殿廷。六部事权，无不掌据；卖官鬻爵，贿赂公行。弘光好酒喜内，日导以荒淫，毫不省外事；而士英一手遮天，靡所不为矣。旋起大铖为江防兵部侍郎，巡视上江。湖广巡按御史黄澍同承天守备太监何志孔入朝，求召对；既入，澍面纠马士英奸贪不法，泪与语下。志孔亦前佐澍，言其无上诸事。士英称疾出直，而以金币餽福邸旧阉田成、张执中等，向弘光曰：“主上非马士英不得立；兹逐士英，天下皆议主上背恩矣！且马公在阁，诸事不烦主上，可以优闲自在；士英去，谁复有念主上者！”弘光嘿然，即赐谕留。澍复连上十疏，称“自古未有奸臣在朝，而将帅得成功于外者。必陛下内秉精明、外採舆论，国人皆曰「可杀」则杀之。毋因一时之才情博辨，误信小人；使党羽既盛，祸患骤至！”又云：“正人君子，乞陛下师事数人，以澍仪表。使辇毂之下贪污结舌、邪佞闭气，无所容其澍党庇奸之私；而后讨国门以外之贼无难。”又云：“自魏珰窥窃神器以来，实酿今祸。附逆之人与荐逆之人，皆有贼心；乞陛下悬诸日月，以除魍魉。”弘光屡趋澍赴楚，乃去。嗣是士英益无忌惮，贿赂公行；召贿降献贼锦衣卫都督刘侨至京，仍补原官。初，左良玉恢复蕲、黄，侨送马士英赤金三千两、女乐十二人；士英笑曰：“此一物足以释西伯矣！”遂诳先帝复职。至是，召用之。迺大开事例，照例纳官；时为之语曰：“中书随地有，都督满街走；监纪多如羊，职方贱似狗！廕起千年尘，拔贡一呈首；扫尽江南钱，填塞马家口。”有奉化布衣方翼明抗疏上言「政祈克终」；着送刑部问罪。又有布衣何光显疏请诛马士英；诏戮于市，籍其家。

乙酉四月初四日，左良玉提兵向阙清除君侧，传檄讨之；飞骑上疏云云。士英胆怯，调黄得功、刘良佐离汛，遣刘孔昭、阮大铖、方国安、朱大典同御之；陞大典兵部尚书，国安挂征南将军印。刘泽清亦託勤王，率兵大掠南行，扬、泗、徐、邳势同鼎沸。史可法连疏告警，弘光曰：“上游急则赴上游、北兵急则赴北兵，自是长策。”可法曰：“上游不过欲除君侧之奸，原不敢与君父为难。若北兵一至，宗社可虞！不知辅臣何意朦蔽至此！”乃移书士英，恳其选将添兵，大声疾呼；士英惟以左兵为虑，不应。四月十九日，召对，马士英力请亟御左良玉。大理寺卿姚思孝、尚宝司卿李之椿等合词讲备淮、扬，工科给事中吴希哲等亦言淮、扬最急，应合兵防御；弘光谕士英曰：“左良玉虽不该提兵以逼南京，然看他本上意思，原不曾反叛。如今还该守淮、扬，不可撤江防兵。”士英厉声指诸臣曰：“此左良玉死党为游说，其言不可听！臣已调得功、良佐等渡江矣。宁可君父死于北兵，不可死于左良玉之手！”瞋目大呼：“有异议者，当斩！”弘光嘿然，诸臣咸为咋舌。希哲退曰：“贾似道弃淮、扬矣！”北兵攻扬州急，史可法血奏请救，不报；扬州破，可法死之。弘光闻报，召群臣议迁都；钱谦益言「不可」。马士英请调黔兵入卫，办走贵阳；工科吴希哲力谏，乃止。召黔兵一千二百入城，命屯鸡鸣山。良玉举兵，不数日病死；子梦庚东下，至采石，为黄得功、方国安所败。捷闻，封黄得功为靖国公，并晋大铖、大典太子太保。

五月初九，北兵渡江。次日，弘光宵遁；马士英奉太后召黔兵护卫，走浙。弘光驻太平府二十里外，投黄得功营中，寻被俘馘。士英到杭，欲挟太后垂帘听政；抚、按不从，遂奉潞王监国。而北兵已薄城下，潞王听浙抚张秉贞计，决意归降。士英知在不免，遂逃至东阳，寄顿家口于巍山赵氏；闻鲁王监国台州，复带兵马三百余人屯匝清溪，上表请朝。东海布衣张岱上书鲁王曰：“臣岱谨启：为监国伊始，万目具瞻；恳祈立斩弒君卖国第一罪臣，以谢天下、以鼓军心事。臣闻舜受尧禅，诛四凶而天下咸服；孔子相鲁，诛少正卯而鲁国大治。在彼盛时，犹藉风励；况当天翻地覆之时、星移宿易之际！世惟悖逆反常，人皆顽钝无耻。反身事仇，视为故套；繫颈降贼，奉作法门：士风至此，扫地尽矣！倘不痛加惩创，则此不痛不痒之世界，灭亡无日矣！安问中兴、安问恢复哉！吾主上应天顺人，起而监国；太祖高皇帝之血食一日未斩、历伐帝王之衣冠文物一日未绝，皆繫于主上之一人。此时犹不上律尧、舜，下法汤、武，立奋干刚，早除妖孽；则主上且为太祖高皇帝之罪人。区区臣下，又不足道已。臣见贼臣马士英者，鬼为蓝面，肉是腰刀。借兵权为公论，妄称定策元勋；以紊序为私恩，遂欲门生天子。倾酒为池、悬肉为林，即此是致君之术：弥天太保、遍地司空，何在非货殖之门！半壁江山，白獃獃送与北骑；一鞭残角，黑魆魆走出南京。当其提兵凤、泗也，闯贼犯都，思宗殉难；君父临危，按兵不救。如汉高追项羽失利，与韩信、彭越期会不至。然汉高尚在固陵，而先帝竟死社稷；较之韩、彭，其坐视更恶！及其迎立弘光也，永、定二王存亡未卜，桂、惠、瑞三王讣报未闻；徒以「军中欲立福王」一语，遂市私恩，擅行册立。如李辅国遮留太子，以自取富贵。然肃宗尚受父命于灵武，而士英止恃兵变于陈桥；较之辅国，其专擅尤横！其后北骑之渡江也，留都根本重地，高皇帝之陵寝在焉；拥兵十万，一日不守，徒收拾辎重，鼠窜狼奔。如伯嚭之多携宝玩，雪渡钱塘。然伯嚭之去，尚为吴主行成，而士英之走，止为一家保命；较之伯嚭，其机诈更深！其后左兵之南下也，良玉上疏以「清除君侧」为名，士英胆落，尽以江南之雄兵猛将悉驻芜关上流控御；史可法血书请救，置若罔闻。如卢杞之坚拒怀光，恐其面驾。然卢杞止失军心，而士英竟覆社稷；较之卢杞，其败坏尤烈！其后弘光之被陷也，新主嗣统，伫望中兴。士英兵权自握、政柄自操，从不讲战守之事，止知上贪黩之谋：酒色逢君，门户固党。及后事败，理合从亡；乃士英犹拥兵卫三千，携妾媵臧获歌儿舞女二百余人、金珠宝玩锦绣纨绮数千余槓，独不能携带弘光一人一骑，使其进退无门，卒陷死地。如飞廉之助纣为虐，卒致死亡。然飞廉终为纣而死于海隅，士英弃弘光而逍遥外郡；较之飞廉，其狡猾更凶！其后沿途之逃窜也，士英调黔兵入卫，意欲办走贵阳。凡所过州县，需索供应，鞭挞居民；有闭门不纳者，辄架大砲攻打，城破蹂躏，燔劫一空。如公孙述之乘乱草窃，欲据蜀自雄。然述犹保郡自守，而士英乃纵兵卤掠；较之公孙述，其叛逆尤着！以士英之惨刻、士英之奸诡、士英之凶暴、士英之叛逆，万死犹不足赎！而世之切齿士英者，以其卖国欺君，窃比为今之秦桧；臣谓士英何如人，乃敢上拟秦桧耶！夫秦桧辅佐高宗主持和议，不闻以高宗性命白送与金人；而南宋六朝一百五十二年天下以和议缓其亡者，为功不小。今试责士英以澶渊一日之盟，士英其能之乎？如士英者，徒事贪淫，不思恢复，有韩佗冑之嗜慾而无其志气；有意偷安，不能留恋，有贾似道之荒淫而无其福德；自立城府，斥逐言官，有李林甫之蒙蔽而无其智谋：等而下之，即欲取法于卑卑三相尚且不能，迺欲颉颃秦桧耶？潜逃至浙，更复无耻。见太后则假太后以垂帘，见潞王则尊潞王以监国；见浙抚则借浙抚为鸠巢，见方营即倚方营为兔窟：东奔西走，不能相容。直待杭州已失，犹思蒙面屈膝投诚；不意外邦反存正论，谓弘光奸辅，欲捕杀之，士英始狼狈而走：奄至东阳，已一月余矣。今闻主上监国天台，不思魑魅难见禹鼎，复颜甲而来，希图攀附。夫以南都旧臣，朝见监国新主，趋蹡殿陛，束身请罪，则亦已矣。乃复带马骑数百余人驻匝清谿渡口，上表请朝，候旨定夺；俨然董卓、曹操，伏兵道左劫主迁都之状。盖其目中尚知有人否耶？臣谓子婴继统，尚能族斩赵高；建文逊立，犹自手诛辉、寿。彼庸君孱主，至国破家亡之际，犹能迴光返照，雪恨报仇；况我主上睿谟监国，圣政伊始，宁容此败坏决裂之臣玷辱朝宁乎？臣中怀义愤，素尚侠烈；手握虎臣之椎，腰佩施全之剑。愿吾主上假臣一旅之师，先至清谿立斩奸佞，生祭弘光。敢借天下第一之罪人，以点缀主上中兴第一之美政。风声所至，军民必踊跃鼓舞，勇气百倍。传首北鄙，有不震竦詟服、退舍避之者，请斩臣头以徇可也。”疏入，监国召岱至御榻前，诏以「先杀后闻」。岱即带兵数百人往蹑之。士英宵遁江上，见其私人方国安挟制鲁王，斥逐张岱；令士英统兵汛地，协守钱塘。士英复与大铖合营共事。

丙戌，北兵渡江，士英逃至台州；大铖介绍投诚，即命士英说降方国安，同破金华，立功自赎。士英与国安力破朱大典，希图叙用。至福建顺昌，贝勒指士英与国安疏请隆武出关、愿为内应事在已降之后，遂将叛官方逢年等七人，骈斩延平城下；独士英寸脔之。

▼阮大铖，怀宁人；万历丙辰进士。天启间，为吏科都给事中；厕身魏珰，与杨、左为仇。丁卯，魏、崔败，大铖名锢逆珰，城旦归里。与涿州冯铨称莫逆，醵多金力图翻案；特以先帝畜怒党人，坚执不允。家居，以诗酒自娱，多作传奇，寓言解嘲。

甲申国变，与马士英谋立福王。未几日，马士英奏荐「逆案」阮大铖以知兵，赐冠带陛见，举朝大骇。阁臣高弘图请下九卿会议，士英曰：“会议则大铖必不得用！”弘图曰：“臣非阻大铖；旧制，京堂必会议，乃于大铖更光明。”士英曰：“臣非受其贿，何所不光明？”弘图曰：“何必言受贿！一付廷议，国人皆曰「贤」，然后用之耳。”弘图出，即乞休。士英复为大铖奏辩，言「魏忠贤之逆，非闯贼可比」。且攻弘图、曰广诸人护持局面，谓「于所爱而登之天者，即曰先皇帝原无成心也；于所忌而锢之渊者，即曰先皇帝定案不可翻也。欺罔莫甚」！姜曰广奏言：“臣前见文武纷竞，既惭无术调和。近见逆案掀翻，无能豫寝；遂使先帝十七年之定力顿付逝波、陛下数日前之明诏竟同覆！水梓宫未冷，增龙驭之凄凉；制墨未干，骇四方之观听。惜哉维新！遂有此举。臣所惜者朝廷之典章，所畏者千秋之清议而已！”郭维经奏言：“案成先帝之手，今「实录」将修，若将此案抹杀不书，则赫赫英灵，恐有余恫；非陛下所以待先帝。若书之，而与今日起用大铖对照，则显显令旨，未免少愆；并非辅臣所以爱陛下也！惟愿陛下爱祖宗之法，因爱先帝，并爱先帝之丝纶！”吕大器奏言：“先帝血肉未寒，爰书凛若日星；而士英悍然不愿，请用大铖。不惟视吏部如刍狗，抑且视陛下为弁髦！”给事中罗万象奏言：“辅臣荐用大铖，或以愧世之无知兵者；然大铖实未知兵。恐「燕子笺」、「春灯谜」，未见枕上之阴符而袖中之黄石也。伏望许其陛见，以成辅臣吐握之意；禁其复用，以杜邪人觊觎之端。”御史詹兆恒疏言：“钦案诸人久图翻局，幸先帝神明内断，确不可移。陞下跸御龙江，痛心先帝异变，与诸臣抱头号哭；百姓闻之，莫不洒血捶胸，愿思一报。近闻燕、齐之间士绅皆白衣冠，吁先帝而呼天；驱杀伪官，各守险隘。此诚先帝德泽在人，国愤非常，有以激发其忠义耳。今梓宫夜雨，一坏未干；太子、诸王，六尺安在？国仇未报，而忽召见大铖，还以冠带；岂不上伤在天之灵、下短忠义之气？”怀远侯常延龄、太僕少卿万元吉、御史陈良弼、王孙藩、左光先、兵部侍郎尹民兴等皆连疏纠，不听。大铖召对称旨，复具陈「联络、控扼、进取、接应」剿贼四着，又陈「长江两合三要十四隙」；竟用为江防兵部侍郎。左都御史刘宗周初至，首言「大铖进退，关係江左兴亡」；士英从中主之，皆不听。大铖于次日即出江莅事。

元年正月，陞大铖兵部尚书，赐蟒服。三月十九日，设坛太平门外，百官素服望祭先帝；独大铖后至，哭呼「先帝」而来曰：“致先帝殉社稷者，东林诸臣也；不尽杀东林诸臣，不足以谢先帝。今陈名夏、徐汧等俱北走矣，奈何！”大铖日与杨维垣谋，必欲尽杀东林、复社诸人。大狱将起，寻以上游告警，姑缓。或夜半书士英堂中云：“闯贼无门，疋马横行天下；元凶有耳，一兀直捣中原。”求其人不得。四月，左良玉传檄提兵向阙，除君侧之奸；兵由九江而下，将抵芜关。士英大惧，命大铖同黄得功、方国安等上江堵截。大铖日以诛杀东林为事，乃上疏请杀从逆光时亨、周钟、武愫，又杀原任武德道佥事雷縯祚、礼部主事周镳。镳与钟，从兄弟也，负时誉，与大铖有隙；士英参钟从逆，谓镳当连坐。縯祚亦与大铖有隙，大铖奏其「不忠不孝」：四人同斩。左良玉死，加大铖太子太保。

五月，弘光宵遁；马士英弃之，走江南，以书招阮大铖。清王子贝勒入都，百官朝贺；王子方坐定，即问“阮大铖安在？”有应者曰：“在上江。”王子曰：“阮大铖是中国才子，当大用。”后大铖跳身走会士英，蓬首跣足，止存一裤；士英因与同至金华、再至江浒，未尝少离左右。而大铖已有异志，到浙作间，能书满字；凡江上军机举动，一一报闻。

丙戌六月，北骑以水涸伺间东渡，马士英带兵走台郡，大铖逍遥湘湖。北使至，加以内院职衔，同贝勒协剿金华；大铖大张告示，内言“本内院虽中明朝科甲，实淹滞下僚者三十余载；复受人罗织，插入魏珰，遂遭禁锢，抱恨终身。今受大清特恩，超擢今职。语云：「士为知己者死」；本内院素秉血性，明析恩仇，将行抒赤竭忠，誓捐踵顶以报兴朝。恐尔士民识暗无知，妄议本内院出处；特揭通衢，使众知悉。”随征金华；城破，大铖搜朱大典外宅，得美女四人，宣淫纵欲。过仙霞岭，中风堕马，已不能言，咋舌而死。

▼方国安，字磐石，浙江诸暨人。少无赖，逐樗蒲、淫酒，使气搏人，里不齿数；至私牵其族人耕牛贸之，为牛主所觉，于是族人共逐之，不令即祖祠。国安野走从军，隶宁南侯左良玉下，听总督兵部尚书卢象升节制，堵贼楚中。国安短悍，每先登；自卒伍起，历管军。

弘光中，良玉既封侯，国安亦陞总兵，故与辅臣马士英善。乙酉，良玉称兵内犯，以「清君侧」为名，兵至浔；士英惧，命阮大铖督兵十万往逆上流。国安潜通士英，以舟师四千来归。时靖南侯黄得功疑入左间，士英出国安款表，乃信。良玉病卒于军，其子梦庚遂率其兵降清。五月，镇江不守，士英深结国安自固，劝帝出奔黄得功军芜湖，而身私走浙；国安以其兵护其辎重，道颇残杀德清知县赵士和。方诣杭州，而清兵亦至；对仗万松岭，胜负不一。先是，诸生沈乘以方兵可以战清，谒士英请屯北关御清；士民方恨士英入骨，并畏方卒暴横，且潞藩慈和，计宜投款，于是竞起杀乘。国安以人心不可恃，渡钱塘，欲就食金华。时乡绅朱大典闭金华，拒守严；国安不得入，反攻不利。适绍兴诸生郑遵谦等起兵，咸持戟以应；七月，迎鲁王监国绍兴。国安尽以其兵合守江干，进复富阳、于潜等县，屯朱桥；与清督张存仁对仗并无一捷，拜镇东将军。国安有从子元科，机便善战。尝逐北存仁，拔刀不及咫，断其马；存仁为再易马，救脱去。元科因知名自负，浙东倚以办。国安挟兵势私士英，疏复入相。众议腾沸曰：“此钱塘尺水，不比扬子；马酷断送人死，不与。”于是生员陆宇𤐣等至，草檄斥之；百姓争键门以拒。士英重怫人意，且止。时富阳等县复陷清，朱桥当清砲便圯，乃弃朱桥，退屯潭头。当是时，江海无不守，国安专营上流，亦往往登岸报捷，封镇东伯；寻进侯。鲁监国使阁部张国维监其军，欲一国安之权，奔走诸义。会隆武已受江上诸表贺，晋国安公爵；国维乃请遵汉故事，筑坛拜国安上将军，亦封镇国公。寻以武宗尝自称镇国公，故封荆国公；录其以楚师来归南都往绩，仍赐上方剑、便宜行事，得节制诸军。久之，诸军故不奉国安节制也。国安勇而少谋，其选锋皆可阻击百万，故清无一能渡突方营；而其裨偏日驰触清，清每为惊去。或有进「潜兵浙西、反攻武林」之策，国安连发七营，而将不忍前，国安亦止。尝曰：“吾且渡江走马看六桥花也！”或蜚语兴国公王之仁意清，不为鲁力；独国安深相信，举酒贺曰：“非王将军固西兴，大费国安马腹鞭。”十二月，国安约诸师大举，而先锋威远侯方元科适获病；元科曰：“俟来年二月，元科病起。”国安不听，遂以汉土营锐师轻入五云出西湖，而监军国维以其师为后援。计洩，清督张存仁预键西湖三门，而伺骁骑归，截其援。监军师不经战先溃，江上前锐师进，当坚无所得，退无归，一日而尽。元科涕曰：“吾见吾师之不返也！深入无援，古所忌。大将军久行间，而忘此乎！”自是江上之气沮，馈饷缺。五月，义师散，钱塘沙涨，清骑益伺上流；国安所守上流迄桐庐，兵分益单。清有饮马中流，马逸过渡；方师一鬨散，自焚其营，顷刻数百里尽。六月朔，监国弃绍兴避台，国安以其众趣驾。甫至台，而监国已陷澥去。国安疏请登陆，保黄岩为后图；上不应。清师疾至黄岩，使马士英说国安；国安遂先髡发，下令军中「有不从者斩」！至浦城，与马士英、方逢年、杨鼎卿、方元科等同日被戮。

国安不识字，凡有移会，使人旁读之；所改窜，多合文理。当至危不惧，谈笑自若。赏罚严，常悬大金；使人上卮酒为寿，不惜也。犯者，副将以下不假。进以奇计，率不解。其卒工对搏及走险击虚诸法，无所事，尚气；故其部傲不下人。

石匮书曰：马士英弄巧成拙，欲用大铖而反为大铖所用，亡我宗社；肉其足食乎！大铖在先帝时，每思辨雪逆党，蓄毒未发；至北变后，遂若出柙之虎，咆哮无忌。及用间既成，超擢内院；国门一示，扫地尽矣！呜呼！操、莽、温、懿，犹知修饰边幅；大铖一败至此，与彼偷牛剧贼，抑又何异哉！












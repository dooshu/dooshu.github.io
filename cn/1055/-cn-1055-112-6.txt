【乞一面罢差兵士拽磨】

右臣准中书札子：“访闻昨来石待举擘画酒务，内令兵士拽磨，所贵省得草料。转运司寻依此遍下诸州军施行讫。今仰立便指挥只依旧用驴子拽磨，仍具因依闻奏。”臣今检取到元初一宗行遣公案，勘会得庆历三年十一月九日，转运使张沔因巡历到保州。本州通判石待举擘画申请，乞更不差磨憔驴子，只以厢军兵士推磨，所有转运使张沔寻依所申行下。今来朝廷指挥，仰疾速止绝。本司相度即日已是秋深，磨憔踏曲罢多日，兼又保塞乱兵才息，若非时急，行出上件指挥，深虑扇惑小人，别致引惹。欲乞直候来年将及踏曲之时，只作本司一面行遣，依旧却差驴子，所贵不至张皇引惹。谨具状奏闻。


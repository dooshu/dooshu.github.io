○赐豆卢革韦说自尽诏

陵州合州长流百姓豆卢革、韦说，顷在先朝，擢居重任，欺公害物，黩货卖官，静惟肇乱之端，更有难容之事。且夔忠万三州，地连巴蜀，路扼荆蛮，藉皇都弭难之功，徇逆帅僭求之势。罔予视听，率意割移，将千里之土疆，开通狡穴，动两川之兵赋，御捍经年。致朕莫遂偃戈，犹烦运策。近者西方邺虽复要害，高季兴尚固窠巢，增吾旰食之忧，职尔朋奸之计。而又自居贬所，继出流言，苟刑戮之稽时，处忠良於何地？宜令逐处刺史监赐自尽。


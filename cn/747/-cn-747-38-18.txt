○高宗天皇大圣皇帝加谥册文

维天宝八载，岁次己丑，闰六月癸亥朔四日景寅，孝孙嗣皇帝臣隆基，敢昭告於高宗天皇大帝。伏惟继文缵圣，嗣武居尊，保合太和，缉熙庶绩。万邦作乂，百度惟贞，兴吊伐之师，展对崇之礼，无有远迩，罔不率从。仁风汪洋，德泽滂沛，能事超於邃古，休声贯於列辟。顾以眇德，缵承丕绪，永惟孚佑，以致太平。顷者玉芝再产，上记阴骘，钦承景命，肃事鸿名。既刻元辰，荐彰嘉应，则有庆云散彩，瑞日重轮。恭惟降鉴，载深兢惕，谨上加尊谥曰高宗天皇大圣皇帝。伏惟鉴眷虔诚，昭升盛烈，祗奉典册，伏增感慰。


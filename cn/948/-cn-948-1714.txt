陆游　郊居

郊居本宴如，触事自多感。

况当摇落时，云重天惨惨。

路穷非通途，地偏无远览。

残芜连古道，槁叶满幽坎。

老来厌了了，万事付黮闇。

地炉炽生柴，唤客烹荠糁。

陆游

陆游　郊居

平生万事不容求，惟有郊居志已酬。

更漏远城鸡唱晓，岁时无历叶知秋。

潮生小舫行收荻，月落长歌起饭牛。

已作幸民仍醉死，人间毁誉判悠悠。

陆游

陆游　郊居

索米官仓例坐愚，东方未可戏侏儒。

行藏要付他年看，富贵真堪一笑无。

等死不过赊岁月，长闲勿更问妻孥。

狂豪尽道非平昔，老胆轮囷尚满躯。

陆游


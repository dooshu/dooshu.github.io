【谢赐仁宗御集表〈治平四年〉】

臣某言：伏准御药院告报，伏蒙圣慈赐臣《仁宗御集》一部一百卷者。倬彼云章，方联于宝轴；刻之玉版，忽被于恩颁。臣某〈中谢。〉恭惟仁宗皇帝睿哲聪明，宽仁恭俭，每虚心而访道，务向学以崇儒。天纵生知，臻作者之谓圣；功高德盛，由焕乎其有文。伏惟皇帝陛下，纂绍丕图，善继先志。惟仁祖发挥于众制，乃英考序述而成编。昭如三光，并照万物；法彼后世，同符六经。方副本之颁行，非近辅而莫获。敢期睿眷，尚及愚臣，宠异群邦，光生室。载念臣出身寒苦，自少遭逢。晚蒙奖任之殊，尝与赓歌之后。捐躯论报，余生已负于素心；拜赐为荣，抚事但零于清血。


○潞課疏 【 潞課】

臣謹會同按臣、議看得潞府養贍租課、將承之億萬斯年、永無極也、原係請景府遺業、自足當景府額數、但在景府時、因奸民混捏妄投、徒張虗名、未獲實惠、即楚中父老、猶能談之、臣奉命以來、欲留有餘不盡之利、以為　皇上惠此一方民者。臣之心也、而仰體皇上友愛周親之意、以為潞府求足原額者、則臣之職也、為是督率司道、每勘議、必會該府之差官、申飭郡縣、每勘覈、必據經丈之文冊、舊缺少者、計畝而加、州縣無漏報之課、新淤生者履畝而丈、佃民無隱射之奸、或因過重之難輸、而攤泒通縣、以分其累、或因疲邑之難供、而抵泒曲處、以充其數、大而田地河塘、小而房租屋基、以及于沙湖所太陽腦等處、楚府??日夕?出原管之業、俱經司道委官、一一清查明悉、所據呈報新增過租課、共銀二萬五千餘兩、先年景府尚多虗數。今則盡為實數。內江夏以附省衝疲之邑、漢川以八里彈丸之區、即通縣田地、止有此數、今在江夏增二千六百七十七兩、在漢川增至二千兩、在各官業巳智盡力索、在地方見為竭澤而漁、即潞府差官、亦且目擊民艱、相安無言矣、及照住俸各官如布政司左布政使王應乹、分守武昌道左參政趙欽湯等、清查備極苦心、報竣未甚違限原住俸粮相應題請開復、其河泊所計二十六處、課既歸府、官應裁革、以後俱免銓補、至于徵收一節、比見湖省百姓、擁道號呼、告者接踵、臣為之惻然、詢其故、則有謂官較書辦各役。勒取使用者。有謂官較多索火耗。每兩額外加四五錢者。有謂銀巳收入。因銀數未足次日徑不認發收票者。夫三楚之地。湯沐之重地也。三楚之民。　皇上之赤子也。以潞王殿下賢明超邁、豈不為　陛下念此、惟是官較誅求之擾。潞王必不得而知也。楚民疾苦之狀。潞王必不得而聞也。官較徵收勒索無有紀極小民苦之凡皇莊皇店皆然故以有司徵解為便臣等竊謂差官遠徵原不若有司徵解為便以楚人剽悍之俗、□溢荐仍之後、萬一各役需擾激生他事、所關于國體者不細、必欲為令終之計、惟行令各該有司、依期徵解、布政司類解、有拖欠者仍聽臣等每歲終查參、要于盡完、既以撫安湖湘孑遺之黎、且以仰成賢王仁明之譽。此公私兩利之長策也。倘以自行徵收、奉明旨必不可巳、則隨從獨不可減。俾有定員乎。火耗獨不可裁。俾無過重乎。使用獨不可革。俾無橫索乎。減一人、即省一人之費、裁一分、即溥一分之惠、課不省、民不傷、驛逓不騷擾、奈何其不為之計也、伏乞敕下戶部、再加查議、合無俯將江夏漢川沔陽等州縣增補課銀、查照數目、自二十二年為始、行臣等將新增者行有司照數泒徵、通將勘過各處四至、委臣明立疆界、竪石封記以垂永久之業、以杜投獻侵占之弊仍將司道王應乾等、題請開俸、各河泊官、咨部裁革、起送別用、并將徵收應袪各積弊、逐一查議覆請定奪、其為上下裨益、良非淺尠、再照頃者襄漢水溢、景陵漢川等縣、廬井漂溺、惟時無論里民、即佃民流移者過半、乃里民今有稍稍復業者、而佃民尚蓬飛萍散、絕意舊棲矣、此何以故、里民被災者。自計猶得覬恩蠲停徵督。而佃民則督責猶故也。取盈猶故也。又有從而朘削之、漁獵之者彼亦安能以懸磬之室、充絫黍之額乎、此所以易去其鄉、計不返顧也、臣伏覩大明會典內開皇莊及皇親公侯駙馬伯等官莊田、如遇災傷、俱令照依民田災傷分數徵收、夫日皇莊官莊而藩租可例巳今以各省直之民。田地一遭災傷。　皇上猶然下蠲租之令。不愛常賦。以寬天下之民力。而潞王獨不可依此例。議從寬恤乎。倘荷特旨、仍令照民田災傷事例。量行蠲免。庶幾哉窮民易德。流移可復矣。


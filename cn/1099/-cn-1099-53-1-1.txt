○災異論新政疏 【 酌論新政】

今年自六月以來、陰雲蔽翳、天雨連綿、京畿內外、民舍傾頹、田禾渰沒、日復一日、為患未巳、臣等官居輔導、職在爕調、憂切于中、至忘寢食、仰惟　陛下嗣登寶位、聖德格天、而陰陽盛微、其端可畏、窃聞陽主剛徤、陰主柔弱、陽主開明、陰主暗昧、人事下乖、天道上應、必然之禮也、自古帝王及我　祖宗列聖。繼世更化。必大有興革以新天下之耳目。繁天下之心志。昔在　先帝初年、加减濫設汰冗食、罷工役、止貢獻、放鷹犬、出宮人凡百　聖政固巳傳之天下。即當載在史書。近者　陛下登極詔條一出中外臣民、歡呼動地想望太平、但各該有司視為泛常、不即遵奉、經今兩月之上、內外多餘官員、未聞查减某職、傳奉乞陞等項、未聞查革何人、諸如此類、未易枚舉、政壅于上而不得行。民望于下而不得遂。此陰陽所以失調。雨暘所以不順也。如軍器鞍轡二局各門。各馬房倉庫、及各處分守守備等項內官、舊設有數、今添至幾倍朝廷養軍養匠、錢糧萬萬、足供其使令、豈可不减文武官員中有曠職僨事、虛糜廩祿者、豈可不斥、內官管監匠官。御用等監畫士。多至數十百人。濫授官職浪支俸祿。皆剝民膏脂以供無益。豈可不革。內承運庫放支銀兩。全無印簿支銷。二十年累數百萬。以致府藏立竭。承領之人。豈無侵剋。本庫內官。自請查筭。豈可不查。司鑰庫收貯銅錢亦數百萬。託稱內府関支。其實置之無用。若洪武等錢不行。則新鑄弘治通寶。亦為虛費。豈可不用。今特旨批斷者、照舊不動。查例來看者。展轉不行。則其弊政。皆難除革。詔書所載。盡為空言。天下之耳目將何以新。天下之心志將何所繁。至如內苑之珍禽奇獸且無筭。宜盡放之以省食用之資。宮人一事。近在掖庭。非外官所得干預。窃恐先朝舊宮或有年歲老大。及多餘名數。不惟妄費供給。抑且不免怨嗟。亦宜疏放。或縱令寧家。或從便嫁遣。以犬布好生之德。上延和氣之祥。是皆國家要務。新政所當先者。惟　聖明俯垂采納。事干宮禁。則斷在不疑。責在有司。則嚴加催督。其有未盡事宜、令所司查奏處置、務臻實効、不事虛文、庶可以調和陰陽、化災為福、宗社臣民之慶也、


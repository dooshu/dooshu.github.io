卷350_14【唐铙歌鼓吹曲十二篇·既克东蛮，群臣请图蛮夷状，为周书王会。为东蛮第十二】  柳宗元

东蛮有谢氏，冠带理海中。自言我异世，虽圣莫能通。

王卒如飞翰，鹏鶱骇群龙。轰然自天坠，乃信神武功。

系虏君臣人，累累来自东。无思不服从，唐业如山崇。

百辟拜稽首，咸愿图形容。如周王会书，永永传无穷。

睢盱万状乖，咿嗢九译重。广轮抚四海，浩浩知皇风。

歌诗铙鼓闲，以壮我元戎。


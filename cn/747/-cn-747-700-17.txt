○让官表

臣某言：臣闻道不欲盈，元祖之至诫；人恶其上，鲁史之明规。既以迫於愚衷，敢虑动而生悔，臣某中谢。臣顷居宰弼，获戾於时，既望汨以怀沙，甘赴湘而溺死，自谓永违白日，莫睹青天，虽文宗坠履不遗，骤分圭瑞，而微臣伤弓是惧，常蹈春冰。伏值陛下大明初升，临照四海，知臣常忝禁署，逮事穆宗，念已废之旧物，悯既伤之弱羽，召自沧海，擢授黄阁，明德每覆其瑕，至仁常矜其衰疾，参赞万务，倏已六年。裘冕郊，再睹配天之礼，干戈问罪，三见拘原之功，所谓百生遭逢，千载际会。征倚伏之数，惟恐罹灾，思存亡之机，所宜知止。非慕三公乞骸之节，敢希二疏解组之风，忍去盛时，自贻深戚。实以久婴沉痼，年渐衰迟，宗族孤单，兄弟衰落，先臣松贾，近在东都，家属数人，皆居上国，不欲远离京阙，只愿归老田园。伏望陛下深鉴孤忠，特遂丹恳，察臣上报圣德，不必须在鼎司，改授闲官，优游暮齿。所冀自知税驾，无李斯之叹音，便得悬舆，复韦贤之故事。进退惶灼，伏地涕零，不任兢惶感切之至，谨奉表陈乞以闻。


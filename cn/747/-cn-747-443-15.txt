○为崔大夫请入奏表

臣苛言：臣一昨初承国哀，号慕罔极，已陈哀恳，请赴山陵。伏奉批答，上遵遗旨，不许奔会。元宫甫闭，攀扈无由，永惟旧恩，实延巨痛。陛下自登实位，日月重光，百灵昭苏，万物咸睹。臣限所守，僻在海隅，遐瞻阙庭，未获称庆。陛下湛恩雨施，大号风行，繁徭顿除，穷海知化。臣管内州郡，幸获安帖，在臣使务，必有常规。将临元会之期，倍切朝宗之恋，伏愿许臣暂趋天阙，获觐龙颜，进禀命於圣君，退宣风於遐壤。臣死生无恨，荣愿之至。


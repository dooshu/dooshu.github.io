○授裴休中书门下平章事依前判盐铁制

门下。我国家之称至理，其惟贞观开元乎。虽盛德成於祖宗，而致君存乎辅弼。委是丕构，付予冲人。实资献臣，共荷洪业。俾登玉铉，用振金声。正议大夫守礼部尚书充诸道盐铁转运等使裴休，明堂栋梁，清庙瑚琏。道崇五美学综九流。持去邪与善之心，蕴尊主济时之术。早升甲乙，首冠贤良。谏垣驰谠正之名，史氏动直言之笔。羽仪著定，律吕缙绅。仙闱道播於弥纶，右掖词推於润色。三临藩郡，皆垂良吏之能；四贰卿曹，效力见大臣之体。洎乎司泉府之重，山泽之财。用适变通，法均宽猛。大计如富强之业，常规多饶羡之功。人无告劳，刃有馀地。是可以载光衮职，爰陟台阶。式赞雍熙，宜膺梦卜。尔其允厘庶绩，盛起讦谟。涉大川而示吾津涯，驭六马而遗吾衔策。俾臻皇极，克嗣前修。於戏！人代天工，予违汝弼。悉乃心力，作吾股肱。无使阿衡专美於殷家，山甫独称於周室。勉宏懿德，勿忝虚怀。可守本官同中书门下平章事，依前充诸道盐转运等使。


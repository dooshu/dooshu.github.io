○三良论

秦穆之杀三良，诗人刺之矣，《春秋》讥之矣，今不复议。惟三良许之以死，而前代无讥，何也？且臣道莫显於咎繇，孝友莫盛於周公，咎繇尚不殉於舜、禹二後，周公尚不殉於文、武二王，三良讵可许之死乎？如三良者，所谓殉荣乐也，非所谓殉仁义也，可与梁邱据、安陵君同讥矣，焉得谓之百夫特哉！昔荀息许晋献一言，继之以死，君子犹叹斯言之玷，不可为也，岂得以生同荣乐，殁共埃尘，以为忠乎？晏平仲言君为社稷死则死之，斯言得之矣。自周汉迄於巨唐，杀身成仁，代有髦杰，莫不显一身之义烈，未有系一国之存亡。惟纪信乘黄屋以诳楚，赴丹焰而存汉，数千年间，一人而已，汉祚四百，繇此而兴。馀谓汉祖建封纪氏，宜在萧、曹之上，报德未称，良可悲也。


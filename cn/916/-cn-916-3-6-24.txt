【白马篇】

〖歌录曰：白马篇。齐瑟行也。〗

白马饰金羁。连翩西北驰。借问谁家子。幽并游侠儿。少小去乡邑。扬声（《类聚》作名。乐府云。一作名。）沙漠垂。宿昔秉良弓。楛矢何参差。控弦破左的。右发（《御览》作发矢。）摧月支。仰手接飞猱。俯身散马蹄。狡捷过猴猿。（乐府作猨猴。）勇剽若豹螭。边城多警急。胡虏（六臣本《文选》作虏骑。注云。善本胡骑。乐府注云。一作虏骑。）数迁移。羽檄从北来。厉马登高堤。长（乐府作右。）驱蹈匈奴。左顾陵（李善本《文选》作凌。）鲜卑。弃（《类聚》作寄。乐府同。）身锋刃端。性命安可怀。父母且不顾。何言子与妻。（《诗纪》误作妾。）名编（六臣本《文选》注云。五臣作在。乐府云。一作在。）壮士籍。（《类聚》作高名在壮籍。乐府云。一作高名在壮籍。）不得中顾私。捐躯赴国难。视死忽如（乐府云。一作若。）归。（○《文选》二十七。乐府诗六十三。文章正宗二十九。本集六。《诗纪》十三。又《类聚》四十二引驰、儿、垂、支、蹄、移、堤、怀、私、归十韵。《御览》三百五十九作游侠篇。引驰、儿二韵。七百四十六作乐府歌。引支、蹄二韵。）


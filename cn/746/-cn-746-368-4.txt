卷368_4【中书相公任兵部侍郎日，后阁植四松，逾数年浣忝此官，因献拙什】  郑浣

丞相当时植，幽襟对此开。人知舟楫器，天假栋梁材。

错落龙鳞出，褵褷鹤翅回。重阴罗武库，细响静山台。

得地公堂里，移根涧水隈。吴臣梦寐远，秦岳岁年摧。

转觉飞缨缪，何因继组来。几寻珠履迹，愿比角弓培。

柏悦犹依社，星高久照台。后凋应共操，无复问良媒。


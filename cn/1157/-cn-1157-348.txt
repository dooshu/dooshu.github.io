●卷三百四十八　四裔考二十五

○沙陀

沙陀，西突厥别部处月种也。始，突厥东西部分治乌孙故地，与处月、处蜜杂居。唐贞观七年，太宗以鼓纛立利邲咄陆可汗，而族人步真觖望，谋并其弟弥射乃自立。弥射惧，率处月等入朝。而步真势穷亦归国。其留者，咄陆以射匮特勒劫越之子。西突厥浸强，内相攻，其大酋乙毗咄陆可汗建庭镞曷山之西，号"北廷"，而处月等又隶属之。处月居金婆山之阳，蒲类之东，有大碛，名沙陀，故号沙陀突厥云。咄陆寇伊州，引二部兵围天山，安西都督郭孝恪击走之，拔处月俟斤之城。後乙毗可汗败，奔吐火罗。贺鲁来降，诏拜瑶池都督，徙其部廷州之莫贺城。处月朱邪阙俟斤阿厥亦请内属。永徽初，贺鲁反，而朱邪孤注亦杀招慰使连和，引兵据牢山。於是射脾俟斤沙陀那速不肯从，高宗以贺鲁所领授之。明年，弓月道总管梁建方、契墪何力引兵斩孤注，俘九千人。又明年，废瑶池都督府，即处月地置金蒲、沙陀二州，皆领都督。贺鲁亡，安抚大使阿史那弥射次伊丽水，而处月来归。乃置昆陵都护府，统咄陆部，以弥射为都护。龙朔初，以处月酋沙陀金山从武卫将军薛仁贵讨铁勒，授黑离军讨击使。长安二年，进为金蒲州都督，累封张掖郡公。金山死，子辅国嗣。先天初，避吐蕃，徙部北廷，率其下入朝。开元二年，复领金蒲州都督，府其母鼠尼施为鄯国夫人。辅国累爵永寿郡王。死，子骨咄支嗣。天宝初，回纥内附，以骨咄支兼回纥副都护。从肃宗平安禄山，拜特进、骁卫上将军。死，子尽忠嗣，累迁金吾卫大将军、酒泉县公。至德、宝应间，中国多故，北廷、西州闭不通，朝奏使皆道出回纥，而虏多鱼撷，尤苦之，虽沙陀之倚北廷者，亦困其暴敛。贞元中，沙陀部七千帐附吐蕃，与共寇北廷，陷之。吐蕃徙其部甘州，以尽忠为军大论。吐蕃寇边，常以沙陀为前锋。久之，回鹘取凉州，吐蕃疑尽忠持两端，议徙沙陀於河外，举部愁恐。尽忠与朱邪执宜谋，曰："我世为唐臣，不幸陷汙。今若走萧关自归，不愈於绝种乎？"尽忠曰："善。"元和三年，悉众三万落循乌德鞬山而东，吐蕃追之，行且战，旁洮水，奏石门，转斗不解，部众略尽，尽忠死之。执宜裒瘢伤，士裁二千，骑七百，杂畜橐驼千计，款灵州塞，节度使范希朝以闻。诏处其部盐州，置阴山府，以执宜为府兵马使。沙陀素健斗，希朝欲籍以捍虏，为市牛羊，广畜牧，休养之。其童耄自凤翔、兴元、太原道归者，皆还其部。尽忠弟葛勒阿波率残部七百即振武降，授左武卫大将军，兼阴山府都督。执宜朝长安，赐金币袍马万计，授特进、金吾卫将军。然议者以灵武迫吐蕃，恐後反覆生变，又滨边，益口则食翔价。倾之，希朝镇太原，因诏沙陀举军从之。希朝乃料其劲骑千二百，号沙陀军，置军使，而处馀众於定襄州。执宜乃保神武川之黄花堆，更号阴山北沙陀。执宜以军从讨王承宗有功，进蔚州刺史。王锷节度太原，建言："朱邪族孳炽，散居北川，恐启野心，愿析其族隶诸州，势分易弱也。"遂建十府以处沙陀。讨吴元济，诏执宜隶光颜军，有功，授检校刑部尚书。入朝，留宿卫。後授阴山府都督、代北行营招抚使，隶河东节度。执宜死，子赤心立。节度使刘沔以沙陀击回鹘於杀胡山。久之，伐潞，诛刘槙，俱从军有功，迁朔州刺史，仍为代北军使。大中初，吐蕃合党项、回鹘残众寇河西，诏诸军进讨，沙陀常深入，赤心所向，虏辄披靡。始，沙陀臣吐蕃，其驰射偟悍过之，虏倚其兵，常苦边。及归国，吐蕃由此衰。宣宗已复三州、七关，征西戍皆罢，乃迁赤心蔚州刺史、雲州守捉使。庞勋乱，以突骑从军讨平之。进大同节度使，赐姓李，名国昌，赐第京师。後徙节振武，进检校司徒。王仙芝陷荆、襄，以突骑逐贼，数有功。乾符三年，段文楚为代北水陆发、运雲州防御使。时岁歉，文楚朘损用度，下皆怨，边校程怀信等与国昌子克用谋，执文楚杀之，据州之闻，共丐以克用为大同防御留後，不许。发诸道兵进捕，诸道不甚力，而黄巢方渡江，朝廷度未能制，乃赦之。以国昌为大同军防御使，国昌不受命，诏河东节度使崔彦昭等讨，无功。国昌与党项战，未决，大同川吐浑赫连铎袭振武，尽取其赀械，国昌穷，挈骑五百还雲州，州不纳，铎遂取之。克用转侧蔚、朔间，东兵才三千，屯新城，铎引万人围之，隧而攻，三日不拔，铎兵杀伤甚。国昌自蔚州来，铎引去。僖宗以铎领大同节度，俾讨国昌。六年，诏昭义李钧为北面招讨使，督潞、太原兵屯代州；幽州李可举会铎攻蔚州，国昌以一队当之。克用分兵抵遮虏城拒钧，天大雪，士瘅仆，钧众溃，还代州，军遂乱，钧死於兵。广明元年，以李琢为蔚、朔招讨都统，率兵数万屯代州。克用使傅文达调蔚、朔兵，朔州刺史高文集缚以送琢。琢进攻蔚，国昌败，与克用举宗奔北。铎密图之，克用得其计，因豪杰大会驰射，百步外针芒木叶无不中，部人大惊，即倡言："今黄巢北寇，为中原患，一日天子赦我，愿与公等南向定天下，庸能终老沙碛哉！"巢攻潼关，入京师，诏河东监军陈景思发代北军。时沙陀都督李友金屯兴唐军，萨葛首领朱海万、安庆都督史敬存屯感义军，克用客塞下，众数千无所属。景思闻天子西，乃与友金纠骑五千人居绛，兵擅劫帑自私。还代州，益募士三万，屯陇西，士嚣纵，友金不能制，谋曰："今合大众，不得威名宿将，具无功。吾兄司徒父子，材而雄，众所推畏，比得罪於朝，侨代北部不敢还。今若召之使将兵，代北豪英，一呼可集，整行伍，鼓而南，贼不足平也。"景思曰："善！"乃丐赦国昌，使讨贼赎罪。有诏拜克用代州刺史、忻代兵马留後，促本军讨贼。克用募万人趋代州。诏克用还军朔州。义武节度使王处存、河中节度使王重荣传诏招克用同讨巢。克用喜，即以众三万、骑五千而南。於是国昌守代州，克用破巢贼，收复京师，功第一，进同中书门下平章事、陇西郡公。国昌为代北节度使。未几，以克用领河东节度使。光启三年，国昌卒。昭宗即位，封克用晋王後卒。子存勖嗣，讨灭朱友贞，复唐祚，是为唐庄宗。

○骨利幹

骨利幹处瀚海北，胜兵五千。草多百合。产良马，首似橐驼，筋骼壮大，日中驰数百里。其地北距海，去京师最远，又北度海则昼长夜短，日入烹羊胛，熟，东方已明。盖近日入处也。唐贞观二十一年入朝，诏以其地为元阙州。其大酋俟斤因使者献马，帝取其异者，号十骥，皆为美名，厚礼其使。龙朔中，以元阙州更初余吾州，隶瀚海都督府。延载初，亦来朝。

○黠戛斯

黠戛斯，古坚昆国也。地当伊吾之西，焉耆北，白山之旁。或曰居勿，曰结骨。其种杂丁零，乃匈奴西鄙也。匈奴封汉降将李陵为右贤王，卫律为丁零王。後郅支单于破坚昆，於时东距单于庭七千里，南车师五千里，郅支留都之。故後世得其地者，讹为结骨，稍号纥骨，亦曰纥扢斯云。众数十万，胜兵八万，直回纥西北三千里，南依贪漫山。地夏沮洳，冬积雪。人皆长大，赤髪、晢面、绿瞳，以黑髪为不祥。黑瞳者，必曰陵苗裔也。男少女多，以环贯耳，俗偟伉，男子有勇黥其手，女已嫁黥项。杂居多淫佚。谓岁首为茂师哀，以三哀为一时，以十二物纪年，如岁在寅则曰虎年。气多寒，虽大河亦半冰。稼有禾、粟、大小麦、青稞，步磑以为面糜。穄以三月种，九月获，以饭，以酿酒，而无果蔬。畜，马至壮大，以善斗者为头马，有橐驼、牛、羊，牛为多，富农至数千。其兽有野马、骨咄、黄羊、羱羝、鹿、黑尾，者似者，似獐。尾大而黑。鱼，有蔑者长七八尺，莫痕者无骨，口出颐下。乌，雁、鹜、乌鹊、鹰、隼。木，松、桦、榆、柳、蒲。松高者仰射不能及颠，而桦尤多。有金、铁、锡，每雨後必得铁，号迦沙，为兵绝犀利，常以输突厥。其战有弓矢、旗帜，其骑士析木为盾，蔽股足，又以圆盾傅肩，可捍矢刃。其君曰"阿热"，逐姓阿热氏，建一纛，下皆尚赤，馀以部落为之号。服贵貂、豽，阿热冬帽貂，夏帽金釦，锐顶而卷末，诸下皆帽曰毡，喜佩刀砺，贱者衣皮不帽，女衣毳毼、锦、蜀、绫，盖安西、北廷、大食所贸售也。阿热驻牙青山，周栅代垣，联毡为帐，号"密的支"，它首领居小帐。凡调兵，部役属者悉行。内貂鼠、青鼠为赋。其官，宰相、都督、职使、长史、将军、达于六等，宰相七，都督三，职使十，皆典兵；长史十五，将军、达于无员。诸部食肉及马酪，惟阿热设饼饵。乐有笛、鼓、笙、觱篥、盘铃。戏有弄驼、师子、马伎、绳伎。祠神惟主水草，祭无时，呼巫为"甘"。昏嫁纳羊马以聘，富者或百千计。丧不剺面，三环尸哭，乃火之，收其骨，逾岁而为墓，然後哭泣有节。冬处室，木皮为覆。其文字言语与回鹘正同。法最严，临阵桡、奉使不称、妄议国若盗者皆断首；子为盗，以首著父颈，非死不脱。阿热牙至回鹘牙所，橐驼四十日行。使者道出天德右二百里许抵西受降城，北三百里许至鸊鹈泉，泉西北至回鹘牙千五百里许，而有东、西二道，泉之北，东道也。回鹘牙北六百里得仙娥河，河东北曰雪山，地多水泉。青山之东有水曰剑河，偶艇以度，水悉东北流，经其国，合而北入於海。东至木马突厥三部落，曰都播、弥列、哥饿支，其酋长皆为颉斤。桦皮覆室，多善马，俗乘水马驰冰上，以板藉足，屋木支腋，蹴辄百步，势迅激。夜钞盗，昼伏匿，坚昆之人得以役属之。坚昆本疆国也，地与突厥等，突厥以女妻其酋豪。东至骨利幹，南吐蕃，西南葛逻禄。始隶薛延陀延陀，以颉利发一人监国。其酋长三人，曰讫悉辈，曰居沙波辈，曰阿米辈，共治其国，未尝与中国通。唐贞观二十二年，闻铁勒等已入臣，即遣使者献方物，其酋长俟利发失钵屈阿栈身入朝，以其地为坚昆府，拜俟利发左屯卫大将军，即为都督，隶燕然都护。高宗世，再来朝。景龙中，献方物。元宗世，四朝献。乾元中，为回纥所破，自是不能通中国。後狄语讹为黠戛斯，盖回鹘言，若曰黄赤面云。常与大食、吐蕃、葛禄相依仗，吐蕃之往来者畏回鹘剽钞，必往葛禄，以待黠戛护送。回鹘授其君长阿热官。回鹘稍衰，阿热即自称可汗，回鹘遣师伐之，不胜。阿热恃胜，诟之。回鹘不能讨，其将句录莫贺导阿热破杀回鹘可汗，诸特勒皆溃。阿热身自将，焚其牙，悉收宝赀，并得太和公主，遂徙牙牢之山之南。距回鹘旧牙度马行十五日。阿热以公主唐贵女，遣使送卫还朝，为回鹘乌介可汗邀取之，并杀使者。会昌中，复遣使上书言状。行三岁至京师，武宗大悦，以其穷远能修职贡，班渤海使者上，遣使持节临慰其国，诏宰相即鸿胪寺见使者，使译官考山川国风。宰相李德裕上言："今黠戛斯大通中国，宜如贞观时，为《王会图》以示後世。"从之。又诏阿热著宗正属籍。是时乌介可汗馀众託黑车子，阿热愿乘秋马肥击取之，表天子请师。帝令给事中刘濛为巡边使，朝廷亦以河、陇四镇十八州久沦戎狄，幸回鹘破弱，吐蕃乱，相残齧，可乘其衰乃以右散骑常侍李拭使黠戛斯，册君长为宗英雄武诚明可汗。未行而武宗崩。宣宗嗣位，欲如先帝意，或谓黠戛斯小种，不足与唐抗，诏宰相与台省四品以上官议，皆曰："回鹘盛时有册号，今幸衰亡，又加黠戛斯，後且生患。"乃止。至大中元年，卒诏鸿胪卿李业持节册黠戛斯为英武诚明可汗。逮咸通间，三来朝。然卒不能取回鹘。後之朝聘册命，史臣失传。

○仆骨

仆骨亦曰仆固，在多览葛之东。帐户三万，兵万人。地最北，俗梗骜，难召率。始臣突厥，後附薛延陀。延陀灭，其酋娑匐俟利发歌滥拔延始内属，以其地为金微州，拜歌滥拔延为右武卫大将军、州都督。唐开元初，为首领仆固所杀，诣朔方降，有司诛之。子曰怀恩，至德时以功至朔方节度使。

○葛逻禄

葛逻禄本突厥诸族，在北廷西北、金山之西，跨仆固振水，包多怛岭，与车鼻部接。有三族：一谋落，或为谋刺；二炽俟，或为婆匐；三踏实力。唐永徽初，高偘之伐车鼻可汗，三族皆内属。显庆二年，以谋落部为阴山都督府，炽俟部为大漠都督府，踏实力部为元池都督府，即用酋长为都督。後分炽俟部置金附州。三族当东、西突厥间，常视其兴衰，附叛不常也。後稍南徙，自号"三姓叶护"，兵疆，甘於斗，廷州以西诸突厥皆畏之。开元初，再来朝。天宝时，与回纥、拔悉密共攻杀乌苏米施可汗，又与回纥击拔悉密，走其可汗阿史那施於北廷，奔京师。葛禄与九姓复立回纥叶护，所谓怀仁可汗者也。於是葛禄之处乌德犍山者臣回纥，在金山、北廷者自立叶护，岁来朝。久之，叶护顿毗伽缚突厥叛酋阿布思，进封金山郡王。天宝间，凡五朝。至德後，葛逻禄浸盛，与回纥争疆，徙十姓可汗故地，尽有碎叶、怛逻斯诸城。然限回纥，故朝会不能自达於朝。

○駁马

駁马，其地近北海，去京万四千里，经突厥大部落五所乃至焉。有兵三万人，马三十万匹。其国以俟斤统领，与突厥不殊。有弓、箭、刀、槊、傍排，无宿卫队仗，不行赏赐。其土境东西一月行，南北五十日行，土地严寒，每冬积雪，树木不没者才一二尺。至暖消，逐阳坡（浦波反），以马及人挽犁种五榖，好渔猎，取鱼鹿獭貂鼠等肉充食，以其皮为衣。少铁器，用陶瓦釜及桦皮根为盘碗。随水草居止，累木为井栏，桦皮盖以为屋，土床草蓐，如毡而寝处之，草尽即移，居无定所。马色并駁，故以名云。其马不乘，但取其乳酪充餐而已。与结骨数相侵伐，貌类结骨而言语不相通。唐永徽中遣使朝贺（突厥谓駁马为曷刺，亦名曷刺国）。

○鬼国

鬼国在駁马国西六十日行。其国人夜游昼隐，身著浑剥鹿皮衣，眼鼻耳与中国人相同，口在项上，食用瓦器。土无米粟，啖鹿豕及蛇。

○盐漠念

駁马国南三十日行至突骑施，二十日行至盐漠念咄六阙俟斤部落，又北八日行至可史檐部落。其駁马、盐漠并无牛羊杂畜。其婚姻嫁娶与突厥同。土多松、桦树，每年税貂獭青白二鼠皮以奉酋长。

杜氏《通典》，傅奕曰："西晋时，匈奴诸部在太原离石，其酋刘元海覆两都，执天子。自是戎夷赫连氏、沮渠氏、李氏、石氏、慕容氏、佛氏、秃髪氏、拓拔氏、宇文氏、高氏、苻氏、吕氏、姚氏、翟氏、被髪左衽。递据中壤，衣冠殄尽。周、齐每以骑战，驱夏人为肉篱，诧（丑亚反）曰："当剉漢狗飼馬刀刈汉狗头，不可刈草也。"羌胡异类，寓居中夏，祸福相恤，中原之人，众心不齐，故夷狄少而强，华人众而弱也。石季龙死，羯胡大乱冉闵令胡人不愿留者听去，或有留者，乃诛之，死者二十馀万。氐、羌分散。各还本部，部至数万，故苻、姚代兴。鲜卑既入中国而蠕蠕据其土。後魏时，蠕蠕主阿那瓌大馁，求粮於魏，魏帝使元孚赈恤之，既饱，遂寇暴，及蠕蠕衰而突厥兴。自刘、石至後周，皆北狄种类，相与婚姻，高氏娉蠕蠕女为妻，宇文氏以突厥女为后。北齐供突厥岁十万匹，周氏倾国事之，锦衣玉食长安者恒数千人，可汗骄曰：'但使我在南二儿无患，贫何忧哉？'周、齐使於突厥，遇其丧，剺面如其国臣，其为夷狄所屈辱也如是。"天册万岁二年，补阙薛谦光上疏曰："臣闻戎夏不杂，自古所诫，夷狄无信，易动难安。故斥居塞外，不迁中国，前史所称，其来久矣。然而帝德广被，时有谒，受向化之诚请，纳梯山之礼贡，事毕则归其父母之国，导以指南之车，此三王之盛典也。自汉魏以来，遂革其风，务饰虚名，徵求侍子，喻其解辫，使袭衣冠，居室京师，不令归国，此又中叶之故事也。较其利害，则三王是而汉魏非，论其得失，则备边长而徵质短。殷鉴在乎往代，岂可不怀经远之虑哉！昔郭钦献策於武皇，江统纳谏於惠主，咸以为夷狄处中夏必为变，晋武不纳二臣之远策，徒好慕化之虚名，纵其习《史》、《汉》等书，官之以五部都尉，此皆计之失也。前事之不忘，则後代之龟镜，此臣所以极言而不隐者也。窃惟突厥、吐蕃、契丹等，往因入贡，并叨殊奖，或执戟丹墀，册名戎秩，或曳裾庠序，高步学门，服胡毡裘，语兼中夏，明习汉法，睹衣冠之仪，申觌朝章，知经国之要，窥成败於图史，察安危於古今，识边塞之盈虚，知山川之险易。或委以经略之功，令其展效，或矜其首邱之志，放使归蕃。於国家虽有冠带之名，在夷狄广其纵横之智。虽则慕化之美，苟悦於当时；狼子孤恩，旋生於过後。乃归部落，鲜不称兵，边鄙罹灾，实由於此。故老子云：'国之利器，不可以示人。'在於齐人犹不可以示之，况於夷狄乎？谨按楚申公巫臣奔晋而使於吴，使其子狐庸为吴行人，教吴战阵，使之叛楚，吴於是伐楚取巢、驾，克棘，入州来，子反一岁七奔命，其所以能谋楚，良以此也。按汉桓帝迁五部匈奴於汾、晋，其後卒有刘、石之难。向使五部不徙，则晋祚犹未可量也。鲜卑不迁，则慕容无中原之僭也。又按《汉史》书陈汤云：'夫胡兵五而当汉一，何者？兵刃朴钝，弓弩不利。今闻颇得汉工，然犹三而当一。'由是言之，利兵尚不可使胡人得法，况处之中国而使习见哉！昔汉东平王请《太史公书》，朝臣以为《太史公书》有战国纵横之说，不可以与诸侯。此则内地诸王尚不可与，况外国乎？臣窃计秦并天下及刘项之际，累载用兵，人户凋散。以晋惠方之，当八王之丧师，则轻於楚汉之涂地，匈奴冒顿之全实，过於五部之微弱。当曩时冒顿之强盛，乘中国虚弊，高帝馁厄平城，而冒顿不能入中国者，何也？非兵不足以侵诸夏，力不足以破汾晋，其所以解围而纵高祖者，为不习中土之风，不安中国之美，生长碛漠之北，以穹庐坚於城邑，以毡罽美於章服，既安其所习，而乐其所生，是以无窥中国之心者，为生不在汉故也，岂有心不乐汉而欲深入者乎？刘元海，五部离散之馀，而卒能自振於中国者，为少居内地，明习汉法，非元海悦汉，而汉亦悦之。一朝背诞，四方乡应，遂鄙单于之号，窃帝王之宝，贱沙漠而不居，拥平阳而鼎峙者，为居汉故也。向使元海不内徙，止当劫边人缯采麴蘖，以归阴山之北，安能使王弥、崔懿为其用邪！当今皇风遐覃，含识革面，凡在虺性，莫不怀驯，方使由余效忠，日殚尽节，以臣愚见，者国家方传无穷之祚於後。脱备防不谨，边臣失图，则夷狄称兵不在方外，非所以肥中国，削四夷，经营万叶之规，贻厥孙谋之道也。臣愚以为愿充侍子者，一皆禁绝，必若先在中国者，亦可更使归蕃，则夷人保疆，边邑无事矣。"刘起居贶《武指》曰："自昔议边者，推高於严尤、班固。严尤议曰：'御匈奴自古无得上策者，周时獫狁内侵，命将征之，尽境而还，譬蚊虻螫人，驱之而已，是为中策。汉武经赍深入，连兵三十年，中国罢耗，匈奴亦克，是为下策。秦筑长城，勤於转输，疆境完而中国竭，是为无策。自古无得其上策也。'其班固曰：'言匈奴者，大要归於两科，搢绅则守和亲，介胄则言征伐。汉兴以来，有修文以和之，有用武以克之，有卑下而承事之，有威服而臣畜之，和亲之论，发於刘敬，天下新定，故从其言，赂遗以救安边境。孝惠、高后遵而不违，匈奴加骄，寇盗不止，与通关市，妻以汉女，岁赂千金，无益之明验也。仲舒欲复守旧文，厚给以财，质爱子，边城不选武略之臣，修障隧备塞之具，厉长戟劲弩，恃吾所以待寇，而务赋敛於人，远行货赂，割剥百姓以奉寇雠。信甘言，守空约，而冀胡马不窥，不亦过乎？王莽时，单于弃其爱子，昧利不顾，侵掠所获，岁巨万计，而和亲赂遗，不过千金，安在其不弃质而失重利也。夷狄之人，贪而好利，人面兽心，圣王禽兽畜之，不与约誓，不就攻伐。约之则费赂而见欺，攻之则劳师而招寇，外而不内，疏而不亲，政教不及其人，正朔不加其国，来则惩而御之，去则备而守之，慕义则接之以礼让，使曲在彼。盖圣主御蛮夷之常道也。'贶以为严尤之议，辩而未详，班固之论，详而未尽，推而为言，周得上策，秦得其中，汉无策焉。何以言之，荒服之外，声教所远，其叛也不为之劳师，其降也不为之释备，严其守御，险其走集，犯塞则有执讯之捷，深入则有殪戎之勋，俾其欲为寇而不能，愿臣妾而不得。斯御戎之上策，禁暴之良算，惠此中夏，以绥四方，周人之道也，贶故曰周得上策。《易》称'王侯设险，以固其国'，筑长城，修障塞，《易》之设险也。今朔塞上，多古长城，未知起自何代。七国分争，国有长城。赵简子起长城以备胡，燕、秦亦筑长城，以限中外，则长城之作，其来远矣。秦兼天下，益理城壍，城全国灭，人归咎焉，自汉至隋，因其成业，或修或筑，无代无之。後魏时筑长城议曰：'虏骑轻捷，风来电往，坞壁未遑闭，牛羊不暇收，雷击至於近郊，雲飞出於塞表，不得不立长城以备之。人筑一步，千里之地役三万人，不有旬朔之劳，安获久长之逸。始皇斥中国之戎，出诸塞表，匈奴不敢南下而牧马，战士不敢弯弓而报怨。'贶故曰秦得中策。史称刘敬说高祖以鲁元公主嫁匈奴，嗣王则汉之外孙，岂敢与大父争哉。假立宗女，匈奴不信，无益也。帝欲遣鲁元，后泣谏曰：'帝惟一女，奈何弃之匈奴乎？'由是遣宗女行。又按：鲁元公主则赵王张敖之后也，告赵王反，吕后言赵王以公主故，不宜有此。高祖曰：'使张敖有天下，岂少乃女乎！'高祖审鲁元不能止赵王之谋，而谓能息匈奴之叛邪？假有欲遣之辞，固戏言耳。且冒顿手刃头曼，躬射其母而冀其不与外祖争强，岂不惑哉！然则高祖之和亲，不能久安而为之者，以天下初定，苟纾岁月之祸，以息兆人之勤耳。而天姿豁达，不矜智能，沈谋内断，众莫之识。武帝时，中国康宁，胡寇益鲜，疏而绝之，此其时也。方更糜耗华夏，连兵积年，严尤以为下策，可矣。而汉之失策，非止用兵。至於昭、宣，武士练习，斥候精审，胡入则覆亡，居又畏逼，收迹远徙，穷窜海阴。朝廷不遵宗周之故事，乃袭奉春之过举，启宠纳侮，倾竭府藏给西北方，无虑岁二亿七十万，赏赐之费，传送之劳，尚不计焉。皇室淑女，嫔於穹庐，掖庭良人，降於沙漠。夫贡子女方物，臣仆之职也，诗曰：'莫敢不来享，莫不来王。'《传》称'荒服者来王'，此皆称其来，不言当往也。杞用夷礼，《经》贬其爵，公及吴盟，讳而不书，奈何以天子之尊，与匈奴约为兄弟，帝女之号，与胡媪并为戎妻（媪，乌老反），烝母报子，从其污俗。中国之异於蛮夷者，以有父子男女之别也，若乃位配天地，职调阴阳，不能革聋昧之性，使渐习华风，反令婉冶之姿，毁节异类，其为垢辱，可胜道哉。汉之君臣，常莫之耻。东汉至曹、马、招来羌狄，内之塞垣，资奉所费，有逾於昔，百人之酋，千口之长，金印紫绶，食王侯之俸者，相半於朝；牧马之童，乘羊之隶，赍毳毼之资，邀绫纨之利者，相错於路。九州五服，耒耨之所利，丝枲之所生，方三千里。植於三千里之中，散於数万里之外，人焉得不劳，国焉得不贫，胡夷岁骄，华夏日蹙。当其强也，又竭人力以征之，其服也，又如是以养之。病则受养，强则内攻。呜呼！中国为羌胡服役，且千载而莫之恤，可不大悲哉！为政者诚能移其财以赏戍卒，则我人富矣：移其爵以饵守臣，则我将良矣。富利归於我，危亡移於彼，无纳女之辱，无传送之劳，此之不为而弃同即异，与顽用傊，以夷乱华，以裔谋夏，变上国之风俗，汨中和之正气，贶故曰汉无策焉。严尤深以古无上策君，为不能臣妾也，圣王诚能之而不用耳。称秦氏无策者，谓其攘狄而亡国也，秦亡之咎，非攘狄也。称汉代得下策者，谓伐胡而人病，人既病矣，又役人而奉之是无策也，贶故曰严尤之议，辩而未详者也。班固之论颇究其情，而曰'其来慕义，接以礼让，使曲在彼'，是未尽也。何者？礼让以交君子，不以接小人，况於禽兽夷狄乎！夫奇货内来，即华夏之情荡；纤丽外散，则戎羯之心生。华夏情荡，出兵之源也；戎羯心生，侵盗之本也。圣人唯此之慎，不贵奇货，不宝远物，禽兽非其土性不育，器服非其所产不御，岂惟贽币不通哉。至於饮食声乐，不与共之，故夷狄来朝，坐之门外，使舌人体委以食之，若禽兽然，不使知馨香嘉味也。获其声不列於庭庙，受其贡不过楛矢、兽皮，不为贽币，不为财货。利既小矣，酬亦宜然。汉氏习玩骄虏，使悦燕、赵之名倡雅质，甘太官之八珍六齐，便五都之文绮罗纨，供之则长欲而增求，绝之则灭德而招怨。加以斥候不明，士卒不习，是犹饱豺狼以食肉，而纵其猎噬疲人。求其祸源，接以礼让之所致也。故通贡献则去锦缋而得毛革，讨负约则获犬马而丧士人，许和亲则毁礼义而顺戎俗。张骞使西域，得《摩诃兜勒曲》，汉武采之，以为鼓吹。东汉、魏、晋，乐则胡笛、箜篌，御则胡床，食则羌炙、貊炙，器则蛮盘，祠则胡天。晋末，五胡递居中夏，岂无天道，亦人事使之然也。华人，步卒也，利险阻；虏人，骑兵也，利平地。彼利驰突，我则坚守，无与追奔，无与竞逐，来则杜险使无进，去则闭险使无还。冲以长戟，临以强弩，非求胜之也，创之而已。措彼顽凶，寘之度外，譬诸虫豸，方乎虺蜴，如是，何礼让之接，何曲直之争哉！贶故曰班固之论，详而未尽者也。"四夷之猾夏尚矣，明达之士论备边之要，无代无之，国朝有房司空上书谏伐高丽云："比来犯罪死囚，每令三覆，重惜人命至此。而亿万吏卒，无一罪戾，委之锋刃，实为冤酷。"薛补阙上书谏诸蕃侍子，久在京师，恐其知边塞盈虚险易，悦华夏服玩声色，或窥图籍，兼达古今。如有刘元海之徒，终成大憝。刘起居《武指》云："秦逐戎狄出塞，限隔华夷，是为中策。"三贤所陈，可谓笃论，言详理切，度越前古，斯仰叹不暇，岂敢繁述耳。





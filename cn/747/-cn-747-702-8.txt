○请遣使至天井冀氏宣慰状

右，臣等近访闻贼中之计，只待林木阴合，以老王师，如此迁延，必恐过夏。伏见元和中宪宗缘淮西久未成功，遣尚书右丞许孟容至行营宣慰，令面诘责光颜、重允，累取光颜等及大将以下状，皆请一个月内并贼，自後不敢逗留，累破大城栅。宪宗又令梁守谦往，遂破郾城，续令裴度去，竟破淮蔡。去秋李回唯至魏镇两道，王宰、石雄并未有制使宣慰。臣等商量，望令李回至天井、冀氏宣慰，兼取王宰、石雄及诸军都头、两道大将等状，令具破贼期闻奏。如蒙允许，望令乘递早发，未审可否？


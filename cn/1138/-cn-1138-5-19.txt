祝白东谷老师

翼野参星会，汾阳汉帝游。
白云王屋合，碧玉晋祠流。
风俗思尧代，衣冠慕介休。
哲人纷后起，夫子抗前修。
早誉惊千里，遗文辨九丘。
霏谭金粟落，清影玉山浮。
秘笈淮南枕，仙帆洛下舟。
䌽毫天马赋，朱芾凤凰楼。
文格西京尚，诗篇大历优。
两都方诩汉，二雅实存周。
哲匠爰操矩，精心到控钩。
履因王粲倒，邑有郑庄邮。
鼎铉群推毂，丝纶帝借筹。
谈经亲御幄，赐爵遍遐陬。
陆贽年方少，燕公事可求。
讵庸开绿野，未许问沧洲。
姑射冰姿远，壶关石髓留。
彤编悬海岳，绛县纪春秋。
下体收葑菲，微材笑鸴鸠。
生申欣令旦，命说伫嘉猷。
愿切封人诵，恩难国士酬。
东风吹浩荡，感激效齐讴。


○为荥阳公贺幽州破奚寇上中书状

右得进奏院状报，幽州张相公大破奚寇，斩馘刺史已下，并焚烧驱获车帐器械牛羊等。伏以近岁以来，北番微扰，奚寇恣其狗盗，颇复鸱张。相公钩格传能，崆峒禀气，克扬戎略，式靖邦仇，姑用火攻，未加汤沃。剌睢盱之面，贯聋聩之耳。帐幕如扫，干矛尽。聚轮毂于戌楼，出羊牛于塞草。此皆相公授其军令，雄此边声。愿崇九伐之威，且举一隅而示。昔越平吴国，实立贺台；楚胜晋军，将为京观。固不可铭山示绩，画阁传勋。尽良相之庙谋，岂将军之天幸。某谬蒙任使，窃度翦除，伏恨守藩，阙陪贺列。无任跃攀恋之至。


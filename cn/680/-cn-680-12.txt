卷第十二

嘉兴大藏经　石门文字禅

石门文字禅卷第十二

宋江西筠溪石门寺沙门释德洪觉范着

门人觉慈编录

毗陵天宁法云堂校

七言律诗

谒灵源塔

高颿驾浪过南溟那料归来扫此亭桃李成阴春老大溪山好在鬓凋零瓦灯已照宫商石卵塔分藏服匿瓶春雪尚能知客意荡除毛孔瘴烟腥

春日会思禹兄于溪堂

门前溪水葡萄绿风掠松窗料峭寒忽忆十年同祸福那知今日共盘飧尽签书策齐幽架已买渔舟泊小滩君会不嫌村落僻乘闲来此弄渔竿

招夏均父

北山深转青松壑万叠烟霏空翠堆元亮果堪中路俟子猷那敢棹舟回鸟工魂梦寻公去蝉蜕尘埃出郭来他日荆林谈笑处行人应指两翁台

赠僧

欹枕无人梦自惊回廊广殿午风清已浮春露浇诗胆更炷水沉熏道情忧患撼床闻蚁斗功名殷鬓作蚊声欲依净社陪香火僻处安排折脚铛

资国寺西斋示超然二首

对眠偶此风雨夕又近寒岩槲叶村谢昼未焚风鉴在韦郎不见语言存岁时暗觉持山去忧患空惊斫水痕绿发雕零心已死成蹊桃李落华分

人间炊黍未及熟万事只今归欠申已织青驹饯华骝更披白帢称闲身遗编终不求甚解故人但愿长相亲去年此日琼南岸涨海翻天探骑尘

赠寄老庵僧

自怜玉钵双峰信来访牛头懒比丘山色深浓过夜半月华清亮近中秋已欣境胜如龙阜更觉庵幽占凤头梦幻此身犹且在杖藜投老得追游

怀李道夫

半篙晚涨绿杨湾接趐鸥归雾雨残数叠吴山圆楚梦一番花信酿春寒别时小语依然在隔岁来书展复看补衮胸中五色线只今应作怒霓蟠

余所居连超然自见轩日多啜茶其上二首

三生事办吾知要一室香凝独掩门睡足便惊清昼夜火红消尽白灰存巷无俗驾蚁纷绕邻有高人玉粹温隐比价膺犹可愧会茶时复到幽轩

功名今古一鸡肋美味那知是祸根扫迹世途龟曳尾僻居烟雾豹埋文如期见访穿窗月不告而行出岫云火浴未为无伴助塔吾遗骨尚烦君

徐师川罪余作诗多恐招祸因焚去笔砚入居九峰投老庵读高僧昙谛传忽作数语是足成之以寄师川师川读之想亦见赦二首

归来卧起有余适老去消磨无杂缘门外不知何岁月梦中亦觉在云泉千年高道谁酬价一世清闲我卖钱安得道人江北去此诗先录寄师川

古书漫灭字斓斑眼倦颓然整顿闲以法为亲疏世相视身如幻寄人间业缘有尽今脱手老态无因日上颜已办一瓢期涧饮要刳余润到昆山

云岩宝镜三昧

宝镜当机不密传纤毫渗漏堕言诠圆伊三点分宾主妙挟双明绝正偏暗里丹青元异色句中泾渭本同川婴儿索物哆啝耳与物宁瞋语未全

过永宁寺

已背荒南过永宁犯寒呵手捉枯藤雪如镜底颔丝白山学谁家眉黛青射影风光知脱离伐冰门巷觉添增故人不用惊风帽我是前身卧像僧

十一月十七日发豫章归谷山

急景穷冬一千里笋舆部曲去忽忽候船班草江津岸曝日探檐山店中袖手归休今日是隔生冤债转头空湘西雪后青松径想见声盘万壑风

立春前一日雪

明日立春今日雪雪中残响滴虚檐方增谩说寒威在不绝潜知暖气添客去旋开书对语闲多偏与懒相兼湘山自古愁眉浅纵御铅华不到尖

明年湘西大雪次韵送僧吴

夜残陡觉寒生骨梦断空惊月转檐瓶响卧闻秋蚓泣火红起拨白灰添欲酬清景寻侬去更棹扁舟与子兼要倩新诗写愁绝笑呵冻砚蘸毫尖

题清富堂

此堂冠绝湘西胜枯木名多道不穷用谷量云当衣钵以江盛月展家风买山归隐真寒乞借竹为轩落笑中绿锦涨连青玉浦剪裁磨琢费诗工

湘西暮归

笋舆鼓角背层城湘水涸尽行沙汀岳麓雪云献楼阁橘州烟雨学丹青此生多艰付跛挈投老余闲到寂惺苍鬣万身门窈窕归来风叶扫空庭

效李白湘中体

夕光江摇鱼尾红何处扁舟开晚篷雁字初成春有信烟鬟空好雨无踪荒寒数苇橘洲岸领略半窗湘寺钟浦口行人已争渡林下归僧欣一逢

次韵王舍人兰室

起爇清香试返魂松花闲泛刷丝纹幽斋事业谁同办小斛兰丛手自分家世到今犹玉食交朋强半在青云笑谈麈尾延僧宿要听清言洗俗氛

次韵熏堂

无言桃李已垂阴小雨南风自满襟佳客偶来持茗碗宝书看罢整瑶琴未容丝竹陶闲适尽把云山付醉吟图画麒麟他日事不将行乐负初心

次韵寄傲轩

道夫飞鸟倦知还一钵安巢又故山无累自然增逸兴有名终恐废长闲背时生计风烟上随意园林指顾间应笑市朝争夺者暗惊清镜失朱颜

次韵吏隐堂二首

拄笏西山爽气新万人如海一闲身堂中自蜡登山屐门外从增没马尘美禄方辞缘肆志华轩偶羡见清真遗编半掩思标致未必今人愧古人

此堂华构面层城意趣追回万古情落帽被嘲真有道买金偿谤亦求名黄庭卷掩凝香缕画戟门深列卫兵安用山林笑朝市戏将轩冕寄余生

次韵集虚堂

从来鲍靓有仙风脑满方知气自冲万事收藏微笑里十虚俱集一尘中干城不碍丹青色天女何殊大小空满地落花春寂寂岸巾时倚曲栏东

次韵宿东安

淡云缺月两微茫独酌沽来竹叶香已把功名比鸡肋更惊世路似羊肠心情老去俱消尽诗律年来觉倍强解诵东坡北归曲此身安处是吾乡

次韵宿黄沙

无计遮拦岁月飞岁除江寺老垂垂自围红火堆危坐熟读黄沙感叹诗已笑因山论肥脊更惊逢水说分离重湖去国三千里想见残缸梦断时

次韵双秀堂

窗户青红花木繁午阴修径接深关人如巢许逃名迹山学娥英露髻鬟采菊悠然常独见望云时复对僧闲夜闻松雨惊飞瀑疑宿匡庐黄石间

次韵垂金馆

风檐负日背胡床千颗初惊昨夜霜噀雾香争和露擘过墙枝作照林光佳名曾用题书尾小字仍呼背药囊先与儿曹为美兆读书窗映笏头黄

次韵赠庆代禅师

莲峰千叶吐晴烟玉颊遥知一粲然梅坞雪消香错莫庵僧老尽气完全暗惊梦蝶人间世回看醯鸡瓮里天谁见清言横麈尾满庭风露竹娟娟

次韵宿清修寺

湘山也学庐山好落瀑声飞绣谷风正欲求归向儿说戏将收拾入诗中浪惊醉枕寒松响春满茶铛活火红清景骨飞嗟未到故应唯许梦魂通

次韵自清修过大沩乱山间作

行尽湘南尽处山爱公高韵不容攀会当拭目瞻双阙应笑寻幽到百蛮甚欲解鞍休荦确更能揎手弄潺颜定知醉看千岩晓大字题名石壁间

次韵郴江有作

持节南来喜欲狂弄舟时得棹清湘然膏独宿率牛洞枕玉曾眠锦瑟傍未可便寻闲作伴不须先以醉为乡金城驰至陈方略要指先锋一破羌

次韵题罢徭亭

闻君新构罢徭亭邂逅河源又报清郡郭不输天子赋溪山偏协野人情唐虞暇日饶耕凿秦汉当年浪战争风月倚栏如可借待携斗酒话升平

次韵题西林廓然亭

堂堂叶脱露遥天自炷临轩一穗烟贵客独游聊尔耳道人相见亦欣然是身已悟浮沤久万象中观宝镜圆寄语横机莫相试刻舟甘作小乘禅

次韵题方广灵源洞

万峰剔卓起孤峰惭愧灵源与世通花异空怀上林苑梦清疑宿广寒宫泄云吐雨遮金地溅雪跳珠落石中忙里为君成妙语丰碑正欲就崖砻

次韵题高台

午梵知藏释梵宫危台遥喜石桥通下无俗驾攀缘至中有高人笑语同解执易为摩诘语经行难续德云风千岩万壑吹松雨替说侬家胜义空

次韵题上封

天柱唯连紫盖峰路危不与众峰通瓢沽狭径疑相值芊火何人想此风借榻醉魂窥冻蚁凭栏诗眼送飞鸿空嗟千偈出山去半折遗编看未终

次韵邵陵道中书怀

邵陵山水丽风光游遍归来夜话长秋翠等闲开雉堞惊湍哀怨韵笙簧随鞍此景凭诗写他日尘纷一笑忘上阁与谁同小立坠金拄笏说三湘

次韵雨中书怀

剩雨残晴暴所长客窗花气噀余香每怀追逐云泉惯无计遮拦岁月忙谁谓伐冰连戚里年来尽室泛沅湘诏书行看椎门至已觉眉间一点黄

次韵题化鹤轩

当年罗网得双舄想见胎仙风度幽朱顶顾吾今未识长身意子是其流山家趣味无人共王事经过作意游千里帝城何日去不妨佳处且迟留

次韵题澹山岩

华屋张灯展画屏，当年纤手指岩扃。
宦游那料重湖隔，醉里空惊叠嶂青。
绣口词章人复见，笔华声价梦通灵。
诗成独立西风晚，满眼归心插羽翎。

次韵游浯溪

浯溪山水今无恙浪士曾为烂熳游大字中兴余断碣小舟空此醉垂钩词源不减无双誉人品当时第一流地坐摩挲增叹息高标想见尚横秋

次韵题南明山凌云阁

独上凌云百尺楼栏干一曲一迟留丁丁樵斧空山里泛泛渔舟古渡头蔽日绿阴鸣好鸟际天芳草牧青牛回头城市分尘土堪笑王孙取次游

次韵言怀

此身已觉此生浮去作云山老比丘古寺闲门人莫问寒绡蒙首涕慵收道林风月心能了子美工夫志未酬为问太原王处士一瓯春露可同不

次韵宿圣溪庄

家声十辈拥朱轮更畜青牛解斗奔应念高楼闲舞袖故凭山月洗吟魂助春泉落量云谷输税人归吠甑村被冷夜晴成好梦马随香雾入修门

次韵拉空印游芙蓉

翰墨平生气吐霓诗成先喜示筠溪山中见客应偏好笔力知公不肯低夜寂据梧饥鼠出岩空同听怪禽啼上方闻说非人世更陟缘云第几梯

次韵纵目亭

高情与客凭栏处便觉身藏语笑中已许此生当乐死不辞老去坐诗穷遥知兵卫戎衣盛只欠花轮小袖红绝境天藏今日献千峰登睫岂人工

次韵游鹿头山

吐词秀似出盆丝好古幽情八咏思论字来寻鲁公碣因诗曾访少陵祠留题楚俗争传去懒赋山灵必有词定价文章比珠玉此篇不独慰吾私

次韵题清风亭

特筑飞台丈室旁便惊形胜发天藏登临时作一声啸已觉翛然两袖凉待月拭除昏雾色看云入得野花香君看抖擞铃幡意欲替禅翁为举扬

次韵法林禅寺

闻道高人愿力深幽居端与法为林风泉松雨随宜说密室晴轩共一音意妙故应人不荐地偏还喜我相寻夜阑更入诗三昧消尽平生未死心

次韵凭栏有作

金殿谁焚南海香霭然芬馥扑回廊数枝银烛高低照两个清萤上下光风度素秋惊宿鸟水春碧涧濯游舫栏干独倚无人问细细孤吟月满堂

次韵渡江有作

弃舟植杖首重回隔岸遥闻津鼓催淮上梅传春信至江南山逐笑声来行瞻瑞雾笼双阙更看神光发五台王事幸陪方外乐为君点笔走风雷

题善化陈令兰室

种性难教草掩藏苍然小室为谁芳槲培几案轩窗碧坐款宾朋笑语香糁地露英犹洁白快人风度更纤长议郎嗜好清无滓独有幽兰可比方

快亭

大丘作邑付弦歌剩得清闲可奈何满地棠阴惊昼永小亭诗眼觉天多佳眠夏簟便光滑醉耳松风喜再过想见句成书棐几侍儿浓笑出微涡

次韵却子中学句游岳山携怪石归

衡岳乘春着意游诗词不独锦囊收又携峰顶云房石归致闲斋夏簟秋尘下笑谈且同梦胸中泾渭自分流忽惊几案寒层出卧看令人忆故丘

和周达道运句题怪石韵

爱山心志如君少王事何妨陟翠微怪石方欣典刑在新诗仍写画图归客来一室烟光满掌上千岩眼力稀颇怪周郎赏音者独于此境尚弹机

次韵见寄喜雨

议郎诗胆久崔嵬敏句无烦急雨催玉局波澜嗟已绝少陵风力赖追回荡晴香雾吹红藕迥地花茵叠紫苔静极凉生闻剥啄渡湘知有道人来

次韵题方圆庵

比物曾闻知姓名树间斛悬林百升此庵外圆似盂覆其地中方如镜平善不近名真有道高非绝俗更幽情会当目击维摩老端作毗耶问法行

赠许彦周宣教游岳彦周参机道者

一幅纱巾九节筇翛然生计似庞公孤云野鹤登空去万壑千岩堕笑中岣嵝晴披应独往懒瓒醉卧与谁同遥知勘破痴禅老想见临机面发红

次韵游南岳

天迥游丝百尺轻水寒时觉縠纹生琢磨佳句输吾弟文点春眠付老兄山寺独来无一事竹轩相对有余清永怀东院成千古寂子难忘叔侄情

次韵彦周见寄二首

诗先春色附湘船来与幽人结净缘句好空惊碧云合韵高疑在白鸥前君应归诵陶彭泽我亦南寻率子廉想见江头同握手采茶时节雨余天

归思啼禽日夜催宝书临罢意徘徊榆钱满地买春去岳色渡江排闼来行乐风光清梦晓卧披烟雨曲屏开兴来敏速诗千首落笔人惊挟怒雷

彦周借书

湘上清山爽气浮开轩相对亦风流但工酣寝成疏懒甚拙谋生太谬悠数笔江村供晚望一蓑烟雨助诗愁借书知子能医国有志常先天下忧

彦周法地弟作出家庵又自为铭作此寄之

迂阔庵成又自夸要令妙语发天葩未容临济终仆地正赖云门已出家少日浪曾参泐水暮年端合在丹霞赠君革屣游山去勘破诸方一笑哗

二月大雨江涨晚晴作三首

春寒作意搅吟魂欲出云涛已溅门入画潇湘连雉堞落梅烟雨暗江村依蒲觅句壮心在附火抄书老眼昏一掬幽怀收拾得谩题窗纸与谁论

我在湘西画牒中时高时作送飞鸿事治山翠经旬雨印可春晴尽日风引步幽探聊自适满怀疏快与谁同东君倾写无余蕴都放山茶称意红

投老归来楚水滨水清聊可濯衣尘拼心乐事都还汝入手清闲不与人尚有笑谈消白昼更无情绪管青春暗惊少日王城外走马争先看宝津

陈大夫见和春日三首用韵酬之

咏君好句欲消魂想见朱轓画戟门解组正当强健日载书归老水云村虚堂风撼牙签响密室岚蒸画牒昏偶在湘山最佳处旧游闲与野僧论

无复搜诗惨澹中便能落笔敏惊鸿高情不在两疏后句法追回二谢风倾盖未论桑梓旧忘年先喜唱酬同朱颜长觉清光溢不学东坡是醉红

诗轴来寻寂寞滨把看字字蜕埃尘江南家世休相问陈氏文章不乏人岳色渡江长自好桃花满县不胜春克家有子如麟凤骨相吾惊是要津

过沩山陪空印禅师夜话

浓翠湿衣三十里渡溪知背几重云忽惊宝构从空堕便觉风光与世分夜久天香凝错莫庭闲花雨自缤纷他生曾伴安禅地此夕楼钟复共闻

空印以新茶见饷

喊山鹿蔌社前摘出焙新香麦粒光撼树师应怀大仰传瓯我欲学南阳要看雪乳急停筅旋碾玉尘深住汤今日城中虽独试明年林下定分尝

空印见招住庵时未能往作此寄之

独立天衣四世孙作家手段典刑存大沩路峻诸方让空印风高四海闻有愿欲依龙象众无求羞逐鹜鸡群此生一聚灰中骨终葬千峰顶上云

空印见和用韵答之

棋布诸方尽子孙道缘浑似雪峰存全提盖色骑声句直要临机以眼闻围绕千僧名冠世指挥万象语惊群独能收此无家客分占沩源一坞云

龙兴禅师大阳的孙居枯木堂新植楚竹余爱其家风为赋之

门外追奔没马尘。堂中安顿自由身。修筠有泪知谁恨。枯木开花为我春。隔岸云山犹可借。满怀风月未全贫。小诗勿笑清如昼。聊为高人戏写真。

题德明都护熏堂

占丛浓碧绕虚堂。堂上仙郎戏比芳香并蕙兰终漏泄色。同草木浪遮藏过墙。山泼轩窗翠吹鬓。风生燕寝凉敏豆。才高家法在。要看落笔拥红妆。

题季长冰壶轩

闲轩清。似冰壶。水轩上人。如元紫芝坐。觉秋光。漱毛发。客来春色满谈词。宝书读罢依蒲久。玉尘经行曳履迟。卷挂一声林叶动。黄昏月出雪消时。

明应仲出季长近诗二首次韵寄之

露叶朝阳沃枣桑。暑风吹鬓荡莲香。已欣点水蜻蜓款更觉营巢燕子忙。翠浪舞翻争涨垄。黄云剖尽想登场。小楼楯瓦谁庭院。弱柳多情故掩藏。

偶寻邻叟问桑麻。踏尽山矾糁径花。传得新辞春烂熳。更惊行草醉欹斜。遥知小县少公事。想见高情照物华。尚念无家甘露灭。一蓑烟雨似玄沙。

和傅彦济知县

句法疑君每太高。湘南山水助挥毫。暂临小邑聊观政。未见全牛可受刀。珠玉光难藏瓦砾。芝兰香岂掩蓬蒿。坐令百里清如镜。吏猾民奸岂易逃。

寄题刘居士环翠庵

平生不识刘居士。想见茅庵枯粹姿。百八珠轮红玛瑙。万千峰绕碧琉璃。笑人经卷钻故纸。彼世金珠似笊篱。折脚铛中谁共过。小庞真是出家儿。

次韵思禹兄见怀

刺桐花映野蔷薇。湘水侵门过客稀。此日音书经岁隔。何时麈尾对君挥。楼高三楚天空阔。夜久千岩月正晖。我托丛林如越鸟。南枝虽稳亦思归。

次韵思禹题方竹

不改平生岁寒操。近来随世解方圆。知君出异惊群听。显我循常是一偏。但见苍官遭宠锡。那知青士亦超迁。水花院落春风晚。庭种连蕉怪石前。

蜀道人明禅过余甚勤久而出东山高弟两勤送行语句戏作此塞其见即之意

众中闻语识巴音。京洛沅湘久访寻。张口茹拳君聚落。垂膺拭涕我山林。碧岩花堕鸟飞去。蒲坐叶飘针正纴。袖里两勤大饶舌。丈夫声价老婆心。

送珠上人重修五宗语要

五宗抄语挟风雷。佛日将倾赖取回。薝卜花香已零落。旃檀塔坐更尘埃。钝根厌看摩挲去。妙手端能拂拭开。当有异人来荷法。丛林因子见奇瑰。

光上人送墨梅来求诗还乡

南岳有云留不住。东归结伴过湘湄。解将疏影横斜句。不换垂珠的皪诗。臞甚鸢肩寒入画。清哉鹤骨老难医。定知入岭风烟暮。正及追胥馈岁时

送琼大师归禅寂

近闻禅寂似丛林。总众能为世所钦。百巧难磨真实行。两涂不改岁寒心。衣今椹色如栗色。语未吴音变楚音。盛夏入城缘底事。扁舟湘水独相寻。

赠道法师

道公胆大过身躯。敢逆龙鳞上谏书。独欲袒肩担佛法。故甘引颈受诛锄。三年窜逐心无愧。万里归来貌不枯。他日教门纲纪者。近闻靴笏趁朝趋。

谷山沙弥求诗

十里松风长不老。一庭秋色为谁闲。偶逢此日休新夏。偏见耆年忆故山。贫里有秋同举箸。法中添口共开颜。偶然弄笔成诗句。乘兴留题屋壁间。

赠罗道人

蜕尘标韵矫翔鸾。鬓发楼飕风露寒。脱舄骨飞何日见。解衣沐浴万人看。肯来从我翛然住。皆说他人屈致难。戏作猫声行聚落。自忘身是晋郎官。

次韵张司录见寄

不曾识面已倾倒。便觉胸中泾渭分。句精不减李长吉。才高大类沈休文。看山诗眼湛如水。拄笏爽气高摩云。他年竹屋夜连榻。妙语悬知过所闻。

郭伯成荣登

快马东风走帝京。归来门巷绿阴成。顷知一第文章贵。能致三公衮冕荣。子涉风波方棰探。我闲几砚觉尘生。赠诗谁似王摩诘。翰墨场中独策名。

题天王圆证大师房壁

闭户不妨依聚落。开轩随分有山林。残经半掩世情断。好鸟一声村意深。篱外霜筠森束玉。屋头露橘欲垂金。能营野饭羹红酱。渡水何辞数访寻。

寄题达轩

羊肠世路替人愁。袖手归来事事休。只有信缘唯得计。不过随分复何求。数声属玉沧浪晚。一坞黄云　稏秋。寄语封侯塞垣外。何如高卧小轩幽。

题云岩筠轩

雨叶风枝小径通。拂砧清坐有谁同。粉衣香滑秋丛瘦。泉佩丁东夜壑空。半世已归弹指内。前途都付枕肱中。堤防老境犹多事。折脚铛炊腐颗红。

逍遥游山归见示唱和诗轴口占和之

游遍名山过水西。夜谈奇语尽横机。君如槛鹿犹思奋。我似栖禽已倦飞。闻道老禅能眷旧。更烦诸衲借余辉。欲知胜践多佳思。怀得新诗满袖归。

送谊叟归北山

南台山浅北山深。深处开轩更茂林。作夏悬知成契阔。扁舟乘兴一相寻。灯青竹屋风雨夕。溪绕石门乡井心。投老都忘身是客。坐中谈笑尽吴音。

偶书寂音堂壁三首

巾瓶挂壁亦翛然。无所营为地自偏。句法不能医老病。梦游时解到林泉。扶持瘦玉筑随步。堆叠荒云衲半肩。小住闲庭数归鸟。从教人作画图传。

寂音闲杀益风流。寒涕垂膺懒更收。得失是非都放却。死生穷达信缘休。湘中戏剧三千首。海上归来十二秋。斋罢展单吾自课。暮年眠食更何求。

霜须瘴面老垂垂。瘦搭诗肩古佛依。灭迹尚嫌身是累。此生永与世相违。残经倦读闲凭几。幽鸟独闻常掩扉。寝处法华安乐行。荡除五十二年非。

石门文字禅卷第十二








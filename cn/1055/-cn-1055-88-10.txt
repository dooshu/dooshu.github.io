【又回富相公谢书〈嘉八年五月〉】

伏承显奉制书，茂膺宠数，伏惟欢庆。伏惟枢密太师相公学优孔、孟，道协皋、夔。屏于万邦，申伯之兼文武；秉乎一德，仲山之不刚柔。嘉谋早著于先朝，时望久隆于岩石。属嗣圣继明之始，乃宵衣讲治之初，首速元臣，来还宰席。三接之际，群心以安。出纳枢机，虽为于要任；调和鼎鼐，当正于鸿钧。始塞舆谈，实非私论。敢期谦眷，曲示诲函，既深跃之诚，复积悚铭之抱。


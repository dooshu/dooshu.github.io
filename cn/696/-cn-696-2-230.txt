吴兴太守陆公别驾张公招饮卞山白雀寺和熊伯甘令君


其一


卞山精舍耸林端，翠柏青枫夹道看。
石涧伏龙成曲水，香台引鹤舞雕栏。
五湖秋色孤帆远，万壑斜阳芳草寒。
欲向上方携手去，藤萝双径已漫漫。

其二


花宫曲曲翠微幽，太守华筵在上头。
江左官僚多暇豫，吴兴宾客旧风流。
解衣欲倚玫瑰树，换席还登云母舟。
归去壶觞莫辞尽，依然明月满南楼。





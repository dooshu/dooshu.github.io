◇内典序

尚矣哉！群生之始也。义隐三藏之外，事非二乘所窥，自并识同奔，随缘受业。人天异轨，动殊贯，若乐翻回，愚智相袭。莫不宅火轮骛，拟焰《（艺文类聚》作「人寿」）飙迁，以寸阴之短晷，驰永劫之延路。精灵起伏，万绪千名。如来发源恒品，盖亦含生之一。至於并首争驰，斯固未或异也。至於覆篑无始之初，成功断筹之末，途遥业远，妙轸遐长，累明积慧，灵觉独晓。巨相四八，照曜於大千；尊法二九，包笼乎无外。六度之业既深，十力之功自远。济物以权，降魔匪力。妙法轮转，甘露启霏；舟舆六趣，津梁五道；登四衢之长陌，游一乘之广路。斯既已事盈方等，义满神宣。逮於大权协化，对扬宗极，徇物兆於慈悲，亡身著乎非已，行符四等，道升十地。若乃灵性特达，得自怀抱；神功妙力，无待学成。孤策独骛，莫知所限；结习纷纶，一随理悟。又有损情屏虑，身心靡欲，厌生死之长勤，眷寂灭而投轸，遥然自得，漏累烟销。且津心适道，功非一业，虽会理共源，而萌情或异。是故高心邈行，分路同趋；忘怀屏欲，殊涂一致。或草砾身体，投骸林泽，内忘形相，外驯兕虎，或坐卧行立，迹不违众，禅业定门，造次无爽，安忍与金石同固，戒行与宝珠等色。虽秋禽年至，春鲔时登。而耿介长蔬，忡怛在念，妙迹匪遐，神涂密迩，有悟必通，由之斯至。故能藉智探虚，乘心照理，区区怀抱，融然靡执，俱处三界，独与神游。包括四天，卷舒万劫。闻片议而陟道场，受一言而升彼岸。长夜未开，心关自晓；淹回圣迹，寝息神光。既负橐以从师，亦栖林以综业。足蹈慧门，学通龙藏。妙吼遐彻，鸾音自远。若夫叉跪运心，期诚匪迹，而导达神功，照启未悟，唱说之美，义兼在斯。暨九土殊风，八方舛俗，游化所包，事出弘奖，皆足以迁光净域，登仪宝地，并黜华翦饰，破爱辞亲。鼓柜无生之流，方轨俗表之路，固已千佛摩顶，七住齐功。至夫清信士女，植缘旷劫，虽复容服未改，而戒德内弘。瞻毗邪而耸辔，望波斯而回轸。驾四禅之眇眇，泛八解之悠悠。若乃十号尊崇，三达靡碍，虽法身非有，而常住在躬。能仁权迹四门。既非悟道之始，假灭双树；宁有薪尽之穷，而天人瞻慕。仿佛兴情。雕金范玉，图容写状；灵仪炫日，宝刹临云。或役鬼神之功，或资髓脑之力。制非人匠，宝以合成。莫不龙章八彩，琼华九包。至乃齿发传灵，衣履遗证。圣迹彪炳，日焕於阎浮；神光陆离，星繁於净刹。若乃乘此直心，推诚暗往，则半息可追，一念斯至。感降参差，云霏雾委。此又昭被象译，辉映缣图。夫秉牍书事，其流已远。盖所以彪著往迹，焕述遐声，虽篆籀异文，胡华舛则。至於叶畅心灵，抑扬训义，固亦内外同规，人神一揆，《坟》、《典》、《丘》、《索》，域中之史策；本起下生，方外之纪传。统而为言，未始或异也。而经记繁广，条流舛散；一事始末，衮异卷分。或词义离断，或文字互出。（《艺文类聚》作「片出」。）甫涉後条，已昧前览；寻源讨流，未知攸适。虽精理莹心，止乎句偈，而初悟始学，致惑者多。且中外群圣，咸载训典。虽教有殊门，而理无异趣。故真、俗两书，递相扶奖；孔发其端，释穷其致。撤网去网，仁惠斯在；变民迁俗，宜以渐至。精粗抑引，各有由然。是故曲辩情灵，栖心妙典。伏膺空有之说，博综兼忘之书，该括群流，集成兹典。事以例分，义随理合。功约悟广，莫尚於斯。可以理求，证成妙果。若乃载司南之车，犹称靡惑；服四照之草，得用不迷。况乎六马同镳，万流其贯；日月经天，方斯未已。河海带地，夫岂足云！盖人道之筌蹄，群生有悟於此也。（《广弘明集》十九，《艺文类聚》七十七。）


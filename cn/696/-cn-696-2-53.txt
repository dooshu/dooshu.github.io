长安杂诗


其一


谁言百二独秦关，豪侠幽并帝里间。
宫带玉河穿渭水，树回金岭像骊山。
列侯邸第花冬满，丞相车骑火夜还。
最是大家能好武，虎圈熊馆不曾閒。

其二


都城旌节似风雷，凤阙峨峨鼍鼓催。
十道青门花下饯，千烽紫塞雪中来。
斗鸡宅使毬场稳，驯象交人蛮邸开。
更报休屠离大卤，将军自拟筑轮台。

其三


都尉朱缨剪剪风，期门小队猎回中。
晨冲街鼓驰兰薄，夜听流铃直桂宫。
靺鞨掷人囊尚紫，茱萸掩帐火犹红。
不愁珠馆胭脂尽，明日长杨约射熊。

其四


少年走马汉宫墙，凄柝疏钟绕夜光。
玉露自寒栽苜蓿，金沟无梦到鸳鸯。
严城时带星河动，长笛新翻殿阁凉。
不敢悲歌离凤曲，方传天子在昭阳。

其五


东南日出照珠楼，金屋云屏续夜愁。
田窦旧恩犹赐第，许班新宠竞封侯。
横汾昔见威仪事，下杜曾为侠少游。
闻爱吴姬歌水调，别宫仍按小凉州。

其六


琼壶薇帐侍宸游，十部龟兹在殿头。
禁苑起山名万岁，复宫新戏号千秋。
明驼宣赐朝元阁，紫燕传封井干楼。
上寿后庭齐致语，增成笺奏是谁收。

其七


殿迥云春锁夹城，液池鸭绿覆花明。
莺啼芳树金丸落，草绣长堤宝马轻。
贵主楼台邻禁苑，小侯供帐置屯兵。
各誇自有天家乐，不听西清下凤笙。

其八


风尘绕绕五都前，豪侠株盘有岁年。
石显上宾居柳市，窦婴别业在蓝田。
两宫肺腑黄金内，四姓交游骏马边。
共请县官为赐第，何妨滥用水衡钱。

其九


閒出长楸弄落晖，新丰都市月霏微。
贾胡合浦徵珠尽，使者于阗采玉归。
金络香丝仙吏马，银灯画阁舞人衣。
内家旗仗双双去，客散城头乌夜飞。






其十


绛纱宫样半丰姿，轻薄经过李赵窥。
平乐官从骏马监，云龙人是斗鸡儿。
自矜南国珠为价，莫遣东风柳外吹。
凭寄相思天上去，皆言故剑属拳姬。





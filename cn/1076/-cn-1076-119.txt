卷一百十九

钦定四库全书

历代名臣奏议卷一百十九

明　杨士奇等　撰

礼乐【统言礼】

隋文帝初即位将改周制乃下诏曰宣尼制法云行夏之时乘殷之辂奕叶共遵理无可革然三代所尚衆论多端或以为所建之时或以为所感之瑞或当其行色因以?之今虽夏数得天历代通用汉尚於赤魏尚於黄骊马玄牲已弗相踵明不可改建寅岁首常服於黑朕初受天命赤雀来仪兼姬周已还於兹六代三正回复五德相生总以言之并宜火色垂衣已降损益可知尚色虽殊常兼前代其郊丘庙社可依衮冕之仪朝会衣裳宜尽用赤昔丹乌木运姬有大白之旗黄星土德曹乘黑目之马在祀与戎其尚恒异今之戎服皆可尚黄在外常所着者通用杂色祭祀之服须合礼经宜集通儒更可详议太子庶子摄太常少卿裴正奏曰窃见後周制冕加为十二既与前礼数乃不同而色应五行又非典故谨按三代之冠其名各别六等之冕承用区分璪玉五采随班异饰都无迎气变色之文惟月令者起於秦代乃有青旗赤玉白骆黑衣与四时而色变全不言於弁冕五时冕色礼既无文稽於正典难以经证且後魏已来制度咸阙天兴之岁草创缮修所造车服多参胡制故魏收论之称为违古是也周氏因袭将为故事大象承统咸取用之舆辇衣冠甚多迂怪今皇隋革命宪章前代其魏周辇辂不合制者已勅有司尽令除废然衣冠礼器尚且兼行乃有立夏衮衣以赤为质迎秋平冕用白成形既越典章须革其谬谨按续汉书礼仪志云立春之日京都皆着青衣秋夏悉如其色逮於魏晋迎气五郊行礼之人皆同此制考寻故事惟帻?衣色今请冠及冕并用玄惟应着帻者任依汉晋制曰可

开皇初思定典礼太常卿牛弘奏曰圣教陵替国章残阙汉晋为法随俗因时未足经国庇人弘风施化且制礼作乐事归元首江南王俭偏陋一臣私撰仪注多违古法就庐非东阶之位凶门岂设重之礼两萧累代举国遵行後魏及齐风牛本陋殊不?究遥相师祖故山东之人浸以成俗西魏以降师旅弗遑宾兴之礼尽未详定今休明启运宪章伊始请据前经革兹敝俗诏曰可

虞世基奏曰後周故事升日月於旌旗乃阙三辰而章无十二但有山龙华虫作绘宗彛藻火粉米黼黻乃与三公不异开皇中就里欲生分别故衣重宗彛裳重黼黻合重二物以就九章为十二等但每一物上下重行衮服用九鷩服用七今重此三物乃非典故且周氏执谦不敢负於日月所以缀此三象唯施太常天王衮衣章乃?九但天子譬日德在照临辰为帝位月主正后负此三物合德齐明自古有之理应无惑周执谦道殊未可依重用宗彛又乖法服今准尚书予欲观古人之服日月星辰山龙华虫作会宗彛藻火粉米黼黻絺绣具依此於左右髆上为日月各一当後领下而为星辰又山龙九物各重行十二又近代故实依尚书大传山龙纯青华虫纯黄作会宗彛纯黑藻纯白火纯赤以此相间而为五采郑玄议己自非之云五彩相错非一色也今并用织成於绣五色错文准孔安国衣质以玄加山龙华虫火宗彛等并织成为五物裳质以纁加藻粉米黼黻之四衣裳通数此为九章兼上三辰而备十二也衣褾领上各帖升龙汉晋以来率皆如此既是先王法服不可乖於夏制徵而用之理将为允墨勑曰可承以单衣

炀帝尝大备法驾嫌属车太多顾谓部郎阎毗曰开皇之日属车十有二乘於事亦得今八十一乘以牛驾车不足以益文物朕欲减之?何为可毗对曰臣初定数共宇文恺参详故实?汉胡伯始蔡邕等议属车八十一乘此起於秦遂为後式故张衡赋云属车九九是也次及法驾三分减一为三十六乘此汉制也又据宋孝建时有司奏议晋迁江左惟设五乘尚书令建平王宏曰八十一乘议兼九国三十六乘无所准凭江左五乘俭不中礼但帝王文物旗旒之数爰及冕玉皆同十二今宜准此设十二乘开皇平陈因以为法令宪章往古大驾依秦法驾依汉小驾依宋以为差等帝曰何用秦法乎大驾宜三十六法驾宜用十二小驾除之毗研精故事皆此类也

唐太宗贞观二年中书舍人高季辅上疏曰窃见密王元晓等俱是懿亲陛下友爱之怀义高古昔分以车服委以藩维须依礼仪以副瞻望比见帝子拜诸叔诸叔即亦答拜王爵既同家人有礼岂合如此颠倒昭穆伏愿一垂训诫永修彛则太宗乃诏元晓等不得答吴王恪魏王泰兄弟拜

十三年礼部尚书王珪奏言准令三品以上遇亲王於路不合下马今皆违法申敬有乖朝典太宗曰卿辈欲自崇贵卑我儿子耶魏徵对曰汉魏以来亲王班皆次三公以下今三品并天子六尚书九卿为诸王下马王所不宜当也求诸故事则无可凭行之於今又乖国宪理诚不可帝曰国家立太子者拟以为君人之修短不在老幼设无太子则母弟次立以此而言安得轻我子耶徵又曰殷人尚质有兄终弟及之义自周以降立嫡必长所以絶庶孽之窥觎塞祻乱之源本为国家者所深慎之太宗遂可王珪之奏

高宗时杨炯上公卿已下冕服议曰古者太昊庖犠氏仰以观象俯以察法造书契而文籍生次有黄帝轩辕氏长而敦敏成而聪明垂衣裳而天下理其後数迁五德君非一姓体国经野建邦设都文质所以再而复正朔所以三而改夫改正朔者谓夏后氏建寅殷人建丑周人建子至于以日系月以月系时以时系年此则三王相袭之道也夫易服色者谓夏后氏尚黑殷人尚白周人尚赤至于山龙华虫宗彛藻火粉米黼黻此又百代可知之道谨按虞书曰予欲观古人之象日月星辰山龙华虫作绘宗彛藻火粉米黼黻絺绣由此言之则其所?来有尚矣夫日月星辰光明照下土也山者布散云物象圣王泽霈下人也龙者变化无方象圣王应时而教也华虫者雉也雉身被五彩象圣王体兼文明也宗彛者虎也虽以刚猛制物象圣王神武定乱也藻者逐水上下象圣王随代而应也火者陶冶烹饪象圣王至德日新也粉米者人恃以生象圣王为物之赖也黼能断割象圣王临事能决也黻者两已相背象君臣可否相济也逮周氏乃以日月星辰为旌旗之饰又登龙於山登火于宗彛於是乎制衮冕以祀先王九章者法阳数也以龙为首章衮者卷也龙德神思应变潜见表圣王深识远知卷舒神化也又制鷩冕以祭先公也鷩者雉也有耿介之志表公有贤才能守耿介之节也又制毳冕以祭四望也四望者岳渎之神也虎虽山林所生明其象也制絺冕以祭社稷之神也粉米由之成象其功也又制玄冕以祭羣小祀也百神异形难可遍拟但取黻之相背异名也夫以周公之多才也故治定制礼功成作乐夫以孔宣之将圣也故行夏之时服周之冕先王之法服乃自此之出矣天下之服能事又於是乎异矣表状请制大明冕十二章乘舆服之者谨按日月星辰者已施於旌旗矣龙山火米者又不踰于古矣而云麟凤有四灵之名玄龟有负图之应云有纪官之号水有盛德之祥此盖别表休徵终是无踰比象然则皇王受命天地兴符仰观则璧合珠连俯察则银黄玉紫尽南宫之粉壁不足写其形状罄东观之铅黄无以纪其名实固不可毕陈於法服也云者从龙之气也茄者藻之自生也又不假别为章目此尽不经之甚也又鸾冕八章三公服之者也鸾者太平之瑞也非三公之德也鹰鸇者鸷鸟也适可以辨刑曹之职也熊罴者猛兽也适可以旌武臣之力也又称藻为水草而无法象引张衡赋云带倒茄于藻井披红葩之狎猎请为莲花取其文彩者夫茄者莲也若以莲代藻变古从今既不知草木之名亦未达文章之意此又不经之甚也又毳冕六章三品服之者按此王者祀四望服之名也今三品乃得同王之毳冕而三公不得同王之衮名岂惟颠倒衣裳抑亦自相矛楯此又不经之甚也又黼冕四章五品服之者考之於古则无其名验之於今则非章首此又不经之甚也若夫礼惟从俗则命为制令为诏乃秦皇之故事犹可以适于今矣若夫义取随时则出称警入称跸乃汉国之旧仪独可以行於代矣亦何取於变周公之轨物改宣尼之法者哉

武后垂拱初诏问羣臣调元气当以何道麟台正字陈子昂因是劝后兴明堂即上言臣闻之于师曰元气天地之始万物之祖王政之大端也天地莫大於隂阳万物莫灵于人主政莫先於安人故人安则隂阳和隂阳和则天地平天地平则元气正先王以人之通於天也於是养成羣生顺天德使人乐其业甘其食美其服然後天瑞降地符升风雨时草木茂遂故颛顼唐虞不敢荒宁其书曰百姓昭明恊和万邦黎民於变时雍廼命羲和钦若昊天历象日月星辰敬授人时和之得也夏商之衰桀纣昏暴隂阳乖行天地震怒山川鬼神发妖见灾疾疫大兴终以灭亡和之失也迨周文武创业诚信忠厚加於百姓故成康刑措四十余年天人方和而幽厉乱常苛慝暴虐诟黩天地川冢沸崩人用愁怨其诗曰昊天不惠降此大戾不先不後为虐为瘵顾不哀哉近隋炀帝恃四海之富凿渠决河自伊洛属之扬州疲生人之力泄天地之藏中国之难起故身死人手宗庙为墟逆元气之理也臣观祻乱之动天人之际先师之说昭然着明不可欺也陛下含天地之德日月之明眇然远思欲求太和此伏羲氏所以为三皇首也昔者天皇大帝揽元符东封太山然未建明堂享上帝使万世鸿业阙而不昭殆留此盛德以发挥陛下哉臣谓和元气睦人伦舍此则无以为也昔黄帝合宫有虞总期尧衢室夏世室皆所以调元气治隂阳也臣闻明堂有天地之制隂阳之统二十四气八风十二月四时五行二十八宿莫不率备王者政失则灾政顺则祥臣愿陛下为唐恢万世之业相国南郊建明堂与天下更始按周礼月令而成之廼月孟春乘鸾辂驾苍龙朝三公九卿大夫于青阳左个负斧扆冯玉几听天下之政躬籍田亲蚕以劝农桑养三老五更以教孝悌明讼恤狱以息淫刑修文德以止干戈察孝廉以除贪吏後宫非妃嫔御女者出之珠玉锦绣雕琢伎巧无益者弃之巫鬼淫祀荧惑於人者禁之臣谓不数朞且见太平云中宗时左庶子刘子玄上朝服乘车议曰伏以古者爰自大夫已下皆乘车而以马为騑服魏已降迄乎隋代朝士又驾牛车历代经史具有其事不可二而言也至如李广北征解鞍憩息马援南伐?鞍頋盼斯鞍马之设行於军旅戎服所乘贵于便习者也按江左官至尚书郎而辄轻乘马则为御史所弹又顔延之罢官後好骑马出入闾里当代称其放诞此则专车凭轼可服朝衣单马御鞍宜从?服求之近古灼然之明验也自皇家抚运沿革随时至如陵庙廵谒王公册命则盛服冠履乘彼辂车其士庶有衣冠亲迎者亦时以服箱充驭在於他事无复乘车贵贱所行通用鞍马而已臣伏见比者銮舆出幸法驾首途左右侍臣皆以朝服乘马夫冠履而出只可配车而行今乘车既停而冠履不易可谓惟知其一而未知其二也何者襃衣博带革履高冠本非马上所施自是车中之服必也韈而升镫跣以乘鞍非惟不师古道亦自取惊今俗求诸折中进退无准且长裾广?襜如翼如鸣佩纡组锵锵奕奕驰骤於风尘之内出入於旌棨之间傥马有惊逸人从颠坠遂使属车之右遗履不收清道之傍絓骖相续固以受嗤行路有损威仪今议者皆以秘阁有梁武帝南郊图多有衣冠乘马者此则近代故事不得谓无其文臣按此图是後人所为非当时所撰且观代间有古今图画者多矣如张僧繇画羣公祖二疏而兵士有着芒屩者阎立本画昭君入匈奴而妇人有着帷帽者夫芒屩出于水乡非京华所有帷帽创于隋代非汉宫所作议者岂可徵此二画以为故实者乎由斯而言则梁氏南郊之图义同於此又传称因俗礼贵缘情殷辂周冕规模不一秦冠汉佩用舍无恒况我国家道轶百王功高万古事有不便理资变通其乘马衣冠窃谓宜?省废臣怀此异义其来自久日不暇给未及?扬今属殿下亲?齿胄将临国学凡有衣冠乘马皆惮此行所以辄进狂言用申鄙见

睿宗景云中谏议大夫源乾曜上奏曰圣王教天下必制礼以正人情君子三年不为礼礼必坏三年不为乐乐必崩古之择士先观射礼非取一时乐也夫射者别邪正观德行中祭祀辟寇戎古先哲王莫不逓袭比年以来射礼不讲所司恡费而旧典为亏臣愚谓所计者财所亏者礼故孔子不爱羊而存礼也大射谓春秋不可废

德宗贞元十三年柳冕兼御史中丞福建观察使自以久疏斥又性躁狷不能无恨乃上表乞代且推明朝觐之意曰臣窃感江汉朝宗之议鹿鸣君臣之讌颂声之作王道本始国家自兵兴不遑议礼方牧未朝讌乐久缺臣限一切之制例无朝集目不覩朝廷之礼耳不闻宗庙之乐足不践轩墀之地十有二年於兹矣夫朝会礼之本也唐虞之制羣后四朝以明黜陟商周之盛五岁一见以考制度汉法三载上计以会课最圣唐稽古天下朝集三考一见皆以十月上计京师十一月礼见会尚书省应考绩事元日陈贡棐集於考堂唱其考第进贤以兴善简不肖以黜恶自安史乱常始有专地四方多故始有不朝戎臣恃险或不悔过臣忝牧圉之寄愤不朝之臣思一入觐率先天下使君臣之义亲而不疏朝觐之礼废而复举诚恐负薪溘先朝露觐礼不展臣之忧也比闻诸将帅亡殁者衆臣自惮何德以堪久长乡国人情之不忘也阙庭臣子所恋也朝觐国家大礼也三者臣之大愿表累上其辞哀切德宗许还武宗会昌中李德裕上言曰伏见礼记云君子将营宫室宗庙为先廐库为次宫室为後又韦彤五礼精义对曰古之制庙必中门之外吉凶大事皆告而行所以亲而尊之不自专也今令城外置庙稍异礼文书於史策必亏圣政伏以朱雀门至明德门凡有九坊其长兴坊是皇城南第三坊便有朝官私庙实则逼近宫闱自威远军向南三坊俗称闱外地至闲僻人鲜经过於此置庙无所妨碍臣等商量今日以後皇城南六坊内不得置私庙其朱雀街缘是南郊御路至明德门夹街两面坊及曲江侧近亦不得置余围外深僻坊并无所禁所贵不违礼意感悦人心臣等频奉圣旨有事许再三论奏辄罄所见庶禆聪明

宋太宗淳化二年谏议大夫张洎上奏曰臣准中书劄子奉圣旨入合图宜令史馆修撰杨徽之等四人将旧图比对错误文字改正修毕却送合门者臣伏以朝廷典宪简册具存近代因循多违旧式今陛下以入合图虑文字错误再令比对即知圣念于临朝仪注谨重至矣臣幸因诏旨敢贡管窥沿袭之宜惟明主裁酌窃以今之乾元殿即唐之含元殿也在周为外朝在唐为大朝冬至元日立全仗朝万国在此殿也今之文德殿即唐之宣政殿也在周为中朝在汉为前殿在唐为正衙凡朔望起居及册拜妃后皇子王公大臣对四夷君长试制策科举人在此殿也今之崇德殿即唐之紫宸殿也在周为内朝在汉为宣室在唐为上合只日常朝之殿也昔东晋太极殿有东西合唐置紫宸上合法此制也且人君恭己南面向明而理紫宸黄屋至尊至重故廵幸则有大驾法?之盛御殿则有鈎陈羽卫之严故虽只日常朝亦犹立仗前代谓之入合仪者盖只日御紫宸上合之时先於宣政殿前立黄麾金吾仗俟契勘毕唤仗即自东西合门入故谓之入合今朝廷且以文德正衙权宜为上合甚非宪度况国家丕承正统宇内治平凡百宪章悉从损益惟视朝之礼尚属因循窃见长春殿正与文德殿南北相对殿前地位连横街亦甚广博伏请改创此殿以为上合作双日立仗视朝之所其崇德殿即唐之延英殿是也为双日常时听断之所庶乎临御之式允叶前经今舆论乃以入合仪注为朝廷非常之礼甚无谓也臣窃按旧史中书门下御史台谓之三司为侍从供奉之官今常朝之日侍从官先入殿廷东西立定俟正班入一时起居其侍从官则东西对拜甚失北面朝谒之礼今请准旧仪侍从官先次入起居毕在左右分行侍立於丹墀之下故谓之蛾眉班然後宰臣率正班入起居庶免侍从官有东西对拜之失得遵正礼臣又闻古之王者躬勤庶务其临朝之疏数视正事之繁简唐始受命五日一朝景云初年复修贞观故事自天宝兵兴之後四方多故由肃宗而下咸只日临朝双日不坐其只日或遇大寒盛暑隂霪泥泞亦放百官起居其双日宰臣以下奏覆公事即时特开延英召对或蛮夷入贡勲臣归朝亦特开紫宸引见陛下自临大宝十有五年未尝一日不鸡鸣而起听天下之政虽刚健不息固天德之常然而游焉息焉亦圣人之谟训傥君父焦劳于上臣子缄默于下或不能陨身碎首引大体以争则忠亮之心有所不至矣臣欲望陛下依前代旧规只日视朝双日不坐其只日遇大寒盛暑隂霪泥泞亦放百官起居其双日大官进食之後於崇德崇政两殿召对宰臣常参官以下及非时蛮夷入贡勲臣归朝亦特开上合引见并请准前代故事处分臣闻易曰圣人久於其道而天下化成苟动静有常恬和相养忧勤宵旰则当躬政於冕旒端拱穆清则可怡神於元默夫如是圣君向明御极之治劳逸相均高明配天博厚配地悠久而无疆矣臣向承朝命叨居馆职邦国仪注合预参详当文思有截之时献虚薄无庸之说傥禆万一虽死犹生

四年正月以南郊礼成大宴含光殿直史馆陈靖上言古之飨宴者所以省祻福而观威仪也故宴以礼成宾以贤序风雅之作兹为盛焉伏见近年内殿锡宴羣臣当坐於朶殿两廊者拜舞方毕趋驰就席品列之序纠纷无别及至尊举爵羣臣起立先後不整俯仰失节欲望自今令有司预依品位告谕其有踰越班次拜起失节喧譁过甚者并令纠举又惟饫赐之典以宠武夫大烹之余故为盛馔计一饭所费可数人之属厌而将校辈或至终宴之时尚有欲炙之色盖执事者失於察视不及洁丰而使然也伏望并申严制至道元年三月御史中丞李昌龄亦言广宴之设以均饫赐得齿高会宜乎尽礼而有位之士鲜克致恭当纠其不恪又供事禁庭当定员数籍姓名以谨其出入酒殽之司或亏精洁望分命中使廵察并从之

仁宗天圣七年章献太后将以冬至受朝天子率百官上夀秘阁校理范仲淹极言之且曰奉亲于内自有家人礼顾与百官同列南面而朝之不可为後世法翰林学士宋祁上奏曰臣伏见宣德门前御道南至天汉桥久来设梐枑禁止行人须立条制许近上臣僚于道上行马近覩御史台礼院重更定夺应出节者为近上臣僚窃谓宣德门比周之外朝朱雀门是唐之皇城中有御路号天子驰道凡在臣庶不合得行汉制皇太子尚不敢擅絶驰道盖尊君卑臣上下有体故也今朝廷制度简于唐汉京都御路止此一处臣欲望自宣德门至朱雀门外朝之地皇城之内表其中街以为驰道应臣庶车马并禁往来惟随从乘舆不在禁限议者或谓契丹人使已曾许驰道行马难于改作臣谓天子制度臣子共当崇戴彼之使臣亦陛下之臣也设令彼有疑问则令主客者具以实对质之事体无所妨碍乞再下有司详定

参知政事宋庠论入合仪奏曰臣近因与宰臣进呈吴育文字伏奉德音询及入合故事臣虽与诸臣等略陈梗槩然理有未详退而讲求敢此条悉夫入合者是唐家只日於紫宸殿受常朝之仪也谨按唐有大内有大明宫宫在大内之东北世谓之东内谓大内为西内自高宗以後天子多在大明宫此宫制度尤为华备宫之正南门曰丹凤门门内第一殿曰含元至大朝会则御之对北第二殿曰宣政谓之正衙朔望大册拜则御之又对北第三殿曰紫宸谓之上合亦曰内衙只日常朝则御之据唐制凡天子坐朝必须立仗于正衙殿或乘舆止御紫宸即唤正衙仗自宣政殿两门入是谓东西合门也若以国朝之制相为比况则今之宣德门唐丹凤门也大庆殿唐含元殿也文德殿唐宣政殿也紫宸殿唐紫宸殿也今或欲求入合本意施于仪典即须先立仗于文德之庭如天子止御紫宸即唤仗自东西合门入如此则差与旧仪相合但今之诸殿比于唐制南北不相对值以此为殊耳故後来论议因有未明又按唐自中叶以还双日及非时大臣奏事别开延英殿赐对若今假日御崇政延和是也乃知唐家每遇坐朝之日即为入合而叔世离乱五朝草创大昕之制更?易简正衙立仗因而遂废其後或有行者常人之所罕见乃复谓之盛礼甚不然也今之相传入合图者是官司记常朝之制如合门有仪制敕合班杂坐图之类何足为希阔之事哉况唐开元旧礼本无此制至开宝中诸儒增附新礼始载月朔入合之仪又以文德殿为上合差舛尤甚盖当时编撰之士讨求未至太宗朝儒臣张洎亦有论奏颇为精洽臣伏恐朝廷他日修复正衙立仗欲乞送付两制使预加商?改正旧仪虽非要务亦所以刋误文备成式也

庠又乞御前殿朔日立仗羣臣朝服奏曰臣闻告朔之义周家尤重在昔宣圣爱羊存礼汉沿周制合朔朝会故虽优借大臣许朝朔望唐制立仗羣臣背阙伞入会艺祖受命论次开宝通礼亦着月朔入合之仪则朔日者为政之端辰讲礼之盛节国家因五代之乱承千年之统始胜残去杀务从简易虽制度既定而谦让未遑五日一参靡分朔望禁卫单少威仪粗率礼典弗振则朝廷不尊国容寖废则臣下不肃臣愚以为羽卫之设非矜华侈所以重主威也朝会之作非专拜揖所以饰治体也臣愿陛下上考成周仲尼之法下稽炎汉李唐之盛近守太祖开宝之礼明诏执事祗案成规每遇朔日坐前殿朝羣臣旗斿细仗以次陈设公卿朝服如仪而罢如此则臣道肃而主道尊于以示四夷风万国警民耳目不可阙也夫礼有以素为贵谓其诚慤有以文为贵谓其采章伏望陛下露臣此言使博士礼官得确论可否讲求故实如曰便礼即奉而行之使重熙显猷执竞丕业由陛下之驯致也

庠又论车驾仪卫奏曰臣窃见车驾每有行幸自非郊庙大礼具陈卤簿外其常日导?唯前有驾头後拥扇繖而已殊无典礼所载公卿奉引之盛其侍从百司官下至厮役皆杂行道中步辇之後但以亲事官百许人执檛以殿谓之禁卫诸班劲骑颇与乘舆相远而士庶观者率随扈从之人夹道驰走喧呼不禁所过有旗亭市楼皆垂帘外蔽士民凭高下瞰了无忌惮逻司街使亦不呵止威令弛阙习以为常非所谓旄头先驱清道後行之慎且自黄帝以神功盛德犹假师兵为营卫则防微御变古今一体按汉魏以降有大驾法驾小驾之仪至唐又分殿中诸卫黄麾等仗名数次序各有施设国朝承五姓荒残之弊事从简略每鸣銮游豫尽去戈戟旌旗之制仪卫寡薄颇同藩镇此皆制度放失惮于改作之咎欲望圣慈专委一二博学近臣检讨前代仪注及卤簿今来乘舆常时出入体式於三驾诸仗内斟酌仪物增严条禁上以示尊极次以防未然革去因循宜在兹日

至和元年直集贤院刘敞论温成皇后立忌奏曰臣伏闻勅旨为温成皇后立忌礼官请对不许臣窃惑之凡朝廷常务百司小事犹当上稽旧典下探衆论何况宗庙大礼至尊至重岂可以一时之宠独决圣心义有僭失贻笑万世亏损盛明悔不可追今议者乃云有邪臣密启眩惑圣聪导陛下以非礼劝陛下以拒谏若此无实尚非美事设有其实罪亦大矣当伏两观之诛以谢天下且自太祖以来后庙四室皆陛下之妣也犹不立忌奈何以温成私昵之爱变古越礼则是贵妾于妣尊嬖于嫡上无以事宗庙下无以教後嗣恐祖宗神灵不乐于此非陛下奉先思孝之意也昔成汤改过不吝故称圣王格于皇天愿陛下母笃於嬖近之宠母安於邪佞之说母变先帝之旧典母枉宗庙之正礼回易意虑割情去私询于司存追寝过命使万万亿年无复讥议天下幸甚臣以无能忝备儒馆礼乐之失臣得预焉御史中丞孙拚等上奏曰臣等昨闻朝廷欲为后庙四室并章惠皇后各立小忌已具劄子论奏至今尚未降出臣等伏覩太祖太宗真宗三朝故事皇后不祔太室者皆不立忌此国家大典礼大制度陛下不可不遵守且孝惠孝章淑德章怀章惠是陛下三世尊属别庙崇奉多历年所即未尝有此拟议今因循之间遽尔更改中外闻听咸谓陛下因温成而遂追及先朝诸后布之诏命则取四方之讥书之史策则贻万世之诮陛下临御天下踰三十载圣功神德卓若尧舜今忽録此一事遂成非错俾盛美光大有愧于畴昔陛下安忍如是欲望特降圣旨集百官议定然後行下制勅所贵礼典详恊以顺天人之心

嘉佑四年同知太常礼院韩维上奏曰臣所领职以同知礼院为名礼有不正知而不言则负朝廷所以命臣之意而失臣所以事上之礼也故敢不避诛殛而言臣诚见温成皇后庙乐牲器僭比祖宗稽之礼经则先圣之所不道质于故事则本朝之所无有臣窃闻其时臣下有以唐武惠妃事上惑圣明者惠妃之殁虽常立庙然至乾元之後祀享即絶自当时已知其非礼岂足为圣明法哉臣近奏疏愿因亲祫宗庙特诏有司裁损其制以全陛下广孝爱礼之美封章奏御累日寝而不下臣窃惑之陛下无谓数楹之屋两簋之器施之未损于治盖圣人所以异等威明风教以观示天下者礼存之於此也如不以臣言为信则并臣前章付中书门下使大臣参议事有可采乞早赐施行

仁宗时张方平上论曰臣闻昔在帝舜命伯夷秩宗以典三礼命夔典乐以教胄子爰及夏商制作损益不相沿袭周监二代文物全备事为之制曲为之防数度纪律具於六典於是教化浃洽讼狱衰息後之孱王其所守者惟祭与号而天下尚知宗周以其典礼攸出根本所系虽齐桓晋文立威定覇必挟王命以令四方犹赐胙而下拜请隧而不许降及末世韩魏之分晋田氏之得齐咸因诸侯请命于周有封籍于文武之庙而後敢正名称爵通於天下则知疆域之大士民之衆甲兵之强威势之盛不可以犯典礼之重也不然者以齐晋之视安烈匹夫擒之尔後至战国兵拏祻大九法尽斁三纲咸解诸侯先焚削旧礼之篇籍而遂僭用王章焉然其维持邦国八百余年虽危不亡将絶复续非礼何以存之汉初承秦灭学荡无条贯叔孙通采拾遗散草蕝仪法而後君臣之位正郊祀之礼修宗庙以尊朝廷以严理道克兴暴乱不作至於设官分职纲纪天下本末条理教民成俗使诸侯轨道咸归于极则未暇也孝文接统治致太平贾谊劝上宜定制度兴礼乐而当时将相大臣皆介胄武人不知治体沮寝其议汉氏当文景之世可谓盛矣百姓乐业家给人足五都之货殖七迁之豪举驱扇浮靡汰荡亡度闾阎之僭乃过彻侯夫以文帝之恭俭务德具王道而微者所不至於王一息尔其失由乎富庶而不能教也逮乎武帝招延材隽其文章仪物信美哉而制度典礼终不克建于後兵刑齐用财货益急向非叔孙之法维持之殆矣由是言之叔孙氏之功垂于汉不在萧曹之下也中兴之後稍复增缉立明堂灵台辟雍小学行宗祀养老之礼和安之世渐以陵迟桓灵不君王制大坏厥後吴魏异政南北殊俗世用多故文献不足唐平隋乱太宗因开皇五礼修正颁行显庆之初异同遽起开元之末讨论甫定窃详周官凡制度施设悉系之羣职人存则法举上修则下存事为典常者则谓之礼不恭其事者辄董以刑表里相成本末为用经国治民同条共贯汉唐作者有异於是徒能类其篇目而不属诸典司止具乎朝廷之仪不该乎天下之务吏民约束乃别着乎刑书子曰道之以政齐之以刑民免而无耻夫训民正俗不在乎礼典而在乎刑书此乃备其末而废其本纵其初而要其失故後王之道所以异乎三代者也我国家接衰唐之絶绪承五季之纰政德厚流光海宇大定为承平者逾六十年宜乎必世後仁可以胜残去杀然风俗犹未归厚刑罚尚颇繁密故由礼乐未明数制未立王道有所壅而不备者也考定锺律序正雅颂布明诏于天下诫庶民之僭忒此固朝廷深维治世之本欲清教化之原思纳人於轨物者也臣闻之书曰伯夷降典折民惟刑言先以典礼教民而不专用乎法也是故禁於未发之谓礼救於已失之谓刑禁之于未发者谓大为之防使无越者救於己失者谓养成其俗而後革之子曰道之以礼乐而民和睦是故设法而革于既失不若立礼以防於未然也今小大之吏凡理民之术莫不以簿书督责为急务文巧苛深为善职聚歛侵渔集以为功剥刻贫民竭其膏血锥刀毫忽人尽争之此乃驱之使相吞食逼之使为盗乱又何暇孝友礼义之劝廉耻逊让之贵乎故夫知理化之大体稍能使民回心而乡道类非俗吏所能知者今凡羣臣之上计议条令之下四方非刑名之科即财利之事民不闻乎德教而惟利与刑之闻故法出而奸生令下而诈起苟取一切无忧深思远之虑由乎所以渐引其心术者末也方今圣主励精於上贤辅讲道于下兆民安业四夷来庭是可以辟九筵而布政立圜水而宣德益广天下之庠序俾习射之礼隆雅颂之声分命大臣集诸儒硕生因前圣之遗制考旧礼之沿革定慤当之一说以折衷於诸家芟其繁重以便遵用自国家损益之法至吏民等级之度成皇家之大典立百世之宏规且王者受命必有制作是故质文互变忠恭殊尚改正朔易徽号别服色异器械所以新天下之耳目振旧物之颓废又况礼乐之大固无沿袭之理矣今天下学士所习者前代之余制廷列羣臣所引者往朝之故事我大宋继天而王久旷大仪小臣鄙愚窃怀愤怅盖太平之期难值英哲之主间出臣不胜踊跃於下以至斐然不量僭陈大议盖为明时重惜也谨采末论稍近乎政教之本者存数条焉谨论

方平又上车服论曰臣闻为国以礼莫大乎制度制度成立则上下之分定尊卑之序别争夺之患塞僭乱之害除夫如是其理天下犹示诸掌乎传曰夫名以出礼礼以体政政以正民是以政成而民听易则生乱在易节卦象曰节以制数度议德行若夫以德诏爵以才居位是为议德行名位不同礼亦异数是为制数度故虞书曰车服以庸又曰五服五章哉周官则有五仪九命以正诸侯之位以等诸臣之爵自国家封方之度宫室门庭之式宗庙祭祀之法宾客交接之道锺石羽龠之列几筵俎豆之数冕服圭籍佩组之饰车乘旗斿缨旄之制牢积飨食之品祼酢问劳之节惟事事乃其有制而後邦国有伦也是故观其采章则人望而畏辨其文纪而衆不敢黩有德者一物可以旌赏有功者一辞可以宠荣王者南面而治惟名与器而已汉世车服颇存周旧自士已上带裳冠写而皆乘车以马为騑服异其轮辐衡轭轓幰帷裳以彰等级之度自江左至隋仪物未替而中原永嘉之後五胡杂处先王典礼?乱无遗元魏高齐增为奇诡舆裳制度于古无说隋氏一统稍复旧仪车服等衰差为四品有常服公服朝服祭服其三公朝服进贤三梁冠绦纱单衣白纱中单皁领褾白练裙襦绦蔽膝革带金饰鈎?方心曲领绅带玉镖剑山苍玉佩绶乌皮舄笏用象牙乘车油幰朱网是时内外百官文物有序贵贱士庶较然殊别至炀帝数事廵幸屡兴师役百官行从皆服袴褶始诏随车驾涉远者皆戎衣以五色表贵贱焉唐侍臣服令虽略比隋制盖陪祭朝享元会大事乃具服其讌见进对折上巾紫襴袍环带鞶囊佩乌皮靴而已始有乘马之服盖车不复御矣相承至今焉臣闻古先圣人制礼之意为冠冕以庄其首为履舄以重其趋行步则有冲牙之声登车则有和鸾之节是故斯须而必在礼矣夫貂而骑赵武灵所为胡服也靴胡履也合袴胡袴也传曰弃衮冕而南冠以出不亦简彛乎尊卑无章民何效焉苟曰便而已矣天下庸得不驰骋而狂乱者欤今郊祀大礼天子驾玉辂而王公百辟皆法服骑从此礼之尤失者也臣观汉仪虽守令之卑皆有从车唐景龙中皇子将行释奠於太学有司草仪注从臣皆衣冠乘马时议者以为马本用於军旅戎服而乘贵于便习长裙广袖纡组鸣玉非马上所宜其仪遂寖况国之盛礼天下所观是宜示之以尊卑显之以秩序而以辅相之重杂于驺骑之羣岂所以彰朝廷之尊严者哉又巾履靴笏自公卿大臣以为朝服而卒校胥史为制一等其罗縠绮纨织文絺绣自人君至於庶人同施均用其居室器玩之汰则豪人大贾踰于贵戚臣闻周官曰以仪辨等则民不越臣愚以为宜约前世之礼文详定方今之制度大臣复依汉晋乘车驷马增异冠服卿大夫士以品式差降之贵则备物卑则略焉其卒校胥史盍稍撙省其制令有所殊异不相疑杂则上下不相?朝廷之道尊等级自隆居然崇陛之象纪章自辨无复假器之讥矣

福建路转运使蔡襄上奏曰臣伏闻陛下为温成皇后立忌臣窃谓圣人制礼所以明轻重尊卑之节过与不及皆曰失礼故太常设官职在检详陛下临御天下三十余年动遵典法圣德之盛明如天日近者温成皇后薨逝事不下礼官详检既已施行虽有过当无由追改今又立忌考之於礼未为适中伏以孝章淑德章怀四后於陛下为伯祖妣为皇妣其属之尊如此向来奉慈皆不立忌温成皇后生则为妃後乃追册於陛下为卑幼之列不应立忌伏望圣慈追还勅命庶乎天下之人知陛下以礼断情合於中道

知太常礼院苏颂请重修纂国朝所行五礼疏曰臣窃惟方今圣治日新百度修举其在朝政固无可措言者然诏旨开纳不容自嘿辄敢以平昔所怀一二狂瞽仰塞明诏臣伏见国朝以来制作礼乐上采三代下迄有唐损益节文简册具载而前後礼官纂集类无法制或直载一时所行或杂牍岁月条目相错本末不伦臣窃考之六经在礼有三种之别周官着有司典领之事仪礼载升降隆杀之节戴记叙古今因革之文虽圣贤作述之不同而语其归趣实相为表里也後世言礼者皆不出此三体汉晋洎隋虽代有作者而苟简一时法制无取唐明皇命学士等因贞观显庆所修五礼讨论删改集成一百五十卷是为大唐开元礼行於累朝设於科举传其学者则有义监义罗之类比于近代之书最为详悉故今世汉晋洎隋皆无传而开元礼独不废者以其法制存焉故也太祖皇帝特诏儒臣刘温叟卢多逊扈蒙等祖述其书传以今事仍加增损足成二百卷是为开宝通礼又有义纂一百卷以发明其旨要仍依开元礼设科取士逮今官司遵用斯为不刋况之六经仪礼之别也然此特一经也在於有司典领之事古今沿革之文犹阙而不立故举行之际尚或未备自开宝以後百年之间累圣躬行声明寖盛非有继述後世何观嘉佑初太常欧阳修奏请编撰彼时臣任博士职预纂修常以恭谢一门分为三目其一自降御札公卿百司奉行办备之事谓之有司其二自前期陈设至祼献礼毕谓之仪注其三采古今曲台论议更创之制谓之沿革以此一门为例他悉仿之修己议定具草会臣罢礼官领他职复奏姚辟苏洵继掌其事辟洵离析旧文更立新体撰成一百卷是为太常因革礼虽号简要几同钞节固可以备有司之检阅诚未足以发扬圣朝制作之盛也臣伏覩陛下留意典章修举废坠前岁诏命近臣详定礼文自郊庙至於羣臣朝会与夫燕享器服之名数舞乐之形容考古揆今审求至当皆三代之所放失汉唐之所阙遗断自清衷举行殆遍固当着於典训与六经并行为万世矜式也臣不胜愿幸欲望再命诸儒讨论国朝以来自开宝通礼至近岁详定礼文以有司及仪注沿革依三礼随类分门着为大宋元丰新礼付之太常颁於学官使博士弟子讲习大义或施於科举则数岁之後必有详练疏通之人上副拔擢可以为朝廷讲议之官庶几天下向风皆知礼教谦恭撙节不学而能於变时雍可跂而待也

英宗即位初殿中侍御史司马光上论後殿起居劄子曰臣窃见国家从来以垂拱崇政为便殿乘舆每旦先御垂拱退御崇政是以侍从近臣已於垂拱起居者非有职事奏对更不复至崇政近岁以来乘舆间日一御垂拱有司不详事体本末遂令学士待制及两省官只赴垂拱不赴崇政起居近以山陵未毕乘舆不御垂拱将近旬月学士以下遂废起居之礼岂有名为侍从近臣而动踰旬月不得瞻望黼扆臣恐朝廷之仪由此相承寖益讹谬欲乞今後应乘舆不御前殿并令学士待制及两省官赴後殿起居或以为太烦即令两日一次起居

治平元年光知谏院又上论阶级劄子曰臣闻治军无礼则威严不行礼者上下之分是也唐自肃代以降务行姑息之政是以藩镇跋扈威侮朝廷士卒骄横侵逼主帅下陵上替无复纲纪以至五代天下大乱运祚廹蹙生民涂炭祖宗受天景命圣德聪明知天下之乱生於无礼也乃立军中之制曰一阶一级全归伏事之仪敢有违犯罪至于死于是上至都指挥使下至押官长行等衰相承粲然有叙若身之使臂臂之使指莫敢不从故能东征西伐削平海内为子孙建久大之业至今百有余年天下太平者皆由此道也近岁以来中外主兵臣僚往往不识大体好施小惠以盗虚名军中有犯阶级者务行寛贷是致军校大率不敢钤束长行甘言悦色曲加煦妪以至懦怯兵官亦为此态遂使行伍之间骄恣悖慢寖不可制上畏其下尊制於卑所谓下陵上替者无过於此臣闻圣王刑期于无刑今寛贷犯阶级之人虽活一人之命殊不知军法不立渐成陵替之风则所繋乃亿兆之命也臣愚欲望陛下特降诏旨申明阶级之法戒勅中外主兵臣僚令一遵祖宗之制如敢有辄行寛贷曲收衆心者严加罪罚以儆其余庶几纲纪复振基绪永安

二年光又言濮王典礼劄子曰臣闻圣人举事与衆同欲故能下恊人心上顺天意洪范曰三人占从二人言盖国有大疑则决之于衆自上世而然矣臣伏见乡者诏羣臣议濮安懿王合行典礼翰林学士王珪等二十余人皆以为宜准先朝封赠期亲尊属故事凡两次会议无一人异辞所以然者盖欲奉濮王以礼辅陛下以义也而政府之意独欲尊濮王为皇考巧饰词说误惑圣听不顾先王之大典蔑弃天下之公议使宗室疏属皆已受封赠而崇奉濮王之礼至今独未施行此衆人所以怫欝而未为称惬者也或者恐陛下未能决知二议是非臣请更为陛下别白言之政府言仪礼令文五年月勅皆云为人後者为其父母即出继之子於所继所生皆称父母臣按礼法必须指事立文使人晓解今欲言为人後者为其父母之服若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣按宣帝承昭帝之後以孙继祖故尊其父为皇考而不敢尊其祖为皇祖考以其与昭帝昭穆同故也光武起布衣诛王莽亲冒矢石以得天下名为中兴其实创业虽自立七庙犹非大过况但称皇考其谦损甚矣今陛下亲为仁宗之子以承大业传曰国无二君家无二尊若复尊濮王为皇考则置仁宗於何地乎政府若以二帝不加尊号於其父祖引以为法则可矣若谓皇考之名亦可施于今日则事理不侔矣设使仁宗尚御天下濮王亦万福当是之时命陛下为皇子则不知谓濮王为父为伯若先帝在则称伯没则称父臣计陛下必不为此行也以此言之濮王当称皇伯又何疑矣今举朝之臣自非挟奸佞之心欲附会政府误惑陛下者皆称濮王称皇考为不可则衆志所欲亦可知矣陛下何不试察羣臣之情羣臣谁不知濮王於陛下为天性至亲若希旨迎合不顾礼义过有尊崇岂不於身有利而无患乎所以区区执此议者但不欲陛下失四海之心受万世之讥耳以此观之羣臣之忠佞邪正甚易见矣臣愿陛下上稽古典下顺衆志以礼崇奉濮安懿王如王珪等所议此亦和天人之一事也

光为宰相韩琦等议濮安懿王合行典礼状曰伏以出於天性之谓亲缘於人情之谓礼虽以义制事因时适宜而亲必主於恩礼不忘其本此古今不易之常道也伏惟皇帝陛下奋乾之健乘离之明拥天地神灵之休荷宗庙社稷之重即位以来仁施泽浃九族既睦万国交欢而濮安懿王德盛位隆宜有尊礼陛下受命先帝躬承圣统顾以大义後其私恩慎之重之事不轻发臣等忝备宰弼实闻国论谓当考古约礼因宜称情使有以隆恩而广爱庶几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行光与翰林学士王珪等议濮安懿王典礼状曰臣等谨按仪礼丧服为人後者传曰何以三年也受重者必以尊服服之为所後者之祖父母妻妻之父母昆弟昆弟之子若子若子者言皆如亲子也又为人後者为其父母传曰何以期也不贰斩也特重于大宗降其小宗也又为人後者为其昆弟传曰何以大功也为人後者降其昆弟也以此观之为人後者为之子不敢复顾私亲圣人制礼尊无二上若恭爱之心分施於彼则不得专一於此故也是以秦汉以来帝王有自旁支入承大统者或推尊父母以为帝后皆见非当时取讥後世臣等不敢引以为圣朝法况前代入继者多宫车晏驾之後援立之策或出母后或出臣下非如仁宗皇帝年龄未衰深惟宗庙之重祗承天地之意於宗室衆多之中简拔圣明授以大业陛下亲为先帝之子然後继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之德也臣等愚浅不达古今窃以谓今日所以崇奉濮安懿王典礼宜一准先朝封赠期亲尊属故事高官大国极其尊荣谯国太夫人襄国太夫人仙游县君亦改封大国太夫人考之古今实为宜称

光又论濮安懿王称安懿皇疏曰臣闻诸道路未知信否或言朝廷欲追尊濮安懿王为安懿皇审或如此窃恐不可陛下既为仁宗後於礼不当顾私亲臣先时言之以熟不敢复烦圣听今臣不知陛下之意固欲追尊濮王邪前世帝王以旁支入继追尊其父为皇者自汉哀帝为始其後安帝桓帝灵帝亦为之哀帝追尊其父定陶恭王为恭皇今若追尊濮安懿王为安懿皇是正用哀帝之法也陛下有尧舜禹汤不以为法而法汉之昏主安足以为荣乎仁宗恩泽在人沦於骨髓海内之心所以归附陛下者为亲爱仁宗之命为之子也今陛下既得天下乃加尊号于濮王海内闻之孰不解体又安足以为利乎夫生育之恩昊天罔极谁能忘之陛下不忘濮王之恩在陛下之中心不在此外饰虚名也孝子爱亲则祭之以礼今以非礼之虚名加於濮王而祭之其於濮王果有何益乎三者无一可而陛下行之臣窃惑之此盖政府一二臣自以乡者建议之失已负天下之重苟欲文过遂非不顾於陛下之德有所亏损陛下从而听之臣窃以为过矣臣又闻政府之谋欲托以皇太后手书及不称考而称亲虽复巧饰百端要之为负先帝之恩亏陛下之义违圣人之礼失四海之心政府之臣只能自欺安能欺皇天上帝与天下之人乎臣愿陛下急罢此议勿使流闻达於四方则天下幸甚臣今虽不为谏官然乡日已曾奏闻身备近臣遇国家有大得失不敢不言

四年五月光又乞宰臣押班一依旧制疏曰臣伏覩五月七日敕文准四日手诏今後宰臣赴文德殿押班自春分後或遇辰牌上秋分後遇辰正牌上垂拱殿视事未退止令传报宰臣更不过令御史台一面放班余日并依祥符敕命指挥永为定制所有前降下太常礼院详定文字更不施行者臣窃见从来垂拱殿视事比至中书枢密院及其余臣寮奏事毕春分以後少有不过辰初秋分以後少有不过辰正陛下临御以来惟近因服药曾於辰牌以前驾起入内自余皆在辰牌以後然则自今以往无事之日宰臣永不赴文德殿押班也臣窃惟文德殿为天子正衙宰臣为百寮师率百寮既在彼常朝则宰臣理当押班斯乃前世之旧规自祖宗以来未之或改今陛下即政之始事非有大利害者恐未须更张伏望陛下特降圣旨令宰臣一依国朝旧制押班若陛下以前者已降手诏必欲限以时刻者即乞自春分後遇辰牌上秋分後遇已牌上并依今月四日指挥施行犹庶几此礼不至遂废

历代名臣奏议卷一百十九








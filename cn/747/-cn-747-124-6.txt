○严究落第举人腾谤并不得受荐敕

国家开仕进之路，设儒学之科，较业抡才，登贤举俊。其或艺能素浅，履行无闻，来造科场，要求侥幸，及当试落，便起怨嗟，谤议沸腾，是非蜂起。至有伪造制敕之语，扇惑侪流；巧为诬毁之言，隐藏名姓。以兹取事，得非薄徒？宜立宪章，以示澄汰。其礼部贡院条奏宜依。仍於引试之时，精详考校，逐场去留，无艺者虽应年深，不得饶僭场数，若有艺者虽当黜落，并许诉陈。祗不得於街市省门，故为喧竞，及投无名文字，讪毁主司。如有故违，必行严断。本司锁宿後，御史台开封府所差守当人专切觉察。其有不自苦辛，祗凭势援，潜求荐，俯拾科名，致使孤寒滞於进取。起今後主司不得受荐书题，如有书题，密具姓名闻奏，其举人不得就试。今後举人，须取本乡贯文解，若乡贯阻隔，祗许两京给解。


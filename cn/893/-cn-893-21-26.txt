登巴陵开元寺西阁，赠衡岳僧方外





《唐会要》：天授元年十月二十九日，两京及天下诸州，各置大云寺一所，开元二十六年六月一日，并改为开元寺。胡三省《通鉴注》：开元寺，今诸州间亦有之，盖唐开元中所置也。



衡岳有开士，[一]五峰秀真骨。[二]见君万里心，海水照秋月。大臣南溟去，问道皆请谒。洒以甘露言，清凉润肌发。[三]明湖落天镜，香阁凌银阙。[四]登眺餐惠风，[五]新花期启发。

[一]《通典》：衡山，在今衡阳郡湘潭县。《释氏要览》：开士，《经音疏》云：开，达也，明也，解也；士则士夫也。经中多呼菩萨为开士。前秦苻坚赐沙门有德解者，号开士。李雁湖曰：《妙法莲花经》“跋陀罗等与其同伴十六开士”云云，开士者，能自开觉，又开他心，菩萨之异名也。



[二]《传灯录》：惠可大师返香山，终日宴坐，经八载，于寂默中，见一神人谓曰：“将欲受果，何滞此耶?”翊日，觉头痛如刺，其师欲治之，空中有声曰：“此乃换骨，非常痛也。”师视其顶骨，即如五峰秀出矣。



[三]《法华经》：如以甘露洒，除热得清凉。



[四]《维摩诘经》：上方界分，过四十二恒河沙佛土，有国名“众香”，佛号“香积”，其界一切皆以香作楼阁。



[五]《初学记》：梁元帝《纂要》曰：春风曰惠风。






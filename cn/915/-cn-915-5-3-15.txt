◇议追崇处士君号谥诏（太和三年六月）

尊严祖考，所以崇孝表行也；追本敬始，所以笃教流化也。是以成汤、文、武，实造商、周，克昌王业，而《诗》、《书》之义，追尊稷契，歌颂有、姜原之事，明盛德之源流，受命所由兴也。自我魏室之承天序，既发迹于高皇、太皇帝，而功隆于武皇、文皇帝。至于高皇之父处士君。潜修德让，行动神明，斯乃乾坤所福飨，光灵所从来也。而精神幽远，号称罔记，非所谓崇孝重本也。其令公卿已下，会议号谥。（《魏志·刘晔传》，《通典》七十二）


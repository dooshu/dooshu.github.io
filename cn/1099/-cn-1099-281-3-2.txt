○廵視京營科道題名記 【 京營】

我　國家定鼎北都。內撫華夏。外鎮戎狄。倣漢南北軍制。置七十二衞于京師。立三大營以總之。外衞則春秋番休入練。此居重馭輕。萬年保大耆定之慮。至深遠也。景泰初。選其精銳分為十營。成化間復分為十二團營。統之以勳臣。督之以本兵。蒞之以中官。而臺諫之廵察。則自天順間始。　列聖相承、隨時因革保邦致治、咸升大猷、肆我　皇上、天錫神智、經文緯武薄海內外、罔不綏服、此一事度越前後足以揚厲始革去監蒞中官、專以閱視之責付之臺諫。　賜璽書以行事。又　欽給廵視京營關防以重其權。仍復五軍營。易三千營為神樞。及神機為三大營。纘　祖舊服。以詰戎兵。　□算神謨萬世永賴。維時股肱心膂。奔走禦侮之臣。鷹揚鸇擊。走?斗走?斗肅肅。固足以振安攘之績。而耀神武之威矣。然忠藎之士。竭誠盡瘁以勤職事。其精神規畫。夙夜在公。曾未幾時。而其名與之俱往。甚非所以昭令聞。垂永鑒也。况巡視之職。以　天子耳目之官。受專勑責成之重。紏勛貴大臣之違忒。總十萬師旅之眾。而稽其額數之盈虛。糧餉之出入。與夫戎馬器械行伍操習。以及利弊之當興當革。將領之才不才。當舉當剌咸屬焉。其責不亦重乎。故必有沉機之智。而後足以察微。必有遠馭之才。而後足以御眾。殆未易以稱塞也雖然在替汲黯居諫垣。而淮南寢謀。張浚領臺秩。而日籌兵事。夫亦存乎其人爾。今自嘉靖某年始、給諫某君、侍御某君而下、得其姓氏之可知者、凡若干人、勒之貞石、使後之觀者、知某利自某而興。某弊自某而革。某也謀足以定國。某也望足以懾眾。將指而目之曰此今之浚黯也。其所以光我　皇上中興之運。以承　列聖無斁之休者。將不有餘烈耶。其或不然、則亦可因為永戒矣。然則茲舉也、豈特侈一時之觀美、夫固有勸戒之道存焉爾、予因給諫辛君、侍御劉君輩之請、而為之記、


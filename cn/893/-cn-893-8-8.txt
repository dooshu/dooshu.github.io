江夏行





唐时，鄂州亦谓之江夏郡，有江夏县，属江南西道。今之武昌府江夏县是。



忆昔娇小姿，春心亦自持。为言嫁夫婿，得免长相思。谁知嫁商贾，令人却愁苦。自从为夫妻，何曾在乡土。去年下扬州，相送黄鹤楼。眼看帆去远，心逐江水流。[一]只言期一载，谁谓历三秋。使妾肠欲断，恨君情悠悠。东家西舍同时发，北去南来不逾月。未知行李游何方，[二]作个音书能断绝。[三]适来往南浦，[四]欲问西江船。正见当垆女，[五]红妆二八年。一种为人妻，独自多悲凄。对镜便垂泪，逢人只欲啼。不如轻薄儿，[六]旦暮长追随。悔作商人妇，青春长别离。[七]如今正好同欢乐，君去容华谁得知。

[一]黄鹤楼，见《峨眉山月歌》注。《莫愁乐》古辞：“闻欢下扬州，相送楚山头。探手抱腰看，江水断不流。”



[二]《演繁露》：今人谓出行资装为行李。琦按：杜氏《左传注》：行李，行人也。后人多据之，而訾以行装为行李者为非是。方密之云：使人行，必有装，郑当时之治行，孟子之治任是已。则以行李为随行之物何不可耶?



[三]胡震亨注：能，善也，吴音有此。



[四]《太平寰宇记》：南浦，在鄂州江夏县南三里。《离骚》云：“送美人兮南浦。”其源出京首山，西入大江，秋冬涸竭，春夏泛涨，商旅往来皆于浦停泊。以其在郭之南，故曰南浦。



[五]《古乐府》：“胡姬年十五，春日独当垆。”详见三卷注。



[六]沈约诗：“洛阳繁华子，长安轻薄儿。”



[七]江淹诗：“君行在天涯，妾身长别离。”



胡震亨曰：太白《江夏行》及《长干行》，并为商人妇咏，而其源似出《西曲》。盖古者吴俗好贾，荆、郢、樊、邓间尤盛，男女怨旷，哀吟清商，诸《西曲》所由作也。第其辞，五言二韵，节短而情有未尽。太白往来襄、汉、金陵，悉其人情土俗，因采而演之为长什。一从长干上巴峡，一从江夏下扬州，以尽乎行贾者之程，而言其家人失身误嫁之恨，盼归远望之伤，使夫讴吟之者足动其逐末轻离之悔。虽其才思足以发之，而踵事以增华，自从西曲》本辞得来，取材固有在也。凡太白乐府皆非泛然独造，必参观本曲之辞与所借用之曲之词，始知其源流之自，点化夺换之妙，不独此二篇为然，聊发凡资读者触解云。






○論政治疏 【 備邊褒忠求賢】

此景泰初年所上

憂國忘家者臣子之誠心、聽言致治者、人君之大德臣身居草野、心在朝廷、方臥病床帷、忽聞大駕有沙漠之征、恨不面陳利害、未幾又聞被留之報、臣拊心痛哭而不能止、既而　皇上即位。詔下人始懽忻踴躍。有太平之望。臣惟國家之事。巳往者付之無可奈何未來之治。伏望　陛下敬慎以制之。臣聞制治於未亂。保邦於未危者。此治國之要道。昔在李唐當開元天寶之間。正車書混同之日。使有憂危之心則後來安有夷狄之禍惟　陛下鑒前古之失。究方今之弊。留心政務加意武備。以安中國。以禦四夷則不勝幸甚。所有可言之事、略舉一二以聞、一備邊之道在選將練兵二者而巳選將在通兵法將不知兵法雖使日練精兵亦無所用臣見今武臣子弟襲職惟走馬跳溝射箭而巳。京師無賴之徒。多買快馬教習以規厚利。就使試中。問以兵法。皆不能對。故武臣子弟。宜先令熟武經七書。使知兵法者教之。及至通曉。令教塲演武軍官。既試以走馬射箭走陣之法。又出題問以團營列陣。破敵攻守之事。中有能鋪陳應對者即知兵法者也可以擇而用之。昔人學劍者。以劍為一人敵。不足學。去學萬人敵。今走馬射箭正所謂一人敵也。兵法則萬人敵也。夫為將固當知古兵法。而用兵又在審日時之利。日時之利。在用奇門葢奇門乃黃帝戰蚩尤時所立法也。專於行兵用之。古之為將。未有不用此者。乞擇武臣子弟年少聰明者。俾學習之。既知兵法又諳此術。則用兵之際。必多取勝也一臣聞蹈危難而殞身者。人臣之至行。以美名而得謚者。朝廷之大恩然如宋信國公文天祥之孤忠大節。而尚無謚。將作監丞歐陽珣之死于使事。亦無謚元信豐尹李廉率眾保障縣境。與其子先後俱死於賊至今俱無謚誠為缺典。今文武從臣扈駕北征。必有橫罹兵戈。仗節死義者多。俱宜撫恤孤穉。優給其家。其有應謚贈祭弔者。令禮官稽考。加之恩典以勸方來。一旁求俊義固國家之盛典簡命大臣尤國家之重務。此諸葛武侯所以拳拳以親賢臣。遠小人為其君告也。夫賢臣日親。則可以致治道之興隆。小人日遠則可以免綱紀之頹廢。此萬世之勸戒也　陛下嗣位之初。宜擇正直大臣。有德望冠于當時者。以為輔弼。使朝夕納誨于前。其于庶位。亦以求賢能練達之才。而用之以幹理庶務。則政治興而萬事理矣曩者在朝用人。多有出于閹宦之口。是以用之多不得其人。孟子曰左右皆曰賢未可也。至於國人皆曰賢然後察而用之此誠王政之大端不可以不慎者也。夫以將帥之選既得其人。在廷在外。又得正直有為之才。若用之以撫中國則恩澤流而人民安用之以馭夷狄。則干戈振而邊患息然後特遣使祗迎大駕還於中土。有日矣唐史曰雪恥酬百王。除凶報千古。惟其時矣。臣年老日薄西山不能負弓矢以任勞力姑述所聞以進惟賜裁察

皇明經世文編卷之二十一終








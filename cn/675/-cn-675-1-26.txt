卷二十六 寄赠门上

吕文穆公蒙正，尝与温恭肃仲舒及一友人，忘其姓名，读书于洛阳龙门山，誓不作状元不仕。及唱第，文穆为状头，温已不意，然尚中甲科。其友人随拂衣归隐。后文穆大用，太宗问昔与谁友，文穆即以归隐者对。遂以著作郎召，不起。故文穆罢相归洛作诗赠之曰：“昔作儒生谒贡闱，今提相印出黄扉。九重鹓鹭醉中别，万里烟霄达了归。邻叟尽垂新白发，故人犹着旧麻衣。洛阳谩说多才子，自叹遭逢似我稀。”故人，盖指归隐者也。《青箱杂记》

梁周翰，太宗朝为馆职，真宗即位，除知制诰。柳开赠诗曰：“九重城阙新天子，万卷诗书老舍人。”《古今诗话》

五代末，濠梁人南楚材游陈颍间。颍守欲以子妻之。楚材已娶薛氏，以受颍守之恩，遣人归取琴书之属，似无还意。薛氏善书画，能属文，自对鉴图其形，并作诗寄之曰：“欲下丹青笔，先拈玉鉴端。已惊颜寂寞，渐觉鬓凋残。泪眼描将易，愁肠写出难。恐君浑忘却，时展画图看。”楚材见而惭焉，与之偕老。《唐宋遗史》

韦应物为苏州太守，尝有诗赠米嘉荣曰：“吹得《凉州》意外声，旧人惟有米嘉荣。近来年少欺前辈，好染髭须学后生。”又尝赴扬州司马杜鸿渐宴，醉宿驿亭，醒见二佳人在侧，惊而问之，乃曰：“郎中席上与司空诗，因令乐妓侍寝。”问：“记其诗否？”一妓强记，乃诵之曰：“高髻云鬟宫样妆，春风一曲《杜韦娘》。司空见惯浑闲事，断尽苏州刺史肠。”同前　《古今诗话》刘梦得诗

唐末士子崔郊，姑有婢端丽，郊窃爱之。他日，鬻婢于襄阳司空于頔，得钱四十万。因寒食出游，婢见郊，立于柳阴下，郊因作诗随以赠之曰：“公子王孙逐后尘，绿珠重泪滴罗巾。侯门一入深如海，从此萧郎是路人。”疾郊者录诗以示頔。頔召郊，执其手曰：“诗，公所作也。四十万小哉，何不早言！”因以婢赠之。《唐宋遗史》

雷德逊、有终父子二人并命为江南、淮南漕。王元之赠诗二首，其一曰：“江南江北接王畿，漕运帆樯去似飞。父子有才同富国，君王无事免宵衣。屏除奸吏魂应丧，养活疲民肉渐肥。还有文场受恩客，望尘情抱倍依依。”其二曰：“当时豪气压朱云，老作皇家谏诤臣。章疏罢封无事日，朝廷犹指直言人。题诗野馆光泉石，讲《易》秋堂动鬼神。棘寺下僚叨末路，斋心犹祝秉洪钧。”元之尝出德逊门下，而德逊深于《易》酷于诗也。《青箱杂记》

枢密邵公尧谓余诗似乐天。一日，阅相蓝书肆，得冯瀛王诗集归，公与余语曰：“子诗似乐天，又爱冯集，将来拈取个豁达李老。庆历中，京师有人号豁达李老，每好吟诗而辞多鄙俚，以此戏之。”遂皆大笑。熙宁中，余辟定武帅幕，公自郓附所作诗一轴并寄余诗曰：“流年真似隙中驹，别后情怀懒更疏。天上又颁新历日，床头未答故人书。殷勤羔雁功曹檄，狼藉杯盘上客鱼。好在仲宣家万里，从军苦乐定何如！”

李文正昉、吕正惠端，同践文馆，后皆登台辅。李赠吕诗曰：“忆昔僦居明德坊，官资俱是校书郎。青衫共直昭文馆，白首同登政事堂。佐国庙谟公已展，避贤荣路我犹妨。主恩至重何时报，老眼相看泪两行。”并同前

向文简敏中、寇忠愍准，二相同以太平兴国五年登第。后文简秉钧，忠愍以使相守长安。文简作诗寄忠愍，忠愍酬之曰：“玉殿登科四十年，当时僚友尽英贤。岁寒惟有公兼我，白首犹持将相权。”《唐宋遗史》

刘昌言，泉州人，常侍陈洪进为幕客，入朝为副枢。尝作《下第诗》，落句云：“唯有夜来蝴蝶梦，翩翩飞入刺桐花。”后为商丘记室，王元之赠诗曰：“年来复落事堪嗟，载笔商丘鬓欲华。酒好未陪红杏宴，诗狂多忆刺桐花。”盖为是也。同前

钱塘林逋处士，有高节。范文正赠诗曰：“巢由不愿仕，尧舜岂遗人！风俗因公厚，文章到老醇。”

张乖崖公为布衣时，与陈希夷善。因夜话，谓希夷曰：“欲分先生华山一半，住得无？”希夷曰：“余人不可，先辈则可。”及旦相别，希夷以宣毫中笔一枝、白云台墨一剂、蜀笺一角赠之。公曰：“会得先生意，驱某入闹处去。”曰：“珍重，珍重。”希夷送公回，谓门弟子曰：“此人无情于物，达则为公卿，不达则为帝王师。”公尝感之。后尹蜀，过华阴，寄希夷诗曰：“性愚不肯林泉住，强要清时拟致君。今日星驰剑南去，回头惭愧华山云。”

曹修司封守邵武，以竹簟僧仁晓，并惠小诗曰：“翠筠织簟寄禅斋，午夜秋从枕底来。若也此时人问道，寒天卷却暑天开。”并同前

孟宾于，湖湘连上人。少修儒学，好诗，有百篇，名《金鳌集》，献于李若虚侍郎。因采集中佳句可取者记之于书，使宾于驰诣洛阳，献诸朝达，其誉蔼然。明年春，与李昉同擢进士第。后事李后主为滏阳令。因抵法，当死。会昉迁翰林学士，闻在缧绁，以诗寄宾于曰：“初携书剑别湘潭，金榜标名第十三。昔日声尘喧洛下，近来诗价满江南。长为邑令情终屈，纵处郎曹志未甘。莫学冯唐便休去，明君晚事未为惭。”主见其诗而宥之，复官，未几，归老连上，号群峰叟。吉守马致恭以诗送，其末章云：“今日还家莫惆怅，不同初上渡头船。”《江南野录》　《雅言系述》记吉守送宾于诗有全篇，及宾于诗。

李频，方干高第也。登第后，干寄诗曰：“弟子已攀桂，先生犹卧云。”《鉴戒录》

罗隐以讽刺之深，久而不第。刘赞赠之诗曰：“人皆言子屈，我独以为非。明主既难谒，青山何不归？年虚侵白鬓，尘土污麻衣。自古逃名者，至今名岂微！”隐见之，遂起归欤之兴，作《五湖》诗曰：“江头日暖花又开，江东行客思悠哉。高阳酒徒半凋落，终南山色空崔嵬。圣代也知无弃物，侯门未必用非才。一船明月一竿竹，家在五湖归去来！”

施肩吾《赠边将》诗曰：“轻生奉国不为难，战苦身多旧箭瘢。玉匣锁龙鳞甲冷，金铃系鹘羽毛寒。皂貂拥出花当背，白马骑来月在鞍。却恐犬戎临虏塞，柳营时把阵图看。”

杜荀鹤苦于诗，有赠僧句云：“安禅不必须山水，灭得心头火自消。”又云：“利门名路两何凭，百岁风前短焰灯。只恐为僧心不了，为僧心了是输僧。”

翁承赞，唐末为谏议大夫，使福州，至剑浦县，见旧识僧亚齐，赠诗云：“萧萧风雨建阳溪，溪畔维舟见亚齐。一轴新诗剑潭北，十年旧识华山西。吟魂昔向江村老，空性元知世路迷。应笑乘轺青琐客，此时无暇听猿啼。”

唐陆希声以双钩写字法授僧辩光。辩光入长安，为翰林供奉，而希声尚未达，以诗寄辩光曰：“笔下龙蛇似有神，天池雷雨变逡巡。寄言昔日不龟手，应念江湖洴澼人。”辩光感其言，荐希声，后至宰相。并同前

兴国中，潘若冲罢桂林，经南岳，留鹤一只与廖融，赠诗一章云：“峭格数年同野兴，一官才罢共船归。稻粱少饲教长瘦，羽翼无伤任远飞。侧耳听吟侵静烛，衔花作舞带斜晖。朝天万里不将去，留伴高人向钓矶。”若冲到京，授维扬通理，临行，复有诗寄融曰：“曾经别墅住行踪，春浪和烟撼钓筒。共步幽亭连石藓，寄眠静榻带松风。秋来频梦岳云白，别后应添鹤顶红。又泛汴舟随汴水，不堪南望思忡忡。”后至维扬，闻融与鹤相继而亡，若冲感而又为一绝云：“南岳僧来共叹吁，风亭月榭已荒芜。先生去世未十日，留伴高吟鹤亦徂。”融卒未久，潘有泉陵之命，经隐居有诗哭云：“天丧我良知，无言双泪垂。惟求相见梦，永绝寄来诗。应有异人吊，从兹雅道衰。春风古原上，新冢草离离。”《雅言杂载》

杜羔妻刘氏善为诗。羔累举不第，将至家，妻即先寄诗曰：“良人的的有奇才，何事年年被放回！如今妾面羞君面，君到来时近夜来。”羔见诗即时回去，寻登第。妻又寄诗云：“长安此去无多地，郁郁葱葱佳气浮。良人得意正年少，今夜醉眠何处楼？”《南部新书》

张介以命术游公卿门，寓居钱塘西湖上。尝自京师南归，士大夫率为诗赠之。吕许公、王沂公时方执政，亦皆有诗。夏郑公留守南京，为诗继二公曰：“上公诗笔千金重，逋客归装一舸轻。莫到青山更招隐，且留明哲为苍生。”[《中山诗话》]

郑谷《雪诗》云：“乱飘僧舍茶烟湿，密洒歌楼酒力微。江上晚来堪画处，渔人披得一蓑归。”有段赞善善画，因采其诗为图，曲尽潇洒之意，持以赠谷，谷为诗以谢之云：“赞善贤相后，家藏名画多。留心于绘素，得意在烟波。属兴同吟咏，功成更琢磨。爱余风雪句，幽绝写渔蓑。”《古今诗话》

欧阳价攻传神，杨次公赠之诗曰：“国手曾烦写几回，无人仿佛醉颜开。青铜鉴里寻常见，不谓今从笔下来。”奉职刘秘亦赠诗曰：“笔妙今为第一人，心期造化夺天真。精神形骨从来一，移入青缣似两身。”《古今诗话》

唐相郑棨《赠老僧》诗曰：“日照西山雪，老僧门未开。冻瓶粘柱础，宿火隐炉灰。童子病归去，鹿麑寒入来。”自云此诗可以衡称，重轻不偏也。尝有人问：“相国近有新诗否？”曰：“诗在灞桥风雪中驴子上，此中安可得之？”同前

王定保，唐光化三年李渥侍郎下及第。吴子华侍郎脔为婿。子华即世，定保南游湖湘，无北归意。吴假缁服，自长安来，明日访其良人，白于马武穆王，令引见定保于定林寺。吴隔帘诮之曰：“先侍郎重先辈以名行，俾妾侍箕帚。侍郎没，虑先辈以妾改适，是以不远千里来明侍郎之志。”定保不胜惭赧，致书武穆乞为婿。吴确乎不拔，定保为盟毕世不婚矣。吴归吴中外家。沈彬有诗赠定保云：“仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山雪断凤参差。闻公已有平生约，谢绝女萝依兔丝。”定保后为马不礼，奔五羊依刘氏，官至卿。《郡阁雅谈》

贾岛为普州司仓，方干寄诗曰：“乱山重复叠，何路见先生。岂料多才者，空垂不第名。闲曹曾得醉，薄俸亦胜耕。莫问为诗苦，年年芳草生。”《鉴戒录》

稷山驿吏王金，作吏五十六年，称有道术，往来多赠篇什。李义山有诗赠云：“过客不须询岁代，唯书乙亥与时人。”

令狐绹自湖州刺史拜翰林学士，因夜召对坐，从容语及，文宗大称之，由是眷遇有加，未几拜相。因郊禋侍，祠还，赵嘏赠诗云：“鹗在卿云冰在壶，代天才业共訏谟。荣同伊陟传朱户，秀比王商入画图。昨夜星辰回剑履，前年风月落江湖自湖州入相才二年。不知机务时多暇，犹许诗家属和无？”《诗史》

李赞皇颇开寒素之路，及南迁，或人赠诗曰：“八百孤寒齐下泪，一时南望李崖州。”

徐铉谪居舒州，赠彭芮云：“贾生去国已三年，短褐闲吟玩水边。终日野云生砌下，有时京信到门前。无人与和投湘赋，愧子来浮访戴船。醉里新诗好归去，莫随骚客赋林泉。”并同前

陈文惠尧佐退居郑下，张退傅知西京，以姚黄魏紫及酒惠文惠，答诗曰：“有花无酒头慵举，有酒无花眼倦开。正向西园念萧索，洛阳花酒一时来。”《云斋广录》









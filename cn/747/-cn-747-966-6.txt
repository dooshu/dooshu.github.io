○进凯乐奏（太和三年八月太常礼院）

谨按“凯乐”，鼓吹之歌曲也。《周官·大司乐》：“王师大献，则奏凯乐。”注云：“献功之乐也。”又《大司马》之职：“师有功则凯乐献於社。”注云：“兵乐曰凯。”《司马法》曰：“得意则凯乐，所以示喜也。”《左氏传》载晋文公胜楚，振旅凯入。魏、晋以来鼓吹曲章，多述当时战功。是则历代献捷，必有凯歌。太宗平东都，破宋金刚，其後苏定方执贺鲁，李平高丽，皆备军容凯歌入京师。谨检《贞观》《显庆》《开元礼》书，并无仪注。今参酌今古，备其陈设及奏歌曲之仪如後。


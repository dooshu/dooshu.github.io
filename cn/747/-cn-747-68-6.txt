○封皇子普为晋王制

门下：昔周室之兴也，藩戚并建，式资於维城；汉氏之制也，皇子毕封，用固於磐石。斯所以载宏丕绪，惟怀永图。且茂德於本支，遂推恩於嗣息，况祗荷眷祐，属当长贤，宜承宠章，允膺旧典。长男普，幼禀异质，夙应嘉祥，既表岐嶷之资，日慕恭良之性。朕以寡昧，虔奉宗祧，庶明父子之亲，以及君臣之义。命以乐国，锡其介圭，用敷可久之基，爰叶至公之道。可封晋王，宜令有司择日，备仪册命。主者施行。


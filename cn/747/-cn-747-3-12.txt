○令皇太子断决机务诏

朕君临率土，劬劳庶政，昧旦求衣，思宏至道。而万机繁委，成务殷积，当扆日昃，实疲听览。皇太子世民，夙禀生知，识量明允，文德武功，平一宇内。九官惟叙，四门以穆。朕付讬得人，义同释负，遐迩宁泰，嘉慰良深。自今以后，军机兵仗仓粮，凡厥庶政，事无大小，悉委皇太子断决，然后闻奏。既溥天同庆，宜加惠泽。为父后者，若有封爵，皆令袭继。诸赤牒拟授职事官，见任者并即为真。其已得替者，参选之日，听依阶叙。亡官失爵者，量加擢用。逋租宿赋，及先负官钱物，悉从蠲免。文武官人，节级颁赐，务存优洽，称朕意焉。


○令山东江左采访人物诏

山东、江左，人物甚众，虽每充宾荐，而未尽英髦。或孝悌通神，遐迩惟敬；或德行光裕，邦邑崇仰；或学统九流，垂帷睹奥；或文高六艺，下笔成章；或备晓八音，洞该七曜；或射能穿札，力可翘关；或邱园秀异，志存栖隐；或将帅子孙，素称勇烈：委巡抚大使咸加采访，伫申襃奖。亦有婆娑乡曲，负材傲俗，为讥议所斥，陷於跅弛之流者，亦宜推择。各以名闻。


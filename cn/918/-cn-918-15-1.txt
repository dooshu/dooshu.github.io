○候扬提台

恭惟台台、元老壮猷。文人贞吉。龙骧虎蹈。旗常之弢畧久宣。岳峙山凝。保障之威权特重夜月敞高牙共指搀枪影灭春云环细柳不闻刁斗声高百花洲上见轻裘缓带之雍容七萃营中听鼓吹铙歌之迭奏何止金城千里。共钦玉帐元戎。某猥以短翮、株守嵓疆。簿书之驹隙频劳。手板之马尘易困。每怀幕府。未展寸私。虽自顾而愧仄弥深。幸台容而疏愆或宥、敬从家君竿牍之后、薄将小子芹曝之忱通家孔李石交倍切于当年铃阁孙吴河润幸邀于此曰惟冀敦父谊于古处。畧下吏之尘踪。三衅肃陈。九顿鸣谢。


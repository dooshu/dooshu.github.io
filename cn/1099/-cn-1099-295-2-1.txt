○光祿署丞孟君浚河記 【 浚河】

吳淞江承太湖之水、蜿蜒東下三百里入海、左右之浦、如百足、江自甫里、折而北行、至崑山全吳鄉、東為渚浦、又為帆歸浦、斜折而南、入于渚浦江復東、而浦之南出者、其東為張浦、又東為顧仙浦、又東為諸天浦又東為同丘浦、又東為新塘、皆南入于渚浦若為塘為漊為涇為浜、凡在其間者、此光祿署丞孟君規其鄉所浚之水、江東南岸之地也自新塘東則江又南折、非孟君之鄉矣、君居家好義、歲捐貲以為民興利、至是大旱、又捐貲盡浚諸水之在其鄉者、當此時邑民告饑、而全吳半鄉獨豐熟、其父老感君之義、請記其事夫三吳江海之介、而羣山之水、又犇注于其間為大浸、所謂太湖也。太湖分迸而出以入于海若以人力溝防疏導、則無不治之田而水旱不能為患害。葢湖水自西而下。而海之潮。自東而上。清流不能勝濁泥之滓。故水不可一日不浚也。嘉靖初朝廷嘗遣大吏來治、今四十年矣、不治、古之三江、其二不可考、今惟吳淞一江、仰接太湖之水、古者江狹處猶廣二里、今自夏駕以來、僅僅如綫、而茭蒲葮菼生其中、下流入海之蹌口、不復通矣、千墩新洋黃浦皆亂流也。水道何由而順乎。故江左右之浦、在東者、但見止水蘊藻、而姑蘇以東、秀州以北百里間、其田皆不耕。吾恐又數年江日涸而西。而湖水益橫流。東南之民、將不食也、葢君居一鄉、能興其鄉之水利。則夫受司牧之寄者。獨可以辭其責耶。君名紹曾、字守約、以太學上舘為大官丞最、浚河二十有四、二萬七千六百九十四丈、為工四萬九千六百、用穀十有三萬九千斤、是用勒石以告來者、


○讨李师道诏

天覆至宏，为恶者每闻於自绝；国章具举，千纪者难逭其常刑。元言致戒於佳兵，丹浦本非其乐战。朕缵承鸿业，祗奉睿图，居轸纳隍，动思济物，仗以大信，御兹万邦。省躬靡忘於忧勤，宏道必先於抚谕，犹以庶政多缺，至诚未孚，兢兢之心，岂自暇逸。近者淮右致讨，宿兵累年，宗社降灵，妖氛克殄。方橐弓而匣刃，期阜俗以息人，旋议徂征，谅非获已。

李师道代荷宠荣，谬居垣翰，功不列於勋籍，过难逭於简书，尚复潜包祸心，果是伪布诚恳。属问罪蔡土，徵师合围，助彼寇仇，敢为影援，阴通信使，密致帛书。累抗表章，请舍元恶，所图不轨，事匪一端。遂至伏聚奸凶，震惊洛邑，焚劫内库，扰动河阴，皆欲挠军旅之深机，阻邦国之大计。加以擅兴兵甲，侵轶徐方，驱逼戎行，凌胁中使，恶逾滋蔓，志益猖狂。乃者盗发京师，实启端本，又常赋不入，自致愆违。凡此罪名，皆在不赦。朕以新除淮寇，务息征师，素为含容，岂令献效。而乃怀其积恶，惧彼群言，将佐交驰，频疏叠至。（阙）心首罪，请命求哀，特降使臣，往加宣谕。而师道请令长子，入侍阙庭，愿献三州，上归图印，指期而发，飞奏以闻。诈为纳地之谋，翻稔滔天之逆。凡所陈列，无非怨妄。露其悖慢之词，备在封章之内。明示百辟，众怒一心，咸请致诛，以惩无上。犹为伏念，至於旬时。又闻遽越封疆，寇掠德、棣，焚爇村落，纵暴挻灾，大肆鸱张，曾无畏忌。斯则人神之所共弃，天地之所不容，罪恶贯盈，理当扑灭。

宜令宣武、魏博、义成、武宁、横海等军节度兵马，分路并进，同力攻讨，相为犄角。其李师道在身所有官爵，并宜削夺。其淄青将士，如能枭斩凶渠者，先是六品已下官；授三品正员官，其先是五品已上官者，节级超奖。仍与实封五百户，庄宅各一区，钱二万贯。

於戏！动众兴师，诚有乖於至理；养灾蓄患，惧流毒於生人。敷信未化於穷凶，格物深惭於菲德，甫平寇难，遄务讨除。宵旰在怀，良深愧叹，庶将去暴，永用止戈。宣示中外，咸令知悉。


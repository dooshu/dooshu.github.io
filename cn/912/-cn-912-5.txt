卷五

钦定四库全书

翰林记卷五　　　　　　明　黄佐　撰

到任燕会

本院官铨注後吏部题本以到任管事请有旨俞允具公服谢恩择日诣外公署与同寮相见谓之到任本院自内阁学士至孔目皆出燕钱置盛筵於後堂用乐学士列坐於上新任者坐於前之左讲读坐於前之右余皆旁坐公燕之盛盖诸衙门所无又数日新任者囬席比前务加盛若甲首则状元出燕钱倍第二第三人其後并在一日同寮先设小席以待新任者序宾主东西列坐饮数行即彻去就新任者之席劝酬大率成礼而已然五品以上博士以下不预唯讲读史官在焉非旧典也聚金之燕或久乃举行云庶吉士入馆则内阁学士而下皆送至外公署备燕席待之诸士亦囬席然不谓之到任者以非职官故也

考满

本院官凡历俸连闰计三年例给由考满六年九年皆然先具脚色事蹟及过名有无呈掌印官以凭考核乃往吏部相见六品以下循廊至堂上送迎待以殊礼五品以上冢宰迎至後堂宾主坐谈送出移咨都察院掌院官皆迎至後堂坐谈送出不计以崇卑云洪武十四年十月壬申定考核之法翰林院等衙门为近侍不系常选官员任满黜陟取自上裁盖未尝往吏部也十六年六月己卯吏部奏定考核之制在京翰林院等衙门属官俱从正官考核各以功过称职与否开具送部核考从之永乐元年吏部奏准本院五品以下堂上官照例不考五年奏准詹事府六品以上官亦不考俟九年奏请黜陟而凡左右春坊司经局中书舍人俱不咨都察院惟吏部考核而本院官犹咨都察院劄付河南道覆考稍与洪武时异矣近凡考满皆吏部引奏复职六年亦然九年则考功司例差官送题作文不知起自何时大率皆非祖宗礼待文学侍从之旧也九年考满该陞品级具奏取自上裁尚循旧典焉若考察之法或间一举行成化四年令翰林院属官并带俸官译字等官本院学士会同内阁考察弘治元年令翰林院官亦从吏部考察十年令两京官照例考察惟翰林学士不在五品之例百余年来儒臣未尝玷清议自考察之典行修撰钱福编修孙清盖由兹退者夫惟祖宗之世日勤晋接照临虽远不遗而何迩臣之能掩然既着为令甲耳目有攸寄矣嗟乎慎名检者盍自励哉

迁转

圣祖定本院官为近侍清贵之职凡迁转皆出自上裁未尝付诸铨衡百余年来遵之不易然洪武中自本院官迁转者多大拜二年十月以应奉雎稼为中书省参政十九年二月以待诏朱善为文渊阁大学士三月以检讨茹太素为户部尚书二十七年九月以少詹事任亨泰为礼部尚书二十八年四月以编修齐麟为礼部右侍郎卢原质为太常寺少卿六月命编修马京署通政使司事己而拜礼部左侍郎二十九年正月以詹事府丞杜泽为吏部尚书左赞善门克新为礼部尚书又有依资格者三年十二月以侍读学士魏观为国子祭酒太史令刘基为弘文馆学士十二年十一月以修撰迮原霖为通政司右参议十五年四月以正字魏德寿为春坊司直郎八月祭酒吴顒有罪以文渊阁大学士宋讷代之二十九年二月以修撰黄观为尚宝司卿编修张显宗为太常寺丞凡此皆出自亲擢故也又有止在本院者如侍读学士朱升为学士之类永乐迁转亦止在本院独元年十一月为异典时举人王偁以荐为检讨既命下上问左右曰检讨之下何官曰博士典籍侍书待诏问已除人否复以已除对上叹曰古所谓用人如积薪此类是也国家用人以贤以劳偁之贤既未可知劳亦未有而令贤有劳者居其下何以服士心遂命吏部凡翰林自博士以下皆陞职与偁同遂陞博士张伯頴王汝玉典籍沈度潘畿侍书苏伯厚待诏王延龄刘宗平解荣皆检讨其後内阁陞擢渐至三孤仁宣二朝任益隆矣事见前卷自是本院迁转非九年考满则纂修书籍名虽亲擢实则循资格也惟正统末侍讲杨鼎徐珵擢副都御史检讨王询擢大理寺丞各廵抚河南山东贵州等处地方成化初修撰张颐擢佥都御史廵抚特殊余惟始迁詹事府左右春坊司经局转则吏部尚书侍郎以至内阁不及他途云天顺二年学士李绍陞礼部右侍郎实出上命及履任公卿往贺吏部尚书王翺举酒酹曰天选侍郎也前此幸进者多旨授故云然已而权幸不平伺间譛绍奏事多南音上曰大臣以德选何以声音为会祭酒缺吏部请以绍兼领之上谓王翺曰吏部不可无此人其别选代之翺退语同列曰我不知李侍郎见重於上如此孝宗登极推恩宫寮擢少詹事兼侍讲学士杨守陈为吏部右侍郎初当笔者犹拟南京上览疏以笔涂去南京二字列圣礼重儒臣若此者尚多姑记其略

貤恩封赠

凡貤恩受封赠三年考满及特恩始有之本院正官颁给诰命取自上裁吏部奏闻其手本开写合授散官并年籍脚色送中书舍人候书写完备吏部仍具手本於御前用宝讫具奏御前颁给讲读以下官亦如之第用同寮勘给送吏部验封司为不同耳其最异者洪武九年十一月学士承旨宋濓致仕诏赠其父原赠礼部侍郎文招为嘉议大夫礼部尚书母宜人陈氏为淑人祖德政赠亚中大夫太常寺少卿祖妣金氏赠淑人妻贾氏封亦如之诰辞皆上所亲制称濓有曰德量之弘如千顷陂澄之不清挠之不浊天下荣之成化十五年少詹事兼学士王献满三载乞恩移封父母许之时制凡朝臣五品已封者即四品不封献父已赠谕德於是加赠少詹事皆兼两衔妣亦由宜人加恭人人罕与为嫓时又工部右侍郎兼学士刘定之太常寺卿兼侍读刘珝以亲老陈情未经一考乞貤恩给封诰诏从之弘治中礼部右侍郎谢铎考绩奏言祖母赵氏以节死请辍所得封诰移为旌典诏特表为贞节之门仍予诰命皆出异数也

改调外擢

吴二年修撰朱梦炎转山西行省员外郎此改调外擢之始也洪武三年学士陶安出为江西行省参政八年编修朱右以稽古不能详上谴之出为晋府长史九年编修张凤擢广西行省参政十六年八月以侍讲学士李翀为浙江右布政使左春坊正字魏德寿为江西右布政使二十五年八月左春坊大学士董伦坐东宫事出为河南左参议自是近侍文学之臣或遂以为例而或有出自上怒者永乐初淇国公丘福以储位未建请立汉王高煦上诏学士解缙定议立仁宗然秘未发明年立皇太子又明年福等所议泄於外高煦言於上曰藩府之旧泄者其惟缙乎遂出缙为广西右参议又有出自荐举者正统元年正月大学士杨士奇举侍讲刘永清材堪繁剧出为广东右布政使十三年十月侍讲陈文亦以大学士高谷荐出为云南右布政使成化二十三年司经局洗马罗璟服阕至京师为乡人所阴中调南京礼部员外郎弘治十一年庶子王世以事出为广西左参政若太祖时起居注王褘出为南康府同知特赐金带宠劳之後复召自漳州判为待制特历试以难剧且出於宠劳非左迁也正德时学士张芮或咎其无文名逆瑾用事遂出为镇江府同知修撰何瑭以抗直不跪逆瑾出为开州同知大率本院官外擢皆升高位无有对品调者若王褘则出自圣祖亲擢事体不同不宜援以为例也

降谪

洪武中本院官降职为属官或国子及风宪等职元年十月以直学士詹同侍读学士秦裕伯为待制此降职之始也三年十一月学士宋濓待制王褘坐失朝降为编修八年七月降编修荅禄与权为典籍九年十月降编修朱孟辨为中书舍人十二年十二月降待制吴沉为编修十三年六月复官?降典籍拜东阁大学士十六年八月降东阁大学士吴沉为侍书以进讲後期考功监劾之故也?改为国子博士十五年华盖殿大学士邵质降监察御史二十二年十二月降学士刘三吾为国子博士侍讲学士葛钧为助教三吾等受命授晋王世子经吏部侍郎侯庸劾奏三吾等在职怠惰而黜降别用上曰儒者不任剧事俱令教国子未几俱复职二十四年钧以稽古不称旨仍降助教三十年编修景清改御史其後侍讲戴德彛编修尹昌隆亦然洪熙初侍讲李时勉以言事降交址道御史修撰罗汝敬亦以言事降河南道御史此皆内任者洪武四年八月侍读学士魏观坐考礼不以时谪龙南知县编修宋濓坐祭孔子迟慢谪安远知县五年二月召致仕学士詹同等至京师赐宴奉天门复同官观与濓皆礼部主事十二月擢观国子祭酒濓太子赞善大夫此外谪复任之始也九年六月修撰朱善以家属不完谪教辽东未至赐还乡十五年三月谪编修吴沉为临洮府渭原县学教谕未行复以为典籍十六年典籍吴伯宗降太常寺丞不拜又除国子司业又辞忤旨贬金县知县正统中编修赖世隆坐事降浙江台州府经历後召还已卒天顺中修撰岳正谪广东钦州同知未行复令编戍曹石谮之故也学士李贤亦外谪复留成化元年学士黄谏坐罪降广州府通判二年侍读学士钱溥坐罪降顺德知县三年修撰罗伦以言大学士李贤夺情起复事忤旨降福建泉州市舶司副提举五年编修章懋黄仲昭检讨庄?同疏谏上元灯火不宜令词臣应制赋诗上怒杖之调懋及仲昭为知县?为判官未行用给事中毛弘言改懋及仲昭南京大理寺评事?南京行人司副未几伦亦召还时人谓之翰林四谏十二年学士江朝宗坐事降广东市舶司提举正德初修孝宗实録挤黜大半修会典者亦退降其陞职於是侍读徐穆等调南京员外郎亦有降知县者皆以扩充政务为名事出逆瑾非上意也?皆召复後编修王思直谏谪广东三河驿丞上南廵修撰舒芬等以谏亦谪副提举等官观诸圣祖时降谪虽或不免而其牵复眷顾之恩与各衙门自不同矣优待儒臣夐出前代盖未尝有一斥不复者此所以为文明之世也

起用

洪武元年起故元学士承旨危素学士张以宁王时等至京师以素及时为侍讲学士以宁为侍读学士又起前起居注王禕为待制兼国史院编修官十六年驿召金县知县吴伯宗除检讨?拜武英殿大学士以荐举失人出知三河县复召还为检讨十七年上思用老成驿召前修撰朱善於家至则授待诏?拜文渊阁大学士三十一年起前河南左参议董伦至自云南拜礼部左侍郎兼学士前山西右参政王景亦谪云南召以为侍读又起汉中府学教授方孝孺为侍讲前御史解缙为待诏永乐二十二年八月仁宗起左春坊大学士兼侍读学士黄淮於狱命为通政使兼武英殿大学士又起前司经局洗马兼编修杨溥复其官?陞学士正统四年查本院剩员检讨李绍等放归田里期年驿召复任天顺八年前修撰岳正自戍所召还未及用而上晏驾宪宗即位有诏仍原职吏部言当调南京有旨其勿调命充经筵官成化二年闰三月复顺德知县钱溥为侍读学士致仕?起为南京礼部侍郎三年三月起用前学士商辂於内阁五年七月起前学士倪谦复职?进礼部右侍郎六年复市舶提举罗伦为修撰弘治初侍讲谢铎编修张元祯起於谢病编修王勅起自外谪为四川提学佥事南京礼部员外郎罗璟起为福建提学副使十年五月侍读学士致仕程敏政前左庶子张昇皆复官正德五年逆瑾诛起南京兵部员外郎徐穆等为侍读等官处州府同知张芮亦起为南京尚宝司卿?擢南京太常寺卿检讨刘瑞起自外谪为浙江提学副使十六年前修撰何瑭亦起自外谪为副使提学山西云

起复

国初隆重儒臣惟以孝德故学士宋濓待制王禕皆当丁忧未尝夺情起复其起复者扣算年月以为差盖以诏臣子之移孝为忠也惟永乐中始有制中起复之事六年夏学士杨荣居父丧给传归既葬遂命起复是年冬复居母丧奏归守制时已下诏廵北京不许九年春奉命始奔丧遣中使护送荣还时洗马杨溥侍春宫丁父忧诏夺情起复侍读二十二年大学士黄淮丁母忧乞守制不许特命乘传奔丧起复内阁视事洪熙元年大学士金幼孜亦丁母忧宣宗召修两朝实録起为总裁官正统十四年八月修撰彭时居母忧忽校尉至门宣唤入朝传郕王令旨着时与商辂同陈循等办事时具啓辞不允令夺情办事内官促送入内阁乃去景泰七年少詹事刘铉养母死朝廷欲夺情力求终制从之成化初大学士李贤遭丧去官诏留之台谏不敢论说修撰罗伦诣其私第告以不可贤始以其言为然既数日伦上疏陈古今起复之非是且曰如其不然必凖富弼故事终丧刘珙故事言事卒不允七年四月有诏起复学士柯潜为祭酒具疏恳乞终制许之时内阁大学士刘吉罹艰起复侍讲陈音劝使终制且与之书言当身纲常以先百僚吉终身衘之呜呼昔尝读宋人起复陈升之为宰相之制也未尝不掩卷而三叹息焉其言曰闵子絰而服政先贤称得事君之宜晋侯墨而即戎前志谓达变化之用呜呼升之果如何人哉自罗伦之疏播传於世此风稍革然正德中尚有起复大学士杨廷和之命不果行云

恩泽奏改

会典云凡父兄伯叔任堂上官其弟男子侄有任科道者对品改调然未始改入翰林也天顺元年右都御史耿九畴子裕方为给事中建言父子同在要地非宜遂改裕为检讨恩泽奏改始此九畴?坐事裕亦出为泗州判官正德中吏部尚书许进援九畴例奏改其子户科给事中诰为检讨监察御史赞为编修後进为逆瑾所挤於是调诰全州判官赞临江知县

添设

洪武十六年十月增本院尚书博士二人秩从八品以儒士饶仲恭张庸为之令仲恭於潭王府说书庸於鲁王府说书添设始此成化中改修撰罗伦为南京翰林院修撰伦养病而去二十三年修撰曾彦编修杨守址同以秩满有嗾之者俱陞南京侍读食从五品俸弘治改元召还本院皆添设也然非初制矣

乞外

洪武六年编修孙作辞不拜乃乞外得太平府学教授七年编修张翀入对乞外命为南阳府学教授永乐中编修李贞为高州府学教授陈景着为福州府学教授贞以痼疾景着以养母俱乞外而景着得任原籍云原圣祖所以处之於风化之职者盖优之也其後作复起为司业翀复起为御史贞暨景着未久卒於任焉又其後检讨潘畿黄约仲欲致仕不可皆告除本县教授以去英宗时始择文学之臣出任宪司总学政正统元年修撰王钰自致仕起用辞疾乞外任诏擢江西佥事提督学校未几编修彭琉出为广东提学佥事检讨陈璲出为广西提学佥事康政亦出为四川提学佥事自是本院官乞外者後以为例成化中侍讲焦芳编修敖山弘治中编修苏葵检讨李逊学刘瑞正德中编修余本检讨盛端明张邦奇皆然历俸稍深则擢副使若葵则以事忤权贵而去者学士王鏊赠之诗有曰严生久厌承明直杨亿俄成乞外书盖有所为而发

给假

在京官凡省亲展墓归娶及送子还乡改葬先墓具有定制独本院儒臣多出特恩宋濓事太祖壬寅年八月告归省亲有白金文绮之赐洪武初编修张藻仲归娶诏给驿舟并赐宝钞七年十月皇太子临大本堂召东宫赞读及诸王府侍读凡二十五人立庭下谕之曰尔等离父母去坟墓者三年矣今冬气向深草木摇落宁不恻然动怀土之情乎吾已为尔请於上宜各旋归归即遄至毋久淹为也因出内府钱分赐以为道涂费永乐元年七月侍讲杨荣请告归省诏驰驿往还十月荣以妻丧复诏乘传归葬仁宗即位诏百官有亲违离三年以上者听给告归省於是大学士金幼孜首奏归省其母左春坊大学士王英亦乞归省皆俾驰驿往还赐赉甚厚宣宗初特诏翰林诸词臣还乡焚黄宣德元年三月学士杨溥得告归省其母於时不得见者十有八年矣十月大学士张瑛给假省父侍读曾鹤龄告归省亦俞允宣德六年二月编修谢琏初考得貤封二亲遂给假归省正统初大学士杨士奇还乡展墓甫数旬而还诏劳赉之於是侍读林环侍讲邢寛编修陈全江渊龚錡皆得请二年十二月右谕德黎恬在任甫五年谒告归展先墓赐道里费给驿舟修撰连景贤展墓亦如之三年六月学士李时勉以历三年赐展墓五年二月少师杨士奇奉勅展墓宠锡便蕃前此未有也是年庶吉士雷复等亦归省予告十二年四月学士马愉以父病乞归省诏许之赐以驿骑并药饵费实异数云天顺初洗马兼修撰柯潜拜尚宝少卿兼职如故即告归省得允修撰黄献入仕仅五年亦得赐归省皆给驿往还成化元年南京礼部尚书倪谦致仕而南其子编修岳予告省亲及谦疾再乞归省因得终制二年大学士彭时乞归省诏驰驿往还太监许安致道里费长随张敬护送抵家未踰月手勅促还朝明年二月至上慰劳之弘治中侍读学士傅瀚在官二十四年矣上疏归省许之学士张芮右谕德蒋冕乞归省母上皆许给传焉编修谢丕授官踰年给假省亲亦从其请正德中编修孙绍祖修撰唐臯乞归改葬先墓诏允之检讨张星给假送母南还亦从其请大率近侍衙门多沾恩赐而本院尤渥故予告之典亦多旷见者姑识所闻如此

侍亲

皇朝以孝治天下侍养之典着在令甲其在近臣予告尤多洪武中太子赞善大夫和希文言於东朝曰小臣有母春秋之高八十有四矣无他兄弟以为养臣行年亦且六十虽有子仅四岁耳乌鸟私情其能已乎言讫澘然出涕东朝以其言闻於圣祖诏许归养焉此後侍亲者多见俞允不能悉记正统中则有检讨何瑄之属皆终养起用弘治四年南京侍讲学士张元祯以母老再谢病归越五年召修会典迁学士充日讲官兼侍东宫讲读数月以母忧去六年编修刘存业乞归侍养以五年为期从之後存业起复先母而卒论者俱有遗憾

迎养

国初尝令在京官员有亲在者许迎养永乐中修撰罗汝敬之父以明就养京师朝上於奉天门见皇太子於文华殿特加问劳命大官赐膳人皆荣之黄淮之父性累封至右春坊大学士仁宗监国屡问安否尝赐琼玉膏一器天顺中李贤之父昇封少保吏部尚书兼大学士以貤恩诣阙谢就养者数月及昇陛辞上特赐宝镪三千贯因顾谓贤曰先生已尽天伦之乐乎贤顿首曰臣父子所以有今日者皆陛下之赐也迎养父母者尚多有之而其特蒙优赐惟三数公为然

养疾

国初乙巳年春三月起居注宋濓卧病京师之官舍不入侍者六日上顾问近臣曰老宋起居何久不见耶因言其致疾之时上忧形於色曰宋起居纯饬之士不参以分毫人伪侍十五年犹一日也不知何以有斯疾乎越一日又问病势稍损否对曰如初越二日又问复对如初上恻然曰尔往传命俾归养金华山中父子祖孙驩然同聚疾必易愈愈且速造朝国家文翰庶有赖哉及宣上旨濓力疾起拜命越翼日陛辞上勅黄门内使出大府金籍以束帛赐之自後候问之使相属於道时方严肩舆之禁虽相国亦不之许特命造安车给健卒十六人以载此尤异数也又数日皇太子以旧学故复遣内臣存问赉以缯币白金之属又二日上道夏四月十七日始抵金华故居十八日具谢表一通进上并致书太子上谓太子曰此书汝当日诵一过复亲御翰墨赐书褒答其文则上所自制字乃侍臣代书其外封九字内年月六字及花押封上之亲笔也复出官局文绮白金各一命太子署名缄封遣使者即其家以赐六月七日也濓之自叙如此圣明之礼遇文儒可谓隆矣宣德初大学士黄淮乞骸骨不许固请始令归田养疾赐楮镪万贯陛辞加赐万贯既归遂乞致仕丁外艰赐祭葬以一品礼淮入谢赐游西苑召淮之子采从行且特命乘肩舆登万岁山赐宴於山之麓淮献诗以谢上悦比辞宴饯於太液池亲洒宸翰制诗送之给路费赐金织纱衣一袭且谕之曰明年朕生日卿其复来如期至上留之数月乃还又明年英宗即位淮入朝进香亦留月余乃辞归去正统元年编修杨珙养疾诏许之天顺末礼部侍郎兼学士李绍为修实録副总裁书垂成沾微疾即上章求解任累不获俞允成化二年八月上察其诚许暂归候疾愈复来七年用洪武初起致仕尚书刘崧署司业例起为祭酒降勅召之未及门而绍卒矣三年编修张元祯谢病得允家居者二十年孝宗即位乃起为左赞善二十三年太子少保礼部尚书兼学士彭华始得风疾上命医往视遣中官赐羊酒蔬米越三月辞禄不许又三月诏令官赐麒麟服再辞辞益恳乃得俞旨俾归就医药疾已即来濒行又赐金绮袭衣舆疾出都城过阙门匍匐稽颡因泣下沾臆而去弘治四年少詹事兼侍读学士汪谐疾作在告三月上疏请停俸给不许每时节珍味即赐於家宪庙实録成以副总裁陞礼部右侍郎明年复恳辞乃许之仍诏疾愈当复用十六年礼部右侍郎掌国子监事谢铎以疾在告累疏乃许归就医命给驿以行令有司俟疾愈奏闻盖养疾得给驿者惟本院遂为制焉

移疾

在内臣工或以事移疾者祖宗以来未尝沮盖顺人情以为治也惟成化初编修陆简之叔刑部主事恺卒於京邸简移疾乞恩护其丧归葬上特许之词林皆高其谊

辞职不拜

洪武初故元温州路教授江宁陈遇隐居於宁以谋臣秦从龙荐召见上与语大悦即拜学士固辞不受命上不之强也其後徵聘之士膺馆职不拜者多从其请国子学士苏伯权擢国史编修官以聩辞归已而学士承旨宋濓致仕将还上命举可自代者即以伯权应诏既至复固辞上悯其诚赐文绮赏之俾老焉天顺中吴与弼辞左谕德语在荐举类皆高尚不事者也

优老

吴元年十一月诏以侍讲学士朱升年老特免朝谒洪武二年以危素为侍讲学士?兼弘文馆学士赐小车免朝谒七年五月命学士承旨兼吏部尚书詹同致仕六月复召以为学士承旨罢所兼职务以优之又以学士宋濓老而艰於行步特诏皇太子选良马以赐上亲作马歌令羣臣赓和示宠泽焉永乐中学士曾棨年踰六十老疾一日侍朝遄引退上见之辄免当日朝宣德中上念先朝老臣尚书兼詹事蹇义大学士杨荣等四人皆春秋高并赐勅褒谕命辍职务朝夕左右侍论议赐玉带及御制诗画以见优宠正统时学士王直累迁至尚书年近八十以上特诏免朝谒学士王英亦累迁至礼部侍郎上章乞休者屡次十三年八月上特陞英为南京礼部尚书谢恩之日内传旨曰以卿久仕先朝多効勤劳进秩南京俾得安逸弘治十年少傅兼太子太傅吏部尚书谨身殿大学士徐溥年七十以疾在告疏上辞不许命医诊视遣中使赐羊酒楮币仍令风雨及大寒暑免朝盖成周尊礼黄耉俾膳饮从於游不啻如此

致仕优礼

洪武七年学士承旨詹同既复任欲以年请老不敢言上知之八月甲辰诏致仕官其一子鲁召同入赐坐从容慰劳之夜漏下十刻始勅内官扶掖而出乙巳亲制文一篇以赐九年十二月学士承旨宋濓致仕将行上曰卿去何时复来见朕乎幸相待数日姑徐徐行由是留者数月十年二月遂辞归濒行赐钞币文绮及御制文集皇太子赠以衣三袭上谕曰朕最慎於赏予嘉卿忠诚可贯金石故以是赐卿今年几何矣曰六十有八上曰藏此绮三十二年後作百岁衣也濓叩首谢上复曰大江涨不可舟宜循内河达家庶几无虞仍俾其孙中书舍人慎护行濓至家即拜表遣慎诣阙称谢复上笺皇太子申明正心治国之要上赐诏褒答谓忠良之臣勲荣既着文章必传功成身退惟卿得全耳濓辞时请岁一来朝是年九月朔遂入朝越十有四日见上於端门上伫想已久廷问屡矣及见大喜加劳再三皇太子诸王皆驩动顔色翌日上降勅特遣仪习奉醪膳诸物抵寓馆以赐自是日侍上游历观阙盘旋禁籞咨询备至便殿侍食日晏始退恩礼之优羣臣莫敢望上尝喟然叹曰纯臣哉尔濓纯臣哉尔濓方今四方皆知卿名卿其自爱濓避谢不敢当凡所谏论皆古之格言朝廷百官惟恐濓不见留寺人卫卒见濓亦皆以手加额推排迎拜留凡七旬余以岁暮力辞还复选中贵人赐上尊至於道所经行皆上为之指画既行数日上问其子璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中也璲叩首谢曰非陛下垂念臣父之至何以形诸梦寐於是中书舍人史靖可太子正字桂彦良皆为诗歌以纪之八年正月修撰李叔兑以年老乞致仕从之七月待制王僎致仕赐以绮帛给舟车还乡十年八月赐应奉陈传还乡御制诗文赐之十一年四月赐编修张美和致仕制文赐之有曰千载一遇古人之通言然全於始终者罕矣今卿善始善终不亦美乎八年七月赐待制王僎致仕十四年九月赐修撰赵楫致仕十五年十二月赐文华殿大学士兼左中允全思诚致仕并加优礼皆年老之致也十八年九月文渊阁大学士朱善遘危疾上命医治月余增剧遣其子逢掖诣阙上诉得告归十九年二月左司直郎汪仲鲁请老上期秋至乃俞其请三月朏上御奉天门召仲鲁至赐坐顾曰若知所以见召乎起对曰不知日昨期秋方许尔归已乃思之若年光隂有限矧喘嗽诚未易痊今即还乡无庸再来矣所戒者近侍之归郡邑官或来见当闭门谢之否则笔之於简俾僮仆示之答曰仲鲁幸蒙圣恩予告还乡理宜杜门谢客输租应役则有恒制矣其敢以是自速厥戾如是则可以考终矣仲鲁叩首谢明日陛辞而还洪熙元年春国子祭酒兼侍讲掌本院事胡俨以疾辞加授太子宾客致仕赐玺书褒美复其子孙诏给舟车赐楮币为道里费未几侍讲余鼎修撰桂宗儒以疾陈乞致仕许之英宗复辟大学士高谷恳乞骸骨上悯其老特允所请赐白金楮币织金袭衣给驿舟送归其乡赐勅褒之学士薛瑄入阁数月见将臣石亨等窃弄威福叹曰君子见几而作岂俟终日乎遂引疾乞致仕去成化十三年太子少保吏部尚书兼谨身殿大学士商辂以疾致仕诏陞少保兼职如故赐玺书金币袭衣珤镪给驿以归孝宗即位少师兼大学士万安等老当致仕上风之使退安居位自若勅遣中官解其牙牌乃去弘治十年少师兼大学士徐溥以目眚致仕上加优渥焉正德初逆瑾用事少师兼大学士刘健少保兼大学士谢迁皆致仕而少傅兼大学士李东阳独留其和迁登舟见寄诗有曰天外冥鸿君得志池边蹲凤我何人盖自伤也东阳於是调和其间瑾诛後累加至少师食正一品俸致仕岁时赐鲜及颁上尊珍馔与任事时同郊祀庆成光禄犹致宴皆先是所未有者

宥过

本院刑名属刑部山西清吏司及大理寺左寺纠核过名则属河南道御史然祖宗时礼待儒绅多见宥免洪武初有御史言学士陶安隐微之事者上曰朕素知安安岂有此且尔何由知之对曰闻之道路上曰御史但听道路之言以毁誉人以此为尽职乎不听已而本院官以失仪见呵太子正字桂彦良奏言当取其长而略其短上曰不然吾因其长而後责其短以造其全耳九年十月壬午上御午门楼学士承旨宋濓编修傅藻等奏事由左门入监察御史吉昌等劾之诏皆宥之他日濓又以事情见责上制其诰词有曰使尔检阅则有余用之施行则甚有不足盖惜之也二十二年八月监察御史秦新奏劾诸司案牍稽迟者请速问之诏贷其罪以移文责报惟翰林院勿问二十五年闰十二月学士刘三吾自陈子婿户部尚书赵勉夫妇坐?皆缘失教自当引退以励亷耻遂免其官明年九月复职永乐中侍讲曾棨起复扈从同邑有坐奸党事连棨者人以为危太宗特原之曰朕惜尔才也所居西长安门外家人不戒火延及禁门止亦以棨故不问编修杨敬便道过家有司奏其冒支廪给擅使驿递人夫上怒曰敬奉朕命奈何辱之诏不问水东日记云凡大班奏事有常规亦多所司预进事目惟正统戊辰状元彭时谢恩以夜坐久误入朝被劾上赦之国家之礼重儒臣如此

曲宥私亲

永乐六年上北巡皇太子监国留左谕德兼侍讲杨士奇辅导明年其同母弟罗京以事当徙北京为民士奇顾其子尚幼而母墓无守之者乃以情白仁宗乞留京不徙且言京兄弟二人兄从戍远方京复当徙困苦流离有足矜者辞意甚恳切监国悯之遂以京给士奇并开罗氏军籍学士杨溥江陵产也国初江陵人有南徼之戍什伍连属杨氏亦隶籍焉其地在瘴乡往戌者多不得生还追逮无虚岁溥母甚厌苦之溥乘间以闻上优诏复其家

恤典

成宪凡学士大学士以一品兼者及赠一品者其殁也赐祭四坛若父母妻则一坛以侍郎兼学士赠尚书者赐祭二坛他官四品以下芜有恤典惟本院最为崇异洪武二十四年十月编修唐震卒於四川命礼部遣官往祭之仍命还其丧於京师二十三年十月编修卢原质奔父丧诏赐驿舟楮币遣归辛巳年九月修撰王艮卒遣礼部左侍郎黄观谕祭宣德七年少詹事兼侍读学士王英丁母忧上命礼部赐祭工部造坟遣中官阮童护之奔丧?夺哀还朝成化四年学士柯潜丁父忧有司请赐祭有旨并与葬六年正月复丁母忧朝廷闻知遣官谕祭五品父母有恤典自潜始也七年左庶子兼侍讲徐溥丁父忧特遣官赐祭十三年溥以少詹事兼侍讲学士丁母忧赐白金楮币及葬祭二十年侍讲学士李东阳丁父忧赐祭一坛正德初学士张芮以宫恩加从四品俸丁母忧特赐葬祭

翰林记卷五








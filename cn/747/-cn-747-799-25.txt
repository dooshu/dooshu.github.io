○赵女传

赵氏女，山阳之盐山人。其父贸盐，盗出其息，不纳有司赋，官捕得，法当死。簿已伏，就刑有日矣，赵氏女求见盐铁官，泣诉於庭曰：“某七岁而母亡，蒙父私盗官利，衣食某身，为生厚矣。今父罪根露，某当随坐。法若不可，官能原乎？原之不能，请随坐之。”法官清河崔璩义之，因为减死论。赵氏大泣曰：“某之身前则父所育，今则官所赐，愿去发学释氏，以报官德。”自以女子之言难信，因出利刃於怀，力截其耳，以盟必然。崔益义之，竟全其父命。赵氏侍父刑疾愈，因决归浮屠氏舍。日休曰：古之救危拯祸，必先示信。至夫家全国完，则随而乖其盟。如赵氏一乳臭女子耳，继死请父命，孝也。自刑以盟言，信也。秉孝植性，高蹈於世，洁乎瑾瑜，不足为其真。芬乎ぇ兰，不足为其秀。与夫救危拯祸者远矣。今之士，见难不立其节，见安不偿其信者，其赵女之刑人乎？噫！後之修女史者，幸无忘耶！


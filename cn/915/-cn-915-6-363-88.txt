○释疑论



安处子问于元明先生曰，盖闻积善之家，必有馀庆，积不善之家，必有馀殃。又曰，天道无亲，常与善人。斯乃圣达之格言，万代之宏标也。此则行成于己身，福流于後世，恶显于事业，获罪乎幽冥。然圣人为善，理无不尽，善积，宜历代皆不移，行无一善，恶恶相承，亦当百世俱暗。是善有常门，恶有定族，後世修行，复何益哉？又有束修履道，言行无伤，而天罚人楚，百罗备婴，任性恣情，肆行暴虐，生保荣贵，子孙繁炽，推此而论，积善之报，竟何在乎？夫五情六欲，人心所常有，斧藻防闲，外事之至苦，苟人鬼无尤于趣舍，何不顺其所甘，而强其苦哉？请释所疑，以祛其惑。先生曰，善哉子之问也。史迁有言，天之报施善人，何如哉？荀悦亦云，饰变诈而为奸诡者，自足乎一世之间，守道顺理者，不免饥寒之患。二生疑之于前，而未能辨，吾子惑之于後，不亦宜乎？请试言之，夫人资二仪之性以生，禀五常之气以育，性有修短之期，故有彭殇之殊，气有精粗之异，亦有贤愚之别，此自然之定理，不可移者也。是以尧舜大圣，朱均是育，瞽叟下愚，诞生有舜，颜回大贤，早夭绝嗣，商臣极恶，令胤克昌，夷叔至仁，饿死穷山，盗跖肆虐，富乐自终，比干忠正，毙不旋踵，张汤酷吏，七世珥貂，凡此比类，不可称数。验之圣贤既如彼，求之常人又如此，故知贤愚善恶，修短穷达，各有分命，非积行之所致也。夫以天地之元远，阴阳之广大，人在其中，岂唯ㄗ米之在太仓，毫末之于马体哉？而匹夫之细行，人事之近习，一善一恶，皆致冥应，欲移自然之彭殇，易愚圣于朱舜，此之不然，居可识矣。然则积善积恶之谈，盖施于劝教耳。何以言之？夫人生而静，天之性也。感物而动，性之欲也。性欲既开，流宕莫检，圣人之救其弊，因神道以设教，故理妙而化敷，顺推迁而抑引，故功元而事适。是以六合之内，论而不议，钻之而不知所由，日用而不见所极，设礼乐以开其大朦，名法以束其形迹，贤者倚之以成其志，不肖企及以免其过，使孝友之恩深，君臣之义笃，长幼之礼序，朋执之好著，背之则为失道之人，讥议以之起，向之则为名教之士，声誉以之彰，此则君子行己处心，岂可须臾而忘善哉，何必循教责实，以期报应乎？苟能体圣教之幽旨，审分命之所锺，庶可豁滞于心府，不祈验于冥中矣。处子乃避席曰，夫理蕴千载，念缠一生，今闻吾子大通之论，足以释滞疑祛幽结矣。仆虽不敏，请佩斯言。（《广弘明集》二十）




○僧尼不得受父母及尊者礼拜诏

释典冲虚，有无兼谢，正觉凝寂，彼我俱忘。岂自尊崇，然后为法？圣人之心，主於慈孝。父子君臣之际，长幼仁义之序，与夫周公、孔子之教，异辙同归。弃礼悖德，深所不取。僧尼之徒，自云离俗，先自贵高。父母之亲，人伦以极，整容端坐，受其礼拜，自馀尊属，莫不皆然，有伤名教，实斁彝典。自今以后，僧尼不得受父母及尊者礼拜。


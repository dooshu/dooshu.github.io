骆编修文盛四首

【雪霁】

旭日散晴晖，西山雪意微。

茶初烹石鼎，客已到柴扉。

啅雀檐前下，轻云谷口归。

村醪闻已熟，莫惜典寒衣。

【访友途中滞雨】

长河波浪渺无津，匹马西风日易曛。

客舍况逢三日雨，故人犹隔数重云。

山容惨淡当窗见，鸟语啁啾近水闻。

信有路难行未得，旅愁乡思益纷纷。

【旋中闻雁】

西风鸿雁惜离群，露下天高仿佛闻。

方讶北来冲远塞，忽惊南去入寒云。

千山落叶还秋杪，一卷残书且夜分。

无那余音更嘹亮，倚楼乡思益纷纷。

【元宵宴康砺峰太史宅次韵】

东风池馆雪消迟，雪色灯光映酒时。

夜半醉归河上路，马头明月正相宜。


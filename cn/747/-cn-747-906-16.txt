○贺赤雀止御帐表

沙门元奘言：元奘闻白鸠彰瑞，表殷帝之兴；赤雀呈符，示周王之盛。是知穹昊降祥，以明人事，其来久矣！元奘今申後酉前，於显庆殿帐帷内，见有一雀，背羽俱丹，腹足咸赤，从南飞来，入帐止於御座，徘徊踊跃，貌甚从容。见是异禽，乃谓之曰：“皇後在孕，未遂分诞。元奘深忧惧，愿乞平安，若如所祈，为陈喜相。”雀乃回旋蹀足，示平安之仪，了然解人意。元奘深心欢喜，举手唤之，又徐徐相向，乃至逼之不惧，抚之不惊，左右之人，咸悉共见。元奘因为受三归，报其雅意，未及执捉，且从其徘徊，遂复飞去。

伏惟皇帝皇後德通神明，恩加兆庶，礼和乐洽，仁深义远。故使羽族呈祥，神禽效质，显子孙之盛，彰八百之隆。既为曩代之休符，亦是当今之灵贶。元奘轻生有幸，肇属嘉祥，喜祚之深，不敢缄默，略疏梗概，谨以奏闻。若其羽翼之威仪，阳精之淳伟，历代之稽古，出见之方表，所不知也。谨言。


◇上疏请不许南单于北徙

夫戎狄之隔远中国，幽处北极，界以沙漠，简贱礼义，无有上下，强者为雄，弱即屈服。自汉兴以来，征伐数矣，其所克获，曾不补害。光武皇帝躬服金革之难，深昭天地之明，故因其来降，羁縻畜养，边人得生，劳役休息，于兹四十余年矣。今鲜卑奉顺，斩获万数，中国坐享大功，而百姓不知其劳，汉兴功烈，于斯为盛。所以然者，夷虏相攻，无损汉兵者也。臣察鲜卑侵伐匈奴，止是利其抄掠，及归功圣朝，实出贪得重赏，今若听南虏还都北庭，则不得不禁制鲜卑。鲜卑外失暴掠之愿，内无功劳之赏，豺狼贪婪，必为边患。今北虏西遁，请求和亲，宜因其归附，以为外捍，巍巍之业，无以过此。若引兵费赋，以顺南虏，则坐失上略，去安即危矣。诚不可许。（《后汉·宗意传》）

匈奴处北种，介以沙漠，简贱礼仪，衣食殊俗，此乃天一种民也。自汉兴以来，数发兵攻之，所得辄不足以复所害，呼韩邪单于奉蕃，然中国亦疲于送迎之劳矣。光武皇帝躬擐金甲之难，深明天地之界，故因其来降，宠立以为单于，羁縻畜养，边民得以休息，迄今四十余年。今鲜卑奉顺威灵，斩获北单于名王已下万计，中国坐享其功，而百姓不知其劳，汉兴功烈，于斯为盛。今南单于还塞外，所谓虎出于槛也。必兴兵要利，内恃于汉。其事得浸滋不息，而设费不得已，无故以万安之计，而征不可必之功，未见其圣也。（袁宏《后汉纪》十二，章和元年，与范《书》绝异。）



卷二十八


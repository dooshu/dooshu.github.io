卷二百五十一



卷之二百五十一

洪武三十年三月癸丑朔，上御奉天殿策试举人。制策曰：“朕闻古之造理之士，务欲助君志在行道，受君之赐而民供之，所以操此心，固此志，以待时机之来，张君之德，布君之仁，补其不足而节有余，妥苍生于市野。于斯之士，古至于今，历代有之，载之方册，昭如日月，流名千万世不磨。朕自为王、为帝三十四年，尚昧于政事，岂不思古而然欤，抑志士之难见欤？诸生敷陈其道，朕亲览焉。”时廷对者五十一人擢陈安阝为第一，赐安阝等进士及第、出身有差。

乙卯，赐在京文武官夏布人十疋，其九品以下者减半。

播州黄平安抚杨光祖卒，以其子昌贵袭职；贵州龙里长官司长官何友善卒，以其子九住袭职。

己未，以常德府澧州隶岳州府。

癸亥，遣驸马都尉谢达往谕蜀王椿曰：“秦蜀之茶自碉门、黎雅抵朵甘、乌思藏五千余里皆用之，其地之人不可一日无此，迩因边吏讥察不严，以致私贩出境，为夷人所贱。夫物有至薄而用之则重者，茶是也，始于唐而盛于宋，至宋而其利博矣。前代非以此专利，盖制戎狄之道，当贱其所有而贵其所无耳。我国家榷茶，本资易马，以备国用。今惟易红缨杂物，使番夷坐收其利而马入中国者少，岂所以制夷狄哉？尔其谕布政司、都司严为防禁，无致失利。”

广东都指挥佥事袁遇春讨猺蛮李敬宗等平之，获敬宗及天荒罗云山寨贼首邓汉、赵榔等，并其党与三百八十余人斩之，生擒二百五十余人，送至京师。

上谓礼部臣曰：“今天下一统，四夷诸番皆以时朝贡，至如乌思藏、西天尼八剌国去中夏极远，亦三年一朝。惟打煎炉、长河西土酋外附月鲁帖木儿、贾哈剌，不臣中国，发兵讨之，固不为难，然锋刃之下，死者必众。宜遣人谕其酋长，若听命来朝，一以恩待，不悛则发兵三十万，声罪致讨。”于是礼部檄打煎炉、长河西酋长曰：“人之为人，无贵贱，无夷夏，凡有血气者，莫不畏死而好生，畏祸而好福，然与其畏之，孰若避之，与其好之，孰若求之？我皇上受天明命，以有九有之师，东征西伐，不劳余力，四海豪杰，授首归心，已三十年矣。至如远者，莫若乌思藏、西天尼八剌国，亦三年一朝，不敢后时，其故何哉？正以君臣之分，不可不谨，事上之心，不可不诚，征伐之师，不可不惧也，是以朝觐之日，锡之以金帛，劳之以宴礼，比其还国，则一国之人同荣之。今尔打煎炉、长河西土酋，染月鲁帖木儿、贾哈剌之污，不朝久矣，岂避祸求福之道耶？夫堂堂天朝视尔土酋，大海一粟耳，伐之何难，取之何难，尽戮其人何难？然而姑容而不尔较者，皇上天地好生之心也。今遣使谕尔酋长，尔其思君臣大义，以时来朝，则福汝生，汝获利为无穷矣；其或不悛，命大将将三十万众，入尔境，问尔罪，尔其审哉。”

诏令史典吏皆服吏巾。先是，五军都督府提控、掾史、六部都察院都吏、各道书吏，俱已别制巾样，不与庶民同。至是，令天下令史、典吏皆服之。

甲子，禁民间无以金银交易。时杭州诸郡商贾不论货物贵贱，一以金银定价，由是钞法阻滞，公私病之，故有是命。

乙丑，乌蒙军民府署府事土官设北源遣使朝贡。初，乌蒙进马，赐钞万锭。至是，复来贡马谢恩。

己巳，楚庶长子孟熜薨，追封巴陵郡王，谥悼简。

辛未，以鹰扬卫指挥寗忠为前军都督府都督佥事。

癸酉，置湘乡千户所，隶长沙卫。

征南将军右军都督佥事顾成等击水西叛酋居宗必登等，斩蛮寇三千三百五十八人，生擒二千一百六十四人，获马二百二十七匹，必登遁去。时西平侯沐春亦令土官宣慰安的招谕密罗、归济、阿尼三寨纳马夷民，而不科阿加之地，去必登远，山谷穷隘，不可以进兵，遂还。

甲戌，改广西向武守御千户所为向武军民千户所。

刑部署尚书夏恕、都察院署左佥都御史司中等奏请加反逆法，以为：“汉法，反者夷三族，宜改大明律。依汉法，不分异姓同居，三族应坐者，男子无长幼，皆磔于市，妇人入官为婢，没其赀。”上曰：“古者，父子兄弟罪不相及，汉用秦法，故谋反逆者皆夷三族，其法大重，且夫明刑定律，务在公平，使加之于人，其人虽死不怨，传之后世，虽有仁圣之君，必不能有所变更矣。”恕等曰：“不轨，大恶也，重刑以治之，所以使民不敢犯也。”上不允，但令如律。

戊寅，置宁国府南陵县峨岭巡检司。

庚辰，置四川盐井千户所。

古州上婆洞蛮林宽自号“小师”，聚众作乱，攻龙里守御千户所。千户吴得、镇抚井孚议城守之计，令人驰报贵州都指挥使司，坚守以待援至。贼纵火烧四门，攻城益急。得曰：“我等为国守边，又有父母在城。今贼势如此，徒守无益。”即上马率精锐，开城门击贼。或谓得曰：“贼势方盛，宜俟其怠击之。”得曰：“城破在顷刻，何俟之有？若城不能守，父母不能救，是不忠于君、不孝于亲，吾何用生为？”即率麾下驰入贼阵中，杀数十人，抟战不已，遂中毒弩死。孚继战，亦死于阵，城遂陷。事闻，上曰：“忠、孝，立身之大节，能两全者，古人所难。今吴得、井孚临难捐身，因忠显孝，非烈丈夫不能。”命追赠得为指挥佥事，孚为正千户，各令其子袭职，仍以钞帛恤其家。得，滁之全椒人；孚，泗之盱眙人。

命户部申明牙侩朘剥商贾私成交易之禁。

壬午，荧惑入太微。上遣使敕楚王桢曰：“自古至今，有土有众者务谨身心，观天道，察人事，不敢自暇自逸。刘向云：‘人君候五星出入所舍何分，进退休咎，务必知之。’盖人事作于下，则天道应于上，可不谨哉？其分茅胙土之君，亦有一国之休咎，苟于神人之理漠然无知，如之何而能膺大贵而有土有众也？吾谕尔久矣。前者，亲与天文书一帙，备载周天列宿，意在尔务知五星出入，洞烛祸福，以修人事也。旧岁，荧惑入太微，不可不虑。况太微居翼轸之度，翼轸，楚分野也，太微，天庭也，五星无故而入，灾必甚，乌自荧惑之入？吾忧不已，且荧惑径入而东往，犹可也，今顺入而逆出，已八十日矣，在内庭十日，有死君者，有死后者，死宰相者，况八十日乎？今尔子因疾而逝，天象岂不可信？灾非止，此更有甚焉。尔当省愆慎德，以回天心，故谕。”

敕兵部曰：“巴茶自国初徵收，累年与西番易马，近因私茶出境，致茶贱马贵，不独国课有亏，殆使戎羗放肆，生侮慢之心。盖由守边者不能御防，或滥交无度，纵放私茶，或假朝廷为名，横科马匹，以致番人悖信。朝廷初不知此，但谓西番不顺，岂知边吏有以激之，故尝命曹国公李景隆赍金牌勘合，直抵西番，以传朕命，令各番酋领受俾为符契，以绝奸欺。尚恐边卫将士巡防不严，私茶出境，尔兵部备传朕意，谕边守者知之。”于是兵部具禁约事宜，遣人赍谕川陕守边卫所，仍遣僧管著藏卜等往西番申谕之。








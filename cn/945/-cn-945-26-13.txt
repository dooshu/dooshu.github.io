与史馆晁司谏启

伏审光奉圣恩荣加宠命伏惟庆慰窃以周有司谏之职所以名官唐设大夫之阶因而命服处诤臣七人之任超散官五品之荣仍兼史阁之资实耸士林之观司谏学士瑰琦迈俗纯粹积中负王佐之伟才擅人伦之嘉誉至诚遇物固璞玉以浑金余力为文必摛锦而布绣自决科于丹陛便随牒於四方主父欲厌于宦游贾谊始闻于召对职司直笔削青简以惟勤班奉内朝服皁衣而已久果上书于阙下旋对策于禁中三道既成推平津于第一万乘斯览喜相如之同时遂诏有司亟迁好爵华衮之职俾効于弥缝名山之书再加于论次既临轩而延见仍赐服以褒崇朱绂被躬式将旌德嘉鱼发咏用庆得贤固将大树风声克扬职业三进及溜一言兴邦更彰謇谔之名便历訏谟之任岂但文石之上为鸳鹭之羽仪兰台之中正鲁鱼之譌谬顾惟祝望实异等伦


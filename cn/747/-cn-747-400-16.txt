○对凶荒判

〈豫州昔岁人羹芋魁，所由徵租，百姓不伏。〉

则以三壤，均乎？九赋，或愆岁计之期，必降时宜之典。荆河惟豫，芋区在蜀，往有菜蔬之色，获充藜藿之资。采葑以菲，且存下体；如葵非智，斯无卫足。既而吏作轻税，人因薄言，虽称汉代有文，颇异尧年作法。且所缘岁损，合豫申陈，六条初不上言，百姓无从下免。任从收税，岂谓合宜？


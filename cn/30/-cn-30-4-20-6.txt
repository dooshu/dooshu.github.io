重喜


重喜，束吕纠氏。祖塔不已儿，事太宗，为招讨使征信安、河南，授金虎符，改征行万户，卒。父脱察剌袭职，岁己未，从南征，破十字寨。时重喜从行，战亦屡捷，左足中流矢，勇气益倍，世祖亲劳之，曰：“汝年幼，能为朕宣力如是，深可嘉尚。”父卒，重喜袭职。

中统三年，从征李璮有功。四年，命领兵镇莒州。至元二年，奉旨筑十字路城，备守御，重喜常率兵游击。四年，从抄不花征泗州。时蔡千户为宋兵所围，重喜奋战，救之。五年，入觐，帝嘉其功，赐白金、金鞍、弓矢。修正阳城。

十一年，宋兵围正阳，从大军战，败之。十二年，从下涟海诸城，又败宋将李提辖，遂驻兵瓜洲。十三年夏六月，宋都统姜才率师来攻，迎战，却之。秋七月，从大军袭击宋将李庭芝于泰州，进昭勇大将军、婺州路总管府达鲁花赤，卒。子庆孙袭。






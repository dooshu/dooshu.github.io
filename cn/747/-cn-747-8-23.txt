○赐萧瑀陪葬诏

悼往饰终，实惟茂典，高班缛礼，允属名臣。故特进宋国公瑀，禀粹挺生。含章秀出，庆传积备，道映搢绅。登朝膺务，多历年所，出综机揆，雅道光於廊庙；入司纶綍，谠言闻於帷扆。行归恭俭，志存静退，辅德无闲，逝川奄及。岳惟既往，震悼良深，宜锡宠章，式光幽穸。可赠司空使持节都督荆、峡、岳、朗、沣五州诸军事荆州刺史，官封如故。陪葬献陵，宜令使人持节册命，赠绢布五百段，并赐东园秘器。


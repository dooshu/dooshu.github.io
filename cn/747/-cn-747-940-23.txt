○马师穆尚书土星醮词

伏以一气分华，三光擒耀，照临群品，司牧万方，遵黄道而有常，丽元穹而不紊。大则系乾坤劫历，邦国兴亡，否泰所宗，安危攸属。次则系人伦善恶，年运吉凶，祚历短长，咸归主宰，臣以身宫之内，土曜所经；本宿之中，暗虚所历。大小行运，皆值冲妨，命位之乡，天府所驻，灾危重叠，疾厄婴缠。徒访三医，未祛久疾。恐是积生罪目，构此凶衰；往世愆违，成兹滞厄。或理务之所，刑赏不明，立身以来，过尤结集，神明咎责，年命屯蒙，夙夜忧兢，愿申祈谢。是用考详躔纬，披按科文，恭诣灵坛，虔修醮礼。仰中方而沥恳，瞻列象以驰心，拜手炷香，披诚悔过。伏冀元司众圣，垂大有之慈；至道高尊，降载生之泽。蠲除罪犯，解削灾期，和释冤雠，销平殃对，使百关宣畅，六气均调，疾苦痊瘳，福祥臻会，延生南斗，落死北宫，克承覆之仁，敢负真灵之贶。








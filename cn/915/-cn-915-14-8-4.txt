◇庆舍利感应表

臣雄等言：臣闻大觉圆备，理照空有，至圣虚凝，义无生灭。故虽形分聚芥，尚贮金罂，体散吹尘，犹兴宝刹。自释提请灰之後，育王建塔已来，未有分布舍利，绍隆胜业。伏惟皇帝积因旷劫，宿证菩提，降迹人王，护持世界。往者道消在运，仁祠废毁，慈灯灭影，智海绝流。皇祚既兴，法鼓方震，区宇之内，咸为净土，生灵之类，皆覆梵云。去夏六月，爰发诏旨，延请沙门，奉送舍利于三十州，以十月十五日同时起塔。而蒲州栖岩寺，规模置塔之所，于此山上，乃有钟鼓之声。舍利在讲堂内，其夜前浮图之上，发大光明，爰及堂里，流照满室。将置舍利于铜函，又有光若香炉，乘空而上。至浮图宝瓶，复起紫焰，或散或聚，皆成莲华。又有光明于浮图上，状如佛像，花趺宛具，停住久之，稍乃消隐。又有光明，绕浮图宝瓶。蒲州城内仁寿寺僧等，遥望山顶，光如楼阙，山峰涧谷，昭然显见，照州城东南一隅，良久不灭。其栖岩寺者，即是太祖武元皇帝之所建造。又华州置塔之处，于时云雾大雪，忽即开朗。正当塔上，有五色相轮，舍利下讫，还起云雾。皇帝、皇后，又得舍利，流辉散彩，或出或沉。自非至德精诚，道合灵圣，岂能神功妙相，致此奇特？臣等命偶昌年，既睹太平之世，生逢善业，方出尘劳之境，不胜跃。谨拜表陈贺以闻。（《广弘明集》十七，隋安德王雄等。）


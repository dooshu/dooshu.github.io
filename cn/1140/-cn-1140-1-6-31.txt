处士吴公美生墓志铭

东里处士吴君居宣城之水东以康熙辛亥十一月壬申考终於家年六十有五矣里人皆为泣叹余哭之涕沾衣其长子易吾施氏壻也遽以铭请越数年易殡宫葬于某山之原琢石待辞且述处士垂诀之言曰若能与施某游吾亡忧矣是说也余尝闻之至是称说又相对哭盖不惟其旧而其人是痛也宣之有吴氏城南水东皆祖宋丞相正肃公潜而水东多韬德隐君子风气尤近古处士少治经生业不利慨然叹愤日取古人嘉言懿行以泽其身以贻其後人於是二子易简并游邑校行立而学有闻其季纪治家人产佐二伯氏膏火三人者油然左右无间也处士大懽晩得目疾拍儿肩以行闻客至欣然亟出或不待扶掖留讌语至夜分不倦山谷俗好鬭数以睚眦细故相连构破家处士尝力解之蠲忿涤怨饮人以和晩自号东里处士人无问贤不肖皆亟称东里翁长者长者故其卒而人哀之公讳徽明字美生後更名可敏高曾皆晦迹絫善父讳有成生子六人君第六父殁有庶子某穉弱公翼之成立既长生子而某又夭公又抚成其孤从弟某坐法论死殚力百救之得免明崇祯十三年大饥破赀拯贷又义率其族闾有力者存恤甚衆病且死犹出其宿劵可千余金悉焚於榻前娶沈氏最贤尝刲股已姑疾织絍相处士力善逮下慈而义易简纪三子其所出也康熙壬寅十月二十七日先卒一女嫁方氏孙三人宝国康国柱国皆幼简字在心攻古今文辞通秦越人术善小儿医侍父母疾甚谨处士之不怿也简适就试旌阳学使者拔之廪食及归而处士已卒躃踊仆地呕血数升曰吾不得奉侍含殓也其追从於九原未几病卒後处士仅百余日人皆谓以孝死也吾尝许为墓铭今附见於处士之末铭曰

野处树德兮敦族及乡善无弋名兮施用不彰於乎被褐怀璞兮孰知内美维蓄罔泄兮发未有已何以徵之视其子


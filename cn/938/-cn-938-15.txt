募缘僧


京师人王武功居蔑拗巷，妻有美色，缘化僧过门见而悦之，阴设挑致之策，而未得其便。会武功将赴官淮上，与妇同坐帘内，一外仆顶盒至前曰：“听大师传语，县君相别有日，无以表意，谩奉此送路，诣讫即去。”王夫妇亟启盒看，内有肉蟹百枚，剖其中，藏小金牌重一钱，以为误也，复剖其他，尽然。武功作声叱妇曰：“我疑此秃朝夕往来於门必有故，今果然。”即诉於府，僧无名字及所居。遽已窜逃不可捕，独妇坐狱受讯，但涕泣呼天，不能答一辞。武功弃之，单车之任，妇囚系累月，府尹以朦昧不可竟，命交付外舍，穷无以食。僧闻而潜归，密付针於妇，说之曰：“汝今将何如，且饮死矣！我引汝往某寺，为大众缝纫度日，以俟武功回心转意如何？”妇勉从其言。既往，引入前僧之室，藏於地窖，奸淫自如。久而稍听其出入，遂伺隙告逻卒，执僧到官伏其辜，妇怀恨以死。

江右一武弁，家道陵替，居城西隅，村墅寥落，往来稀少。一女年十七岁，姿色艳丽，迥出人表，武弁至六旬余方得一子，如获珍宝。一日武弁他出，偶有胡僧长干伟躯，登门募化，自言相面即知生死，行法即可延年，武弁妻惑之，呼女携子，命僧验之。僧谬曰：“小姐天上人也，当贵为后妃，面上喜气已动，只在一二日内大喜至矣，公子面有死气，难过周岁。”妻泣下不止，僧曰：“夫人不必忧，打扫高楼一间，待僧诵经祷佛，即可长生，且以验小姐之喜临，僧言之不妄也。”其妻忙洒扫一楼，令僧礼拜。僧出佛像，张灯拜祝，时过午矣。迨夜，命侍者邀母子礼佛，其妻与女偕往，婢襁负其子以从，方稽首次，僧以手取胡梯置楼上，向婢夺去其子，拔出利刃，将婢杀死，叱女裸体。女悲号祈命，僧声如乳虎，目眦皆裂曰：“吾历游天下，淫若而妇人，若而处女，不知数矣。何物女子，敢逆吾命，将谓吾刃不利耶。”即缚母，强女以淫，将刀削去女发，欲携而遁去。会武弁归，射杀之，尤伤其子一臂，女缢死。






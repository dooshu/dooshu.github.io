二十


高皇帝尝与侍臣论及古之女宠、宦官、外戚、权臣、藩镇、夷狄之祸。侍臣曰：“自古末世之君，至于失天下者，常在于此。”高皇帝曰：“朕观往古，深用为戒。然制之有道。若不惑于声色，严宫闱之禁，贵贱有体，恩不掩义，女宠之祸何自而生？不溺于私爱，惟贤是用，苟干政典，裁以至公，外戚之祸何由而作？阉寺便习，职在扫除、供给使令，不假以兵柄，则无宦寺之祸。上下相维，小大相制，防耳目之壅蔽，谨威福之下移，则无权臣之患。藩镇之设，本以卫民，使财归有司，兵必合符而调，岂有跋扈之忧？至于御夷狄，则修武备，谨边防，来则御之，去勿穷追，岂有侵暴之虞？”圣祖远鉴前代，贻谋深远。今二百余年，凡此数事皆无之。独承平日久，武备废弛，丑虏渐强，叛附者众。而当事者犹事虚谈，持文法，将帅之令不能行于偏裨，偏裨之令不能行于士卒，深可虑耳。






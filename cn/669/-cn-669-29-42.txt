42　草頭木脚所　草頭古天下苦所寓　四木所指


蘇紳、梁適，謂寓之「草頭木脚」，其害在士大夫。薛極、胡榘，謂之「草頭古，天下苦」，其害在民。

【元圻案】碧雲騢：「梁適始與蘇紳有奸邪之跡，時號『草頭木脚』，隱寓其姓也。既同附中官，得秉政，豪視朝士，自三司使楊察而下，皆受其慢駡。」〇葉紹翁四朝聞見録丙集：「薛會之極、胡仲方榘，皆史所任也。諸人伏闕言事，以民謡謂胡、薛爲『草頭古，天下苦』，象其姓也；謂『虐我生民，莫非爾極』，象其名也。」〇薛極、胡榘、聶子述、趙汝述四人，諂附史彌遠，當時又謂之「四木」。






卷三十五

<集部,别集类,金至元,陵川集>

钦定四库全书

陵川集卷三十五

元　郝经　撰

墓志铭

遗山先生墓铭

岁丁巳秋九月四日遗山先生卒于获鹿寓舍十日讣至经走常山三百里已马舁归葬爇文酹酒哭于画像之前而已先生与家君同受业于先大父经复逮事先生者有年义当叙而铭之诗自三百篇以来极于李杜其後纎靡淫艳怪诞癖涩寖以弛弱遂失其正二百余年而至苏黄振起衰踣益为瑰奇复于李杜氏金源有国士务决科干禄置诗文不为其或为之则羣聚讪笑大以为异委坠废絶百有余年而先生出焉当德陵之末独以诗鸣上薄风雅中规李杜粹然一出于正直配苏黄氏天才清赡邃婉高古沈郁大和力出意外巧缛而不见斧凿新丽而絶去浮靡造微而神采粲发杂弄金璧糅饰丹素奇芬异秀洞荡心魄看花把酒歌謡跌宕挟幽并之气高视一世以五言雅为正出奇于长句杂言至千五百余篇为古乐府不用古题特出新意以写怨恩者又百余篇用今题为乐府揄扬新声者又数十百篇皆近古所末有也汴梁亡故老皆尽先生遂为一代宗匠以文章伯独步几三十年铭天下功德者尽趋其门有例有法有宗有趣又至百余首为杜诗学东坡诗雅锦机诗文自警等集指授学者方吾道坏烂文曜曀昧先生独能振而鼔之掲光于天俾学者归仰识诗文之正而传其命脉繋而不絶其有功于世又大也每以着作自任以金源氏有天下典章法度几及汉唐国亡史兴已所当为而国史实录在顺天道万户张公府乃言于张公使之闻奏愿为撰述奏可方辟馆为人所沮而止先生曰不可遂令一代之美泯而不闻乃为中州集百余卷又为金源君臣言行录往来四方采摭遗逸有所得辄以寸纸细字亲为记录虽甚醉不忘於是杂録近世事至百余万言棞束委积塞屋数楹名之曰野史亭书未就而卒呜呼先生可谓忠矣先生讳好问字裕之太原定襄人系出柘拔魏故姓元氏曾大父某大父某父某妣某氏先生七岁能诗太原王汤臣称为神童年十一从其叔父官于冀州学士路宣叔赏其俊爽教之为文年十有四其叔父为陵川令遂从先大父学先大父即与属和或者讥其不事举业先大父言吾正不欲渠为举子尔区区一第不足道也遂令肆意经传贯穿百家六年而业成下太行渡大河为箕山琴台等诗赵礼部见之以为少陵以来无此作也以书招之於是名震京师目为元才子登兴定三年进士第不就选往来箕颍者数年而大放厥辞於是家累其什人嚼其句洋溢於里巷吟讽于道涂巍然坡谷复出也正大中辟邓州南阳令南阳大县兵民十余万帅府令兼镇府甚有威惠以太夫人衰疾辞剧致养转内乡令丁艰忧终丧诏为尚书都省掾天兴初入翰林知制诰金亡不仕而卒春秋六十有八卒之某月日葬于定襄之先茔前配太原张氏再配临清毛氏子男三人曰云云女三人长适进士程端甫次为女冠次适张某铭曰士子贾技争缀缉侥幸寸禄奔走急以为诗文作无益粪壤掷弃明月璧先生卓荦有异识振笔便入苏黄室开辟文源剪荆棘大声复完金玉击烂漫长醉思盈溢瑞锦秋花乱堆积险妬护前喘肝臆羣犬兟兟共谗嫉尘埃野马为鬼蜮遗山岩岩倚天璧国史兴丧是吾职义烈不负董狐笔定襄高寒拓拔国马舁归来反玄宅有书有传俱未卒呜呼先生端可惜呜呼先生不可得

房山先生墓铭

先生讳伯熙字善甫汉中山靖王之後唐卢龙节度使伻之裔孙也自伻有幽州传姓授节数世入契丹为王公数十人如刘六符等尤其贵显者也终始契丹二百余年入金源氏为燕四大族号刘韩马赵氏其宗党在仕涂者尝数十百人先生年十六七入国学喜为诗文卓荦有声与雷御史希顔齐名号曰雷刘崇庆之变遂不就举游公卿间蹶【音托】弛自肆吟讽为乐视世事若不足为者贞佑初从乘舆入汴金亡而复归燕往来燕赵之间二十余年岁丙辰复如汴卒于旅次年七十四寓殡于苏门丁巳春其子某改葬于燕京梨园头刘氏先茔房山其自号也先生资度瑰伟面若頳玉须髯奋张贵气郁郁每花朝月夕浩歌绵唱音节豪宕声满天地观者倾侧以为异人出於官族而交一时钜公故王纲国体大礼经制无不洞练每言唐宋五季辽金以来废兴因革亹亹有条若所亲见如性理象数经学文章皆能道其柢要其书法出於二王尤善真行小楷尝谓经言篆至於李斯隶至於锺繇真行草楷至於王羲之此书法之本也张长史顔真卿柳诚悬苏子瞻黄鲁直米元章能尽其变者也然只当以二王为法学二王不至不失为顔柳坡谷所谓刻鹄不成犹类鹜也不本二王便学顔坡不至则遂无正笔所谓画虎不成反类狗者也仆初学书先大夫令临真武楼黄庭者近千纸又令临乐毅论者数百纸其大字则令临鲁公画赞磨崖离堆更不许他学数年之间始令临定武兰亭鲁公座位帖其草书则令临张芝索靖二王而已今五十年矣不敢废也子今嗜书其以是求之呜呼虽无老成人尚有典刑学道废缺如先生者宁可复得耶铭曰

涿郡古庙桑盖倚幽州大坟近十里龙文虎气尚未已笑傲一世还葬此突兀又见笔冢起玉骨清峻有骥子兰亭巳临数百纸呜呼先生乃不死

须城县令孟君墓铭

甲寅冬十有一月大雨雪经在杞戍人方警孟君振文来曰余生而孤今三十有二年矣汲汲遑遑无他树立先君子又不克葬何以为人子今将由汴洛以求先君子遗榇跋履山川蒙犯霜雪饿体冻肤而不顾箝口槁肠而不恤也遂去获于洛之登封以归而经亦北辕将会葬振文状其事以请铭予哀其孤而嘉其志叙而铭之君讳某字升卿世为保州人大父讳兴字子昌登大定十九年进士第立朝莅郡嶷嶷有政绩时方右文而公复长於吏事故遂掇膴仕终振武军节度使父某业进士有声场屋母王氏年甚富而失其天介然有守婺居以终伯父某登进士第摛藻挺秀再贲天庭鸾凰翻翥遂为国华终同知顺天军节度事君蚤失怙恃子於伯父既生鼎腴能落纷华以自振三赴廷试特赐进士第去不就曰丈夫岂为牛後乎以任子补保州录事摄顺天军节度判官贞佑初北鄙用兵乘舆迁汴君为供具截截有纪律民不扰而备上嘉之赐一官不受曰臣子养君父分也何以赏为已而北兵屠保尸积数十万磔首于城殆与城等君率遗民聚瘗之封十余塜兵饥荐至托迹无所犹与州学生数人采稆食椹讲肄不辍也河朔亡奔行在所授滕州司侯辟东平府元帅讥察徙须城令累官怀远大将军知国运日蹙不复中振遂不仕居偃师之大口志崛气阜不忍自弃遂感疾正大元年秋七月辛酉卒得年四十九寓殡于登封龙潭寺左三十二年乙卯夏四月某日葬于保之西原从先茔也娶李氏同郡都转运使李公之女贤明有介操自君之殁抚其孤襁负寇场艰关百至卒底于成人以为难能一子铎即振文也幼孤自知为学通春秋节节山立虽落魄不偶而不滓世污事业虽未见已能挺身数千里葬其先人以是而推识者知其必复其先矣铭曰先泽未斩国步已蹶本既颠矣况乃枝叶埋志下泉於焉可掲君材不堕君节不折气自杳杳行自晔晔有子而贤自复先业揺揺新楸偃偃穉柏三尺累然是为君宅文或不死万古斯烈

许郑总管赵侯述先碑铭

孔子曰可与立未可与权权固处之难去就死生之际处之尤难乾坤震荡宗社翻覆去乎就乎骨肉离散宛转决命死乎生乎惟识之明而养之素中有主而不惑乎其外雍容泰定不偾不挠不夺乎志不愆于义去不苟就不屑生不偷死不伤而後权得而处之尽叔世板荡罕得其人於赵侯一门见之大梁亡天命去金乘舆入蔡侯与其兄从时宗祧失守将夷师熸百司窜伏至蔡者十一二四郊皆垒孤城弹丸君臣誓死沥血以战池战而没则登陴陴堕而圯则栅巷栅拔而烬则负户短兵顿则张空拳肉薄骨并背裂齿碎气数尽矣於是君臣恸哭以自刃侯之兄谓侯曰吾荷国厚恩叨玷仕籍十余年矣义不偷生以自起秽父祖俾我受学非为禄养为忠义耳如或苟免非惟负君又负父祖汝未服王命有矻矻之勇足以树立国难不可不死赵氏不可无後吾死国汝存赵氏後九原无憾矣言卒而战以殁侯号擗突围遂适宋宋人官之非素志也乃举族北归而仕国朝倅二州将千兵封植松楸粪除墟墓任恤宗族生聚子孙蔼然之誉称於当世呜呼去就死生之义侯之门不既具矣乎岁己酉寓殡者皆举而葬将碑先茔以贲下泉谓经曰先兄不以椎鲁临终而畀以後事受命于危亡之际窜身於兵刃之交自惟凉菲日夕汗战惧不负荷今天诱其衷既卒事矣其敢自以为功乎先世之德也铭之可乎经拜手曰兄之忠弟之孝先世之德之泽其谁曰不可乃推本所自题曰述先叙而铭之赵以国氏本嬴姓与秦同出于伯益秦灭赵而赵散故为四方着姓侯之先河间之赵也世业农孝弟力田称於州闾宋靖康末辽金构难曾大父元迁於冀州遂为冀州人大父荣有志槩爽拓不局时方右文天下靡然向风掇膴仕绾朱紫顒岸炳燿动炙耳目顾谓其子曰闾阎皆进士唫唫取富贵吾子不可乎大吾门闾此其时矣遂执贽求师俾受学即侯父也讳甫字亨叔资警敏谨於礼而勤於学德既修明业日精富三与春官荐书而天啬厥寿泰和二年卒于家春秋三十有八端序则见折于未骞有识兴叹子璧字敏之次子舆字伯玉即侯也时大父尚康宁以未卒志为恨复命璧受学振厉穿彻年十九赴廷试闻望轩朗崭崭见头角而大父得疾援其手而语之曰来吾畀汝以志吾令尔父读书欲大吾门闾不幸蚤卒成吾志者惟汝而已其惟勉之第不见耸壑昂霄为恨耳言终而逝享年七十有二璧感奋泣血力学泳今茹古搯抉恣肆蹬踊羣伦登兴定五年进士第释褐泗州司侯累迁朝列大夫尚书省掾权尚书户部主事方駸駸仕路而鼎命已移天兴元年扈跸入蔡二年春正月城陷死之年四十有七侯靖深有谋沈鸷老事嗜书力学重然诺耿耿有介操虑事审而举必得机故挺身祸乱不跌不顿卒成其志尤高气节所交皆天下豪右以义相许故声名嶷甚其去蔡适宋也宋以为唐州司法参军签判隋州军事及归国朝为许郑总管行军千户铭曰

孰不为死义所则死孰不为生幸偷不生死生以之义烈则荣赵氏一门嶪嶪言言义存君亲死生两完当地维之四絶六鳌岌以惊奔宗沈社偾蜚血浑沦莫不失守遯如荒麕孰如彼二昆臣节既尽先祀亦存一则奉君以死如奔命之尚一则冒难去国如投吴之员千载烈烈有若而人蔡流汤汤宛彼忠魂松柏桓桓?其子孙兄不陨厥分弟不陨厥问先世不虚其教育之勤为人子为人弟为人臣视兹贞珉其书诸绅

崔氏世德铭

博陵崔氏由汉魏以来与范阳之卢为河朔右姓门地世阀更负迭庇高自拟絶当世贵官要族犹耻与联婚匹然其家皆能自修饰世守礼义为朝贵为国士为土豪岳岳树立卒不靡於流俗盖其先德先代流风遗范有以致然故王谢子弟虽文献不足而犹超人羣高阳崔仲温博陵之别脊也某尝与之游其论议粹白容止雅亮每为敬仰想见世家风采一日状其世德而请为之铭乃为俶落之崔氏世远族大漫不可考河间与博陵连壤其先自博陵陟河间故为河间高阳人仲温之祖某字种德淹综经术方以经旨授乡曲俊秀而礼部设经童举君乃裂篇题铨句读定关例童稚甫龀【音衬】语言犹哑吒即令明了功近而力捷其师法见称於一时娶张氏生某字伯玉业进士有声场屋方摛藻翥秀郁为国华而北鄙用兵信安军帅檄为吏知管寻以才干辟按察司议事居无何迁提举南河漕运时京师戒严河渡梗塞往往沈舟而去君喻以祸福曲为防制粮饷竟达既而燕都失守河朔郡县相继降没惟信安为金守四郊皆垒屹如面志君与其帅誓与国毙以战多累授骠骑卫上将军遥领邢州节度副使卒年六十配温氏贞孝贤明母仪妇德中表宗之卒年八十一初君蚤丧其父终身不茹荤肉事母尤谨及卒信安犹被围乃伪为殡窃骸而瘗之家三年与其子某冒重围葬先茔人以为难能某即仲温也资纯孝笃於天伦弱冠而孤信安既溃乃负母携子裹粮关刃隐垣墉蔽蓬荜日数十徙遇寇则战战已则食其母而哺其子展转匍匐完归乡社扫除先人之庐养老抚幼益能托大其家万户张公知其综实授规运使非所好也去之娶张氏子杲字晋之业进士卓荦不羣尝从余授左氏春秋一女适刘氏男孙一女孙一尚幼铭曰

博陵族蔼世閲先泽流代不乏惟种德经作业惟伯玉挺完节贤父子孝奕叶惟仲温志烈烈力干蛊必也竭负厥母突寇穴忍愈坚历百折逃威奔患难叠郁松楸改顔色子复孙庆弗絶我为铭照阡陌九原光万古掲

程先生墓铭

惟程氏系出於重黎至伯休父为周宣王司马见於常武之诗程之得姓其昉於此晋主夏盟郑为悼公乘马御子华子着书立言称於仲尼以赵孟杀贤大夫而去厥後晋灭鼓鼓折入于晋则晋之程先生之先也先生名良字子美世家于鼓大父滋父革匵德不仕乡里以孝谨称先生资禀纯亮昭旷渊塞振落纷华笃於力行明昌末举进士两与荐书继而有崇庆之变乃辟地于河南乘舆迁汴再赴廷试归而叹曰上不能匡时下不能为巳可较寻常以冒进乎於是反身闭关无复世味居溵【同濦】水之上闻望日着遯以益耀从而受学者甚衆律身既谨尚友论世与魏璠麻九畴王若虚为道义交常称先生以为远之如不可得近之如不能去问学渊深行业纯备粹然一世之师儒辕固申公未足多也壬辰河南亡逃威于陈州州陷而卒享年六十有八娶室同邑赵氏子男二人镇字安卿铸字伯禄先生尝语之曰镇汝执余之鬯干余之蛊铸汝继余之志述余之事且礼罚医药不可忽礼以闲邪罚以厉行医以摄生三者修身之要安卿以先生之故学不为仕而史学淹长工於诗与北平王郁唱和甚有时名亦亡於陈伯禄举进士有声场屋才干通敏尝为诸侯卿虽艰关百至益能托大其家一女适同邑进士宋寿之男孙二曰大章业进士大有尚幼丙辰春改葬先茔伯禄为经言先君子墓宜有铭敢以累吾子经拜手曰斐文謏见不以为辱又何敢辞乃序而系之铭曰

北风吹尘戈矛鬬纷先生胡为乎来不为千仞之凤而为大野之麟以道为裳以德为绅言中乎虑行中乎伦不争寻常自同于隐沦潜以益振退而益尊不矜于文惟德之纯虽尔时而屯而以屈以伸业以传诸人德以贻厥孙与化同尽亦异乎无闻淮水汤汤瀹彼厚坤古圣今贤何皆厄陈吾欲扣帝阍而真宰或嗔坏运构凶玉石俱焚於乎先生有不死者存区区世尘又何足为先生云

广威将军潞州録事毛君墓志铭【并序】

临清毛氏在宋熙丰间成忠君瑜以力学起家一举而三子进士第蝉联华胄德业相望郁为鼎族自宋迄金百有余年至广威君而复以名节着终其令闻子孙蕃衍而毛氏益大君讳某字伯朋曾大父瑜宋成忠郎大父珣洎二弟评乙同登进士第终泗水令父大壮靖康之乱徙大名金初仕为永年簿有惠政人以佛称君资孝谨介然有守嶷嶷树立不畏义死不荣幸生每以名节自期明昌中承父任五为监差而皆以课最闻赴灵宝簿令有故去摄县者几二年发栉苗薅爱利浃足宪司以廉能举之方终更太夫人李氏讣至遂赴丧老幼遮道号泣展转攀送数十里不絶禫服向阕复丁永年君忧大故叠复哀毁骨立言礼动礼未尝少替大安初北鄙用兵选授昌平军资库使未几大敌至库所贮犒军金帛亿钜万奸人乘我师溃公为攘夺同官亦挟轻赀以遯从者因以为言君厉声曰不能守官无所逃责又可乘君父之难为盗窃计以自利乎悖天负国祸累子孙吾不为也贞佑初调潞州录事待次于大名尹知其才干檄监漕赴燕都戒严乘舆迁汴河朔震荡游骑充斥道路阻絶篙工役徒蝟议曹逃君束之以法勉之以义且战且前粮饟竟达己亥冬十有二月丙申敌攻府急尹委君计军食而城已陷兵人胁君降君不为屈曰余家世荐食国禄无所图报国危而死分也又可偷生耶兵人怒欲兵之君盛气愤激义不受辱大叫触墙立致殒絶得年五十兵退葬之府城北三里吴庄原之先茔累官广威将军夫人涿郡王氏泰和名臣翛然之女孙封荥阳县君与君同日遇害兵退遂祔焉子男四人居谨明威将军临淮簿居政忠显校尉魏县五星镇酒监居仁进武校尉通许醋监既北渡以名德被徵参陕右宣抚司事居喜早卒二女长适宣授千户乔惟忠次适顺天路军民万户张柔男孙三渐业进士涣澄皆尚幼母弟二僖字仲和定远大将军渭南令仪字敬之年未及君迟之数年竟同解而仕敬之既仕而数课殿至於逮繋君每营援必令全释君昆弟未尝别籍丁壮六七辈军兴选募良家子敬之一子被选时征人往往陷没其母行坐涕泣君怜之以己子代行人以为难能二女及笄乡里名门竞求姻对君不许夫人问之故君曰吾女若而人庸庸之徒何足辱之卒之两婿皆开国勲臣锵凤乘龙光贲外舍壬辰河南亡毛卒在汴居仁白之张侯侯力出之护送北归而为之保宥安集本支滋蔓日益腴茂居仁以德度直谅与缙绅先生游为时聘君方须不次之用诸孙崭然露头角伯仲祚胤晔晔荣畅其增大门阀轶先德而霈遗泽也必矣成忠君之志广威君之义继继绵绵无穷巳乎岁丙辰将改葬公夫人洎居仁请经为之志经张侯之门下士也而与居仁为道义交其敢辞序而志之铭曰

先德以为基孝友以为资细谨以自治刚宏以自持突兀瑰奇顿而欲施孰意其与之材而不与时金风告衰日入崦嵫塌翼乎卑枝而莫能奋飞于嗟乎君古人与期国步危而气不危鼎命移而志不移崔嵬此心死生以之与国俱死非死之私义烈在天子孙是贻硕大蕃昌其为报也宜幽墟冥冥钻石埋辞君义不可埋诸孙其笃之

左副元帅祁阳贾侯神道碑铭【并序】

昔李广数奇不侯及其卒识与不识皆为流涕太史公谓桃李不言下自成蹊及传大将军青则以为有天幸而功烈不与盖论人者不以成败顾材品之何如其得失之轻重成就之浅深特系夫用与不用而已近世河朔豪杰跨州连郡分民专土莫不自以为雄奇至论长材伟人必以祁阳贾侯为称首闻其薨噫呜咄唶痛惜不已盖侯以布衣崛起而为一方之侯伯不为不偶位侯伯者四十年不为不荣但其有戡定祸乱之略而未赐以鈇钺有弼成至治之器而不被以公衮有处剧弭烦之智而不吏於辇毂有裕国阜民之术而不践於会府有斡旋造化之手而不典於机密可以表则一世冠冕当代而不羽仪於朝廷之上所以有识之士重叹恨於英贤也侯讳辅字元德中山之祁人曾祖某皇祖某皇考某皇妣李氏侯生六岁而孤养於舅氏佟之家自知读书卓荦山立沈鸷善射魁出辈行贞佑初将乡兵万以功授祁之蒲隂尉寻迁为令土豪王知以赂领州大为民害州人逐之推侯为守闻诸行台遂授宣武将军祁州刺史时诸方州皆事屠并争地杀人不恤其民且荐饥更相啖噬侯独保境教之耕战招徕四方贤士制事约法故民得安堵兵食足余而战有功迁镇国上将军遥领濬州防御使仍知祁恒山公武仙时镇真定而挟智事诈跳梁跋扈惮侯胆略密令所亲取侯侯挺身逸州人从之遂归国朝诏副万户张公领州如故居无何仙穷?亦降时金源既弃河朔在所宼敓首鼠反侧侯将本兵略地所向克捷取庆都攻蠡吾还掇安平取深州近右诸县鼓城束鹿等望风降附於是踰滹沱取冀州兵势大振武义宁晋衡水饶阳皆下遂逼镇定而仙复叛去侯遂有镇定东南诸郡万户张公开都元帅府于满城侯行元帅事於祁号南府祁南皆隶焉已而从定山东屡立战功迁左副元帅副张公开府于保州筑垒以合南北军两府诸城并为一道张公将兵在外侯常居守故无巨细一决于侯乃鸠遗民寛赋租拔猾梗剔奸蠧资粮日富士马日盛春施秋杀恩威并着黠守豪帅帖沮慑服於是有城数十地方千余里节度之州二刺史之州五胜兵数万而户不啻十余万西尽常山之尾绕出镇定左转蜚狐之口东包河间出九河南入粪野北尽涿易横络上谷卢龙之塞而跨有燕赵恒岳之镇有滹沱涞易之浸有桑麻鱼盐之利枣栗五谷之饶金铁纎纩之产河朔诸道车辙马足皆出其间四方之珍充羡而货泉川流遂为一大都会汴梁亡朝省名士五十余人会于保下侯皆厚为资给尽礼延待擢其英俊而加任使其耆德则事之由是四方贤士翕然来归冠佩蔼然有平原稷下之盛故好贤之誉日隆事之利病日益闻政化修明人有生赖既富而教駸駸乎治平之世朝廷嘉之玺书褒赞赐以金符升州为府锡名曰顺天丞相耶律公致书称述政绩之美仍以诗咏歌焉官制行宣授行军千户权顺天河南等道军民万户自是闻望益重每国家有大号令及大更革诸侯大会同必推侯为首俾应受焉侯思致周给娴於辞令条析誾誾耸动观听故所言无不允诺至於籍户之式颁之诸道子钱之蠧一本息止贷逋租薄重赋隂赐及天下不可枚数朝廷欲使自诸侯入为卿士侯辄辞罢燕京道最为攘剧号称难治且与顺天境土相呀大行台以诏旨命侯兼治之侯力辞不从遂闻诸朝以所佩金符授其子文备令袭爵为行军千户复授侯金符与之商处行台事领顺天等道如故岁甲寅诸侯会于朔庭上必欲相侯而侯得疾不起内医中使问视相望冬十月戊戌薨于会享年六十有三上闻震悼曰朕方用之而夺去遽邪乃赙廏马五俾舆归以葬乙卯春正月庚辰葬于祁之东原先茔夫人安氏王氏祔焉子男六人文备袭侯爵文兼袭祁州刺史行军千户文远文进蚤卒文庆文亮尚幼女五人长适行军千户刘克刚次适参知政事王椅余皆适名族男孙曰寿孙嗣侯之嫡子也侯资瑰璋长八尺余精偪老事志略深长望之俨然而其中甚仁初籍户诏驱掠者私其主侯之所有殆数千人语之曰普天之下皆天民也吾可奴尔而独良吾乎吾若不德子孙覆亡不暇其能久有若属乎悉籍之为民其余奇孤僮女数十侯一日谓其夫人曰是皆良家子彼无父母则吾其父母也可辨其族姓比其年质使各为伉俪乃为筑室庀器具妆奁衣物置大会而命之且为训戒之辞间者皆恻然感泣及疾革又亲书券并其子息与故仆御十余家皆使为良其仁隐如此生平喜为学聚书数万卷每令讲读必爇香北向而听之局踖甚恭或劝之少安曰彼老佛者凡出一言则谓之说法令人亟拜不巳今闻圣人之道敢不致敬乎尤喜奬拔後进岁时诸生即贺侯辄先拜或止之曰天下贱士久矣士不知自重亦久矣吾所以若是者示不敢以位为贵使为士者知道之在已亦当自贵也常置金帛於座右曰今河南新破衣冠狼狈吾必有以待遇每戒门吏有来谒者虽当寝食少报则必倒屣出迎厚为燕劳而重为资给其好贤如此晚年惟读语孟曰是圣贤传心之要典而世谓之小经吾欲使与六经并为大可乎又能重自克治尝曰凡今诸侯冯藉兵乱杀戮之余以有今日曾作何等事业既享诸身又欲贻厥子孙斯民何辜使汝世肆于上乎吾叨玷仕禄五十年矣刑戮之间岂无过滥没身而已敢望其後哉其存心如此当是之时诸镇侯伯往往为嚚吏朋民牙角囓猘使长贰侵官父子夺位而兄弟相吞偪刲剥黎庶行赂倾轧至於破家赤族而不已故其兵民因以逃散困弊侯虽尝蒙谗间第为隐忍至死不起讼则其惠赉州人甚厚幸也呜呼侯在州里则庇护惟谨而为良将帅收斥土宇所当穿彻则为雄方伯抚存遗黎济之以德则为循良吏应变处剧创法立制则为材大夫乐贤下士为善不倦则为贤诸侯就义弃利不贪宠荣忠於所事致死不易则有古之遗直德泽在人益久益深死而不亡则有古之遗爱方海宇横溃不资於人挺然自致恢宏正大停滙渊博非豪杰之资有大过人者能若是乎惜乎未尽其用而止於是也岁庚申经宣抚江淮至自武昌嗣後某请碑诸神游之道某应之曰向在许洛闻诸父师曰河朔兵乱而爱民好士者有祁阳贾帅焉则知侯於童龀之时及其北渡馆于侯门侯一见待以国士尽以所藏书见付使之诵读日夕周旋闻其论议见其施设则知侯於问学之日侯之丧至自朔庭阖境士庶奔走以逆自涿易抵深冀旁午五百余里黎老扶杖坌土冲雪尘压髽素氷泪满面崩塌号恸若丧所亲嗟隐之声道路不絶比襄事凡十有五日奠祭者倚叠而哭之无不尽哀某为志文环视而泣者日数十百人有所谓罢市而往吊鬻衣以致奠巷哭以过车者则又知侯德泽之深也故叙其事而为之铭曰

三光五岳之气分天下无全材三纲五常之教废天下无实德嗟嗟贤侯元化之一间世炳虚万夫之特精金百链天下之利器良玉不琢天下之美质巍巍堂堂为时而出乾坤破碎元气湮塞溟涬茫昧滑泥沫漆盗贩髠黥蹀血吞食嗟嗟贤侯嶷然而立应龙腾骧捧天开辟激水转背垂云矫翼廓清氛祲铲除荒棘连燕跨赵大启封域挈民嚣炉置之凉寂我战我守尔稼尔织疮残痏余始得苏息如焦斯濡如槁斯植发栉苗薅去其螟螣濯之以浃旬之雨膏之以三春之露动之以凯乐之风曦之以阳和之日寻以富教歌谣盈溢桑麻垂?山河改色不有君子其何以国曹子臧之守节孔文举之好士卓侯清浄之化寇君爱利之实嗟嗟贤侯乃见古昔而止於斯莫不痛惜及门恸号行道陨泣大木斯久中生蠧贼磊落瑰岸长材伟器不害其为明堂太室矧夫断金之义宁肯弃於鬼蜮伊祁之南滹沱之北邱山岩岩丰碑抑抑大书特书万代是式不朽惟德不在兹石

公夫人毛氏墓铭

顺天河南等路军民万户宋亳道行军总管张公其在国朝树元勲开帅阃分茅树社传之子孙者虽其英略有以自致盖得内外之助焉封之本根隐然启土别作一道跨有燕赵则左副元帅祁阳贾侯辅先後御侮为虎傅翼夹之以飞则行元帅涿郡乔侯惟忠智谋勇力腹心爪牙战功独多则易州军民总管何侯伯祥霁威为和抚摩将校使尽死力屹为内主则公夫人毛氏也贾侯三人者皆先公卒经皆文其碑经自弱冠馆于公门教授诸子者七年故受公夫人礼遇茂厚知其内行为悉岁庚申经宣抚江淮至自武昌则公夫人巳薨矣乃为文奠哭而其子某等致辞请铭经何敢辞按毛氏周毛伯之胤北京临清人宋熙丰间成忠君瑜以力学起家一举而三子进士第以迄于金遂为鼎族公夫人泗水令珣之曾永平簿大壮之孙广威将军潞州録事伯朋之女大兴尹明昌名臣涿郡王翛然之甥也既出腴阅华胄而其少艾郁有贵气与其姊皆及笄乡里名门竞求姻对广威府君皆不许曰吾二女若而人必配豪杰靡靡庸壻何足辱之及北京陷张公纳以为夫人而其姊则配乔侯焉公夫人资婉淑明彻沈郁有策略时门下将校百余人多与公故等夷或刮金饮血之友或布衣刎颈之交或擒获屈膝虓勇之士或反覆变诈奸宄之人皆方资之以为用而公以盖世之气事多濶略且日鏖战不暇存抚公夫人则劳来燠休之每诘旦以醇酒数石置大银瓮中设金银斗盌不置盃杓褰帘彻幕挝鼔鸣笛命各剧饮置大胾不置挟恣其脔啖尝制锦紵絺绣美衣而时以公意赐之其战而被伤者则亲饮之药而为良剂傅之又各与膏腴田宅而时以珍玩慰结其妻子故无不感悦尽力公常出征军中府中虽贾侯总统而於机要必取决焉经营比次尝出资粮马仗以给公故公无内顾之忧而攻必获战必胜己亥【以下阙文依明季本刋惜无善本补正姑阙疑仍旧以俟博识者】

已出教之书而勉以义故皆有成资喜为学隂阳图传药石之术老佛之书诗文之艺皆能究竟日读佛书为课焚香静坐澹然若与世遗者初自乙亥岁归公己未八月某日以疾薨于寝享年六十有二是月某日权厝于府城东原一子某蚤卒二女长适乔侯之子琚幽闲执礼有母氏之风赋诗弹琴窈窕物外人元内翰以其姨女尝与之号曰静华君次适易州太守郭某窃惟妇德以顺为正而不在於才故易曰坤道其顺乎承天而时行又曰在中馈无攸遂诗曰无非无仪惟酒食是议无父母遗罹则不可有为其垂戒如此而春秋谓宋共姬女而不妇易复谓其动也刚古今载籍殉夫训子烈然有为凡着名节者皆着于篇则与其有为以垂训又如此盖以顺为正不可有为者常也开国承家赞内叶外纷拂而不失其操颠沛而不改其度卒能成大事业有为而静专在焉则变也故正者德之本变者德之用二者兼备公夫人有焉铭曰

高门夏屋兮婉娩周姬玉虹蝉联兮光生门楣乘龙崛起兮邦家之基宜尔室兮公之资室有闲兮孰敢嘻子孙奕叶兮而乃弃而碧梧凋兮凤于飞春风花落兮百鸟悲素琴生尘兮褰繐帷老虎饮泣兮霜满眉百城缟素兮失壼仪长绋十里兮攀灵輀声彻天兮泪成池其德在人兮兹其可知中堂萧条兮门惨凄覆玉盌兮反金巵将士挥涕兮抚我其谁宾客掩袂兮吾将安归松揺揺兮柳依依魂一断兮鸡水湄西园月照兮西堂西星为冠兮霞为衣玉女两两兮纒霜霓天外佩响兮鸣珠玑香雾冉冉兮烟霏霏贞魂之来兮其惟此时故易州等处军民总管何侯神道碑铭【有序】

朔龙起陆真人时乘破蛰窟奋氷天而蜚其翻瀚海之波涛震雪山之雷霆瑰厉日月推荡风云布为时雨转为阳春发育万物作新生人虽曰圣神受命运会所属俾之立极垂统亦一时豪杰相与比佽基构鸠缉树立有以孱就者於燕赵之交崛起雄骛羽翼元臣开拓土宇共成天功智计则策士勇力则名将慷慨服义忠於所事千户何侯有焉公讳伯祥字世麟易州涞水季路里人曾大父泉大父国清世厚于德为乡里望族父渊材武善射智略沈勇贞佑初起家为义军都统守清杨口戍紫荆关厄上谷诸道济流民还生口遏寇冲威惠并着终于易州刺史母邓氏州里名门以圣善称侯资夙成自童丱从其父勇不自制数尝敌锋辄执俘折馘衆皆异之年十五事中都经略使苗道润初道润与其副贾瑀有隙一日从数骑出瑀伏甲射之颠于道左从者骇散侯独下掖之道润懑絶不能乘伏发前突侯奋枪大呼杀数人贼乃遯去遂取道润所佩金虎符以出令疾足间道闻诸朝乃命易水公靖安民代道润因事之初侯之父尝为山西贼所袭乃言诸靖侯与十二人俱冒险捷出以复父仇杀掠数百里破灵丘奉圣安水诸堡寨时年十有六衆以何郎目之是岁靖公薨侯以符节归今万户张公摧坚陷鋭勇尝冠军张公爱其材常置左右使之先後御侮每战辄与之俱侯亦以死力自效迅厉穿彻所当无前时河朔既定惟保定王子昌与信安张甫犄角为金守阻水出没刼掠近右子昌貌寝善战军中号为墓里鬼为金经略使尤为骁跋万户张公一日命侯取之侯厉水径渡薄其城遂门焉格鬭以入旋战而出子昌窘甚携其妾以遯侯追及之子昌背左以射中侯贯手于枪乃拔矢舍枪纵所乘骑张空拳而搏之生获子昌及所佩金虎符偏裨数人束手就命信安寻亦溃甫出奔河朔遂平西山诸砦余寇所保如军市川姑姑埚红花谷闪堂白虹野狸郎山等尤险絶皆攻下之於是辟地千余里取三十余城南直滹沱背荡幽陵西塞蜚狐之口东跳瀛博鹰扬虎踞隐然一军跨有燕赵岁壬辰从万户张公攻汴京拔洛阳围归德破蔡灭金第功尝第一岁甲午宋人畔盟大举伐宋从万户张公破汉东诸城屯曹武镇侯将一军於安陆郢复沿江上下破三十余湖得船数万艘又破芭蕉望乡大洪诸寨馘虏万计宋人出荆鄂选兵二万救洪山公逆战破之获统制路分等一十六人军资器械不胜计瞰临江口有长驱之势威震荆楚从攻光州帅拔都军二百先登破其外城遂急攻并其子城拔之会攻黄州适有小舟来觇者万户张公曰是舟泛泛伺吾隙耳必暮夜来攻不备必为所乘命侯伏甲赤壁下以待夜二鼔果水陆俱出侯令其徒按枪箕踞俟其过中冲而横击之宋师大败溺水者不胜计师还又拔张家砦俘获数万大帅口温不花察罕等既厚赏拔且以其功闻诸朝岁戊戍张公入觐陛奏曰臣之佐何某屡立战功宜加旌异乃赐宣命金符充易州等处行军千户兼军民总管仍赐廏马锦衣金甲自是万户张公常命侯将行营摄帅府事军中府中事无大小一取决焉侯既佩恩遇知无不言有所不合必犯顔以争万户张公之树元勲开帅阃兼统河南诸道镇遏江淮侯之力为多岁壬子将行营会诸军南伐既入敌境而大帅以故自他道遽还诸军不之知也错迕仓皇莫知所适至于江口侯曰由所来而归必为敌所遏不若出其不意深入巢窟彼不我测乃可出也遂突战旁出直抵司空寨寨宋重兵所宿衆十余万逼寨而壁疏布营垒凌高伐木为合围攻取势既夜命人为五竈火十炬选精鋭设伏于营之前後先据险要黎明令军士尽行而後鼔敌下衆来追伏发敌骇乱且疑其衆盛遂奔追击大破之摩垒而还转鬬千余里他军不能归者并护以出上闻之下诏褒异赐白金五百两岁巳未方以疾归第今上南伐诏侯参与帐前军国事奇谋秘计多所献纳秋九月王师渡江冬十月二日侯故疾复作壬寅终于鄂州江上之浒黄洲春秋五十有七夫人郭氏万户张公之甥也婉淑有礼中表推其贤子男二人长瑛袭行军千户先後卒次玮卓荦有父风孙德隆袭行军千户二女长适镇抚王林之子某次尚幼庚申春正月葬公于易州马头砦麓之贮梁原既卒事其夫人及其孤与其将佐任某等状侯行请文诸神游之道某尝馆于万户张公之门与侯游而莫逆故知侯为详侯伟风仪善辞令胆力拳勇辈行罕俦沈鸷有几衡每战辄先人而夺之心御下严厉束之不少纵虽其同僚至出令临阵必以声色威之渠亦慴服故攻必克而战必胜疾恶尤甚面数其奸而不靳通书传大旨乐与士夫游谦抑藴藉不知其为武人渡江之役与某会于武昌酾酒临江跌宕怀古论当世事从横无穷国家方将奄甸江淮混一区夏而夺去之遽可哀也已既叙其事又繋之铭以寓哀文或不死树不朽云辞曰

大恒东驰直入海涯海山沈雄故其人似之赵韩王之智曹武惠之贤照曜有宋亦如唐之山西歌谣慷慨借交报仇流风至今岂惟昔时烈烈何侯乃今见之将门出将而又过之童穉虎举露食牛之气终乘龙运有良将之规目无全敌而能全师攻无坚对而能坚持握兵之符发兵之机如脱兎与处女每纷纷而出奇晚节方隆遽与世辞风萧萧兮易水湄壮士一去兮不复归昔人送荆卿吾以为侯悲

故中书令江淮京湖南北等路宣抚大使杨公神道碑铭

皇朝诞膺天命奄征区夏经武海外既一再传始究内治用杨公为相与天下休息公乃恢张规模维繋纲纪诛鉏凶渠爱养黎献整领衣冠收藏典籍斯民得以迓续遗命吾道赖以不亡天下复见中国之治繄公之力焉公讳惟中字彦诚洪州人曾祖某皇祖某皇考某皆用武贵金末公以孤童子事太宗自知读书有胆略太宗器之弱冠衔命使西域三十余国宣畅威灵敷布条要俾皆籍户属吏数年而归乃有大用意廓出太子伐宋命公於军前行中书省克宋枣阳光化等军光隋郢复等州及襄阳德安府得名士数十人收集伊洛诸书载送燕都立周子庙建太极书院俾师儒赵复等讲授公遂知性理学慨然欲以道济天下耶律楚材罢遂以公为中书令领省事太宗崩太后称制公以一相负任天下谷幽皇帝即位平阳道断事官斜彻横恣不法诏公宣慰公按诛之出一府绳擉莫不健其决金亡恒山公武仙溃于邓州其余党散入太原真定间据大明川用金国开兴年号衆至数万出没刼掠数千里诏会诸道兵讨之不克公仗节开谕降其渠帅其党悉平宪宗皇帝即位今上以太弟镇金莲川开府承制封拜奏公为河南道经略使初灭金以监河桥万户刘福为河南道总管尽有金源故地福贪鄙残酷害虐遗民二十余年公至召福听约束福畏公称疾不至公命设大挺於坐复召之使谓福曰尔不奉诏者吾以军法行事福以数千人执挺拥卫下车见公公即握大挺击踣之方起又连击之福匍匐褫魄而去数日福死百姓鼔舞称快河南大治迁陕右四川宣抚大使以诸军帅横侈病民郭千户者尤甚杀人之夫而夺其妻其子告公馘之以徇关中肃然公语人曰吾非好杀国家纲纪不立致此辈贼虐良民无所控告不去不仁何以为仁乎岁己未今上总统东师奏公为江淮京湖南北等路宣抚大使俾建行台以先启行宣布恩信蒙古汉军诸帅并听节制师还冬十有二月某日薨于蔡州春秋五十有五公相三君历事四朝出入柄用者三十年天下畏其勇而怀其仁夫人某氏一子某方为诸生受学以经公之同僚上介请文其事经曰昔王俭碑褚渊张说碑姚崇同僚故也矧公之德於斯民有功於中国甚厚幸哉可无书乎序而铭之铭曰

赤气竞天北属斗尾杀伐用张贞人是启太祖取之太宗治之帐前异人去杀有时崑仑虞泉仗节而往饮马河源指挥酋长滔滔江汉伊洛渊源北面降敌遂传中原试可不违爰立作相始用汉人斯民有望化枢载转雷雨一新日出氷天万象皆春乃宏三纲乃举八柄嘘枯为生活我遗命天资嫉恶诛去三凶精金百链莫当其锋斯文不丧衣冠是赖又一太极天地不坏伊予何人一旦佐公布宣王灵附凤攀龙振旅凯入际会千载年未中寿遽止于此德能及人施必在子刻诗贞珉以召信史於千万年公乃不死

河阳遯士苟君墓铭【有序】

中统元年持节使宋馆仪贞者二年河阳苟宗道以门生从行为行府都事治书状都管二事缱绻淹抑日夕相从一日书其先人之事以请曰不孝瞢昧不能备述先德惟是先人之事所见闻者敢请一言半辞以贲冢木余之先君子晚年与宗道之父游处里閈相得而甚相洽也以余父之执且其子受学於余故尝闻其论议而见其梗概於治乱情伪靡不洞练而论皆腷臆盖知几之士不犯难行而能遯世以保身者呜呼乾坤龙战海宇横溃能为时而起树勲名开治泰以济斯人则可也如其不能卷怀闭密不与时角以全其天亦可也不然则冒难以进而不知止鲜不为暴虎冯河徒糜身於世者君讳士忠字信之孟州河阳人金源末以赀食豪乡土知世将乱乃侠游京都结纳豪右以观时变及归而河朔已受兵矣州募民团守号义兵推君为都统保青龙山时金迁汴限河以国流民南渡为北兵所挤而厄于河孟津渡尤为要塞而津吏因缘为奸名为守法而控勒纳贿积流民数十万蹈藉以死君谓其人曰是不可坐视於是列津吏罪状请於机察使而闻诸朝即诏不拘常例命曰海放流民济以全活岁壬辰河南亡君知不可为乃散所保各归乡里兵锋方南遂北首以辟之居燕赵之间宣使老索来莅顺天知其材欲引为参佐力辞不就无何告讦蝟兴更相诬陷往往破家惟君获免益称疾不出二十余年不视户外以絶辟召或者又欲相授遂称疾笃舁归河阳先世之未葬者皆为迁祔其诸子昏配亦毕乃曰养生丧死余无憾矣汝曹有业足以树立有田足以衣食我亦瞑於地下戊午春二月己亥卒于河阳之沇河春秋五十有九从葬先茔礼也同室刘氏云中大姓也敬顺不违克尽妇道二子宗道宗礼宗道沈郁力学已为伟器宗礼材勉克家识者皆谓能大其後矣作诗以告诸幽云

昔曾拔剑倚太行种花酾酒家河阳濡如裘马年少场南入巩洛东汴梁任侠尚气修髯张四方有志歌慨慷大河谁意忽褐裳沇济一夜水满箱沸鼎不敢还探汤长材逸器都卷藏九牛欲挽从尔强欲我妄动君荒唐落日倒景明榆桑桑梓奕奕生辉光始终全归计亦良有子有禄君不亡

陵川集卷三十五








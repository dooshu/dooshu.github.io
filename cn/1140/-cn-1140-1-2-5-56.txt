王豸岩遗集序

无所挟而言者其气不充有所挟而无怫郁难言者其言不能悲以放今使闾巷之士推举成进士受官执法所部数百里不为不得志卒之忧戚困踣旋仕旋已无岁月之获淹其位即布衣窭士之憔悴亦奚加於是哉睢州王君豸岩为余同年友不见三十年顷遇其乡汤大参荆岘询及之则悼叹曰豸岩以穷死矣平生交最善笃志好学人也有诗词各一卷子盍序之豸岩为文奇崛有称於时尝再仕建昌建宁两郡推官并以忧去辄仰而喟曰天不欲我仕乎吾既禄不逮二亲又不能与人俯仰出将奚为由是除服遂不赴选人日与二三耆旧觞咏狎游退则掩扉执一卷或歌以泣慨然有拨弃形骸翺翔海岳之意识者皆悲其蓄奇气不得一骋也昔毛子亲在捧檄而喜及亲殁不复仕豸岩其以是饮痛也荆岘从事理学世所称有道君子也豸岩比闾相友善则其人之於官於乡概可知矣千钧之弩一发而息机掣电之马不百里而税驾岂非命哉诗词不屑屑步趋古人颓唐豪逸李太白苏子瞻之遗乃叙以遗其二子於乎士之魁垒振奇没齿不得一第其数奇尤甚於豸岩者又岂少哉


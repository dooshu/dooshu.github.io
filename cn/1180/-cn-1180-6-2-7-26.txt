答河道徐凤竹


胶河之可开，凡有心于国家者皆知之。乃竟为浮议所阻者，其端有二：一则山东之人畏兴大役，有科派之扰。又恐漕渠一开，官民船只乘便别行，则临清一带商贩自稀。此昔年之说。一则恐漕渠既开，粮运无阻，将轻视河患，而不为之理。此近年之说也。凡此皆私己之言，非公天下之虑也。今当决计行之，无事再勘。仆尝念此，惟以不得任事之人为虑。昨奉百川公书，公雅不辞劳，审尔，大事济矣。已即面奏于上，特以属公。前得山东抚台李公书，谓“开泇口，不如疏胶河”，意与公合，故宜会同。且委用属吏，量派夫役，亦必借其力以共济也。诸疏凿造船事宜，及工费多寡，俱俟公亲履其地，一一条奏。其河道官属钱粮等项，俱绝不与之干涉，以破其弃河不治之说，庶浮言不兴，大功可就也。

夫世必有非常之人，然后有非常之功；然又必遇非常之时，而后其功可成。故曰：“非常之原，黎民惑焉。”今主上英明天启，志欲有为。而公以非常之才，适遘此时，可不努力以建非常之业乎！大功克成，当虚揆席以待。






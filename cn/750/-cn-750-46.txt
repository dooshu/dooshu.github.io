卷四十六


○石州慢

忆别

红雨西园，香雪东风，还又春暮。当时双浆悠悠，送客绿波南浦。阳关一阕，至今隐隐余音，眼前浑是分携处。此恨有谁知，倚阑干无语。凝伫。天涯几许离情，化作暮云千缕。过尽征鸿，依旧归期无据。京尘染袂，故人应念飘零，岂知翻被功名误。无处着羁愁，满春城烟雨。

○念奴娇

白莲用仲殊韵

水风清暑，记平湖十里，寒生纨素。罗袜尘轻云冉冉，彷佛凌波仙女。雪艳明秋琼肌沁露，香满西陵浦。兰舟一叶，月明曾到深处。谁念玉佩飘零，翠房凄冷，几度相思苦。异地相看浑是梦，忍把荷觞深注。碧藕多丝，翠茎有刺，脉脉愁烟雨。江云撩乱，倚阑终日凝伫。

○满江红

和金直卿冬日述怀

冻云垂野，乍乾坤惨淡，冰花飞落。卷地朔风寒彻骨，且把貂裘重着。美酒千锺，清歌一曲，未用伤飘泊。君看席上，玉人娇胜花萼。自笑老矣元龙，黄尘两鬓，镜里今非昨。不愿腰间悬斗印，不愿身骑黄鹤。非俗非仙，半醒半醉，只恐人猜却。锺期安在，为谁重理弦索。

○满江红

题钓台

钓台千尺，问谁曾占断，一江新绿。试拜先生眉宇看，何地可容荣辱。遥想当年，故人邂逅，以足加其腹。书生常事，可怜惊骇流俗。应恨惹起虚名，平生正坐，误识刘文叔。笑杀君房痴到底，燕雀焉知鸿鹄。万叠云山，一丝烟雨，比得三公禄。高风千古，冷香聊荐秋菊。

君房侯霸字也。子陵有勖君房书

○满江红

登石头城清凉寺翠微亭

翠微秋晚，试闲登绝顶，徘徊凝伫。一片清凉兜率界，几度风雷貔虎。锺阜盘空，石城瞰水，形势相吞吐。江山依旧，故宫遗迹何处。遥想霸略雄图，蚁封蜗角，毕竟无人悟。六代兴亡都是梦，一样金陵怀古。宫井朱阑，庭花玉树，偏费骚人句。此情谁会，橹声摇月东去。

○满庭芳

夏日饮王氏园亭

珠箔含风，琐窗凝雾，柳溪别是仙乡。一枝绝艳，袅袅动波光。消尽人间烦暑，冰纨腻、玉骨初凉。肠应断，清商一曲，余韵惹蕖香。幽情还解否，冰莲数合，碧藕丝长。要满斟芳醑，亲举荷觞。耳畔向人微道，便为侬、一醉何妨。归来晚，新愁几许，山雨夜浪浪。

○风流子

离思满春江，当时事、争忍不思量。记芳径月斜，凭肩私语，兰舟风软，携手寻芳。回首处，青山遮望眼，绿柳系柔肠。云落雨零，燕愁莺恨，宝钗留股，鸾镜分光。天涯飘零客，情缘向何处，最是难忘。犹剩满襟清泪，半臂余香。□心似雨花，一枝寂寞，梦随风絮，万里悠扬。谁信觉来依旧，烟水茫茫。

○夺锦标

七夕

凉月横舟，银横浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许，早收拾、新愁重织。怅人间、会少离多，万古千秋今夕。谁念文园病客。夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨潇潇，梦里檐声犹滴。

○木兰花慢

陪安参政宴吴山盛氏楼

爱吴山佳处，凝望际，眼增明。正帘卷江涛，屏开罨画，境接蓬瀛。中朝相君宽厚，领太平、歌吹宴簪缨。巧啭雏莺锦字，哀弹小雁银筝。人生乐事古难并。清兴卷沧溟。恨老矣刘郎，病馀司马，慵举瑶觥。登临不留一语，怕风烟、笑我太无情。收拾新诗未了，钱塘落日潮生。

○木兰花慢

端午发松江

恨无情画舸，载离思，各西东。正佳节惊心，故人回首，应念匆匆。殷勤彩丝系臂，问如何、不系片帆风。醉里阳关历历，望中烟树蒙蒙。驿亭榴火照尘容。依约舞裙红。纵旋采香蒲，自斟芳酒，酒薄愁浓。功名事，浑几许，甚半生、长在别离中。不似东来潮信，日斜还过吴淞。

○木兰花慢

饯佟伯起赴江西参政任

算青云人物，名已着，绣衣时。见湖海襟期，诗书气味，鸾鹤丰姿。十年五居廉省，便衣官、拜相复何疑。早岁曾同几砚，至今亲若埙箎。相逢未久遽相辞。忍写饯行诗。早隐隐征帆，湖光潋滟，山翠参差。雄藩笑谈余事，倘兰舟、开宴举金卮。寄语桥边鸥鹭，刘郎尘鬓如丝。

○木兰花慢

为李廷弼再举孙雏之庆

正一阳道长，见佳气，拥青骢。是桐树生孙，桂枝结子，喜庆重重。东床几多痴福，算平生、乃祖积阴功。敢望成吾宅相，但休坠汝家风。今朝何必问穷通。满引紫金锺。看掌上擎来，玉明五岳，漆点双瞳。他年与君归老，向麕山、南北水西东。不怕斜阳醉倒，有人扶两衰翁。

○木兰花慢

送柳汤佐之覃怀总管任

羡春风五马，恨无计，驻征鞍。想胶漆真情，云烟高兴，诗酒清欢。当时与君年少，到而今、双鬓总成斑。几度批风抹月，几番临水登山。驿途吟袖尚轻寒。珍重且加餐。怕到郡之时，民须加爱，事要从宽。风流赏音人去，纵朱弦、有曲为谁弹。明日倚楼凝望，雁回早寄平安。

○木兰花慢

送居仁之淮南转运使任

羡秋空一鹗，便得意，脱尘鞲。有道义高情，经纶大手，每事优游。中朝共推雅望，问如何、不肯少迟留。莲幕三年帝里，白云几梦扬州。威名久矣播吴头。地上看钱流。喜鞭算之余，琼花未老，萱草忘忧。依依送君南去，笑竿头、戏技几时收。寄语西楼双鹤，春风来迓吾舟。

以上强村丛书本古山乐府卷上

○沁园春

送吴此民江州教本任瓜洲官，前长景星白鹿书院

前日庐山，今日庐山，岂偶然哉。喜青衫旧梦，轻车熟路，白云清兴，翠壁丹崖。石镜光寒，香炉烟暖，晴雪飞空玉峡开。天公意，欲先生健笔，洗尽尘埃。三年握手金台。任意气、相期隘九垓。恨征帆缥缈，秋风南浦，书灯冷落，夜雨西斋。莲社香中，琵琶亭上，我念京尘无好怀。君须记，怕雁回时节，早寄诗来。

○沁园春

宿瓜洲城

瓜步城闉，烟树西津，几回往来。尽洪涛千丈，鱼龙出没，苍颜十载，鸥鹭惊猜。驿馆荒凉，征鞍牢落，寄语楼船且莫开。今宵里，要江声一枕，洗涤羁怀。侵晨风定潮回。便挂起、云帆亦快哉。爱金山东畔，天开罨画，银山南下，地涌诗才。冲破晴岚，拂开苍藓，欲纪兹行百尺崖。还停笔，怕吟鞭犹带，京国尘埃。

○沁园春

和人韵

世路崎岖，世事纷更，年来饱谙。叹都城十载，霜侵老鬓，江湖万里，尘满征衫。应物才疏，谋身计拙，桂玉生涯岂久堪。乾忙甚，向是非丛里，不要穷探。禅机已悟三三。又何用、天庭似老蚕。羡养生有道，将从子隐，于时无补，只益吾惭。归去来兮，与君同醉，醉后扶持有小男。平生乐，在山前山后，溪北溪南。

○沁园春

止酒效稼轩体

半世游从，到处逢迎，惟尔麴生。喜一尊乘兴，时居乐土，三杯有力，能破愁城。岂料前欢，俱成后患，深悔从来见不明。筠轩下，抱厌厌病枕，恨与谁评。请生亟退休停。更说甚、浊贤与圣清。论伐人心性，蛾眉非惨，烁人骨髓，鸩毒犹轻。裂爵焚觞，弃壶毁榼，交绝何须出恶声。生再拜，道苦无大故，遽忍忘情。

○沁园春

壬子和人为寿用止酒韵

身世飘零，勋业何成，鬓华渐生。记去年欢笑，遨游帝里，今年憔悴，卧病江城。直道难行，浮名识破，正要生平两眼明。心无歉，但世间公论，自有人评。竹风萧飒初停。算何境、能如梦境清。问命之穷达，三杯酒软，身之去就，一叶舟轻。毁誉从他，醉醒在我，赢得篷窗听雨声。秋江上，更莼鲈无限，鸥鹭多情。

○沁园春

为王彦博尚书寿

佳气葱葱，喜事重重，福禄鼎来。记秋官重任，去年显擢，春闱宠渥，今岁安排。寿算绵绵，班资衮衮，迆逦相随到上台。人都道，不调和鼎鼐，岂尽其才。眉间阴德纹开，应只为、惟刑之恤哉。看门闾高大，堪容驷马，儿孙昌盛，已种三槐。唤起琼姬，满斟玉露，官事无多且放怀。年年醉，对春回柳眼，雪晕梅腮。

○沁园春

为杜左丞寿

勇退归来，一担乾坤，十年息肩。柰东山安石，岂容高卧，洛中司马，须再调元。车拥蒲轮，杖扶灵寿，琴瑟更张为解弦。人都道，果功成霖雨，泽润无边。河汾闲气生贤。算甲子、才同绛县年。更太公八十，出膺熊虎，武公九十，入戴貂蝉。梅信春香，槐阶日暖，数到庄椿岁八千。持杯寿，寿文章宰相，廊庙神仙。

○沁园春

泉南作

自入闽关，形势山川，天开两边。见长溪漱玉，千瓴倒建，群峰泼黛，万马回旋。石磴盘空，天梯架壑，驿骑蹒跚鞭不前。心无那，恰鹧鸪声里，又听啼鹃。区区仕宦谁怜。道有志、从来铁石坚。但长存一片，忠肝义胆，何愁半点，瘴雨蛮烟。尽卷南溟，不供杯杓，得逐斯游岂偶然。天公意，要淋漓醉墨，海外流传。

○贺新郎

淮上中秋

晚蝀收残雨。喜晴空、冰轮飞上，月明三五。前岁钱塘江上看，去岁京华容与。今岁又、秋风淮浦。料得常娥应笑我，笑星星、鬓影今如许。空浪走，竟何补。此生此夜还知否。问几人、浪苍抖擞，衣裾尘土。独倚篷窗谁共饮，万象不分宾主。恍疑在、玉霄高处。系碎珊瑚未彻，见洪涛、千丈鱼龙舞。舟一叶，任掀举。

○贺新郎

九日同柳汤佐梁平章弟总管携歌酒登古台，乃金之七园也

九日西城路。滟平川、黄云万顷，碧山无数。百尺危楼堪眺望，抖擞征衫尘土。又惹起、悲凉今古。佩玉鸣銮春梦断，赖高情、且作风烟主。嗟往事，向谁语。人生适意真难遇。对西风、满浮大白，狂歌起舞。便得腰悬黄金印，于世涓埃何补。愈想起、渊明高趣。莫唱当年朝士曲，怕黄花、红叶俱凄楚。愁正在，雁飞处。

○蓦山溪

和卢彦威应奉食柑韵

洞庭珍味。唤起愁千里。万颗晓霜余，记当时、小园秋霁。玉织分露，半醉对黄花，惊昨梦，渺前欢，岁月如弹指。天涯牢落，无计论心事。冉冉驿尘红，尚依然，袭人芳气。帕罗轻护，不忍破金苞，香簌簌，露霏霏，总是相思泪。

○鹊桥仙

无穷前古，无穷后世。分得中间百岁。人生七十古来稀，况八九、不如人意。荣枯梦幻，功名儿戏。争甚一时闲气。劝君从此更休痴，且拚却、花前沉醉。

○鹊桥仙

咏梅赠人

琼枝纤弱，瑶英娇小。占得江南春早。前村雪里欲开时，料未必、东君知道。芳心一点，幽香多少。几度被花相恼。陇头人去早归来，莫直待、春残莺老。

○鹊桥仙

寿王赵公时八十

鸾台锺吕，瀛州房杜。荣贵康宁天付。三公勋业四朝臣，不胜似、磻溪渔父。朝廷尊敬，君王知遇。香满春风玉树。十分寿比老彭年，恰喜庆、筵开一度。

○清平乐

到洪寄新斋和前韵

别离心软。争似交情浅。去路愁肠千百转。回首高城天远。断云零雨西楼。落霞孤鹜南州。应把归期约定，忍教划损搔头。

○清平乐

和李御史春寒

日长亭馆。尚问寒深浅。底事今年花信晚。柳外东风未软。韶光已近春分。小桃犹掯霜痕。天意因怜病起，故教迟吐清芬。

○蝶恋花

和王瓠山韵

狼藉春衫愁万点。半是征尘，半是啼痕染。别久流光空冉冉。料想病颊成双靥。罗带同心香未敛。甚日兰舟，重把归装检。极目画楼烟雾掩。凭谁翦却吴江险。

○江城子

和元复初赋玄圃梅花

雪迷幽径月迷津。水南村。竹间门。惟有天寒，翠袖伴朝昏。玄圃移根来万里，空怨杀，楚江云。玉堂深处护仙真。怕京尘。染芳魂。一种清香，占断百花春。只恐东君偏爱惜，桃与李，却生嗔。

○望月婆罗门引

和李廷弼韵就庆初度

井梧叶下，西风正喜洗尘颜。犹然火甑之间。谁酿一天霖雨，爽气满河关。甚忧民老子，顿觉心宽。风亭月轩。更何用、种琅玕。自有平生节操，未老投闲。群鸟声里，又惊觉、黄梁梦一番。沉醉后、处处麕山。

○玉漏迟

和人中秋韵

桂香浮绿酒。持杯邀月，何愁佳友。欲写秋光，钝笔近来如帚。空对珠宫贝阙，恍夜色、明于晴昼。休忆旧。人情节意，年年同否。浪走紫陌红尘，笑底用腰间，印金悬斗。鹭约鸥盟，江上怪余应久。便有拏云好手，向此夕、何妨深袖。沉醉后。忘却镜中白首。

○临江仙

戊午九月二十一日，宴罢直省，和徐工部韵

帘暮酒阑人散后，满庭松竹萧森。捣残秋思是邻砧。翠屏惊旧梦，白发入新吟。盖世勋名将底用，悠悠往古来今。一灯孤恨夜窗深。筝间纤笋玉，杯冷软橙金。

○太常引

赠歌者妙音居士

前身应是散花仙。一念堕尘缘。参透曲中禅。比一串、摩尼更圆。林莺巧啭，玉冰飞韵，三昧有谁传。休惜遏云篇。早医得、维摩病痊。

○太常引

寿高右丞自上都分省回

巍然勋业历台司。一柱尽能支。报国与忧时。怎瞒得、星星鬓丝。龙门山色，滦河云影，添入介眉诗。沉醉莫推辞。趁秋满、天香桂枝。

○南乡子

赠歌者怡云，和卢处道韵

霭霭度春空。长妒花阴月影中。曾为清歌还少驻，匆匆。变作春前喜气浓。一笑为谁容。只许幽人出处同。却恐等闲为雨后，东风。吹过巫山第几峰。

○阮郎归

题秋山草堂图

青山重叠水萦纡。扁舟隔岸呼。依稀绿野辋川图。又疑陶令居。红树晚，白云孤。乾坤别一壶。草堂潇洒竹窗虚。个中容我无。

古山乐府卷下以上强村丛书本古山乐府

【张雨：词作51首】

○摸鱼儿

双莲一幹，为人折去，仲举邀予赋之

问凌波、并头私语，夜凉谁共料理。柔情早被鸳鸯妒，怕击水晶如意。香旖旎。待微雨清尘，略为新妆洗。骚辞漫拟。搴水末芙蓉，同心轻绝，未说已先醉。空折损，又堕偷香梦里。藕丝不断新脆。吴娃小艇无踪迹，也怪半池萍碎。还略纪。是月冷、鸥眠鹭宿曾惊起。高荷恨倚。总回首西风，露盘轻泻，清泪似铅水。

○摸鱼儿

和王平轩

看棋枰、一番换局，山中知几朝暮。旧时王谢堂前燕，都付后人怀古。胡琴语。索燕寝凝香，此日天应许。甘回味苦。笑老子痴顽，胸中色线，终为衮衣补。投簪去，正有小山丛桂，归来依旧为主。春江剩酿番江渌，门外尽多朱屦。高阳侣。惯踏醉狂歌，惊起星河鹭。花枝争舞。语兰玉阶前，秾纤依约，犹染断缣素。

○风入松

寿吴大宗师

羽衣能补舜衣裳。闲看云忙。宣文奎画龙珠护，□家山、辉映琳琅。天上重逢初度，仙韶锡宴非常。满期人道鲁灵光。合佩金章。丹牙修出纤纤月，看年年、玉斧吴刚。不枉盘根寿栎，要扶宗社灵长。

○朝中措

早春书易玄九曲新居壁

草堂移住古城隈。堂后水平阶。要结柴桑邻里，不须鸥鹭惊猜。行厨竹里，园官菜把，野老山杯。说与定巢新燕，杏花开了重来。

○苏武慢

至正八年夏和虞道园

清露晨流，新桐初引，消受北窗凉晓。经卷熏炉，笔床茶具，长物任他围绕。老子无情，年光有限，只似木人花鸟。指凝云、数朵奇峰，曾见汉唐池沼。还自笑，待老学蟫鱼，金题玉躞，书里便容身了。阿对泉头，布衣无恙，占断雨苔风筿。独鹤归迟，西山缺处，掠过乱鸦林表。舞琴心三叠胎仙，坐到天高月小。

原作月高山小，据西泠词萃改

○贺新郎

戏次仲举韵

金屋书中有。为钱塘佳丽，待寻欢偶。记得朝云前日梦，伏事东坡最久。且不是、郡无官守。日日湖中公事了，更成围、妓女随车后。翁两鬓，秃如帚。老来莫负簪花手。比佳人难得，灵芝三秀。此夕灯花何太喜，便用买红缠酒。催看个、肩舆迎取。有子平生千万足，看明年、堕地于菟走。挂冠去，学疏受。

○木兰花慢

己未十月十七日寿溪月真人

试瑶台借雪，春意早，满林峦。笑东老殷勤，能倾家酿，与尽清欢。曾因求贤把诏，便朗吟、湓浦又庐山。自爱西湖烟雨，玉鞭分付青鸾。神仙官府肯容闲。枢要在玄关。有溪上金鳌，月中金粟，长驻婴颜。愿似洪厓橘术，尽千年、游戏向人间。早晚凤池书到，通明殿上催班。

○木兰花慢

和马昂夫

想桐君山水，正睡雨，听淋浪。记短棹曾经，烟村晚渡，石磴飞梁。无端故人书尺，便梦中、颠倒我衣裳。此去钓台多少，小山丛桂秋香。青苍秀色未渠央。台榭半消亡。拟招隐羊裘，寻盟鸥社，投老渔乡。何时扁舟到手，有一襟、风月待平章。输与浮丘仙伯，九皋声外苍茫。

○木兰花慢

秋词

看秋容渐好，一番雨，一番凉。试点检吾家，小山丛桂，金粟都黄。涛江限他吴越，便胥魂、不似向时狂。眼底龙飞凤舞，梦中狐啸鸱张。茫茫今古总堪伤。歌罢意难忘。甚老矣稽生，五弦挥手，怕听清商。渊明平生师友，白衣人、借与我持觞。若问醉翁年纪，指渠松柏高冈。

○木兰花慢

和黄一峰闻筝

尽弹筝仕女，会银甲，骤冰弦。看蝉影僛僛，莺声历历，鸿阵翩翩。哀音暮年多感，柰对花、对酒更闻鹃。却恐乘云飞去，缠头袅住非烟。乌丝缀谱倩陈玄。雅调为谁传。嗟江上峰青，湘皋木落，与挟飞仙。正须丝竹陶写，尽胜渠、槌拍事枯禅。莫负金尊皓月，难留锦瑟华年。

○木兰花慢

龟溪寄张小山

问出山小草，谁与伴，五湖游。便忆昔风光，桃花流水，杜若芳洲。来时洞门无锁，倩鹤群、长绕侍仙楼。邂逅小山招隐，依然我辈清流。春愁相恋住余不。寒拥敝貂裘。柰雨柳烟花，云帆溪鸟，都在帘钩。眼前自无俗物，动山心、嫌听鹿呦呦。猛把石阑干拍，贾胡知为谁留。

○瑶花慢

赋雪次仇山村韵

筛冰为雾，屑玉成尘，借阿姨风力。千岩竞秀，怎一夜、换作连城之璧。先生闭户，怪短日、寒催驹隙。想平沙鸿爪成行，□似醉时书迹。未随埋没双尖，便淡扫蛾眉，与斗颜色。裁诗白战，驴背上、驮取灞桥吟客。捻须自笑，尽未让、诸峰头白。看洗出宫柳梢头，已借淡黄涂额。

○百字令

寿玄览真人，次黄一峰韵

橙黄橘绿，占一年好景，人间真乐。玉尘金鳌相对峙，如我视今犹昨。珍重留侯，招邀黄石，俱赴蟠桃约。一卮仙酒，得陪三老斟酌。总道独绾银章，重披宫锦，有自家天爵。八袠明年身更健，胸次遥天恢廓。春小花繁，溪清月皎，都付延年药。洞霄仙侣，更添一个仙鹤。

○百字令

四月四日为王国辅生日作

红莲一舸，向游仙梦里，步虚金阙。朝罢香烟携满袖，初度玳筵重设。玉轴琵琶，金瓶芍药，都在春风列。天然清贵，樵林自爱晴雪。笑说奉母闲居，吾非巧宦，未信潘郎拙。戏引鸳雏香径底，好在双珠明月。锦绣楼台，燕莺帘幕，垂柳青丝结。金笼放鸽，年年飞絮时节。

○宴山亭

赋杨梅

鹤顶朱圆，丰肌粟聚，宝叶揉蓝初洗。亲翦翠柯，远赠筠笼，脉脉红泉流齿。骨换丹砂，笑尚带、儒酸风味。谁记。曾问谱西泠，绿阴青子。君家几度尊前，摘天上繁星，伴人同醉。纤手素盘，历乱殷红，浮沉半壶脂水。珍果同时，惟醉写、来禽青李。争似。为越女、吴姬染指。

○八声甘州

舟次垂虹寄玄洲许道民

柳洲冰未浣柰春寒，仙风引归槎。渺云岑天末，烟江雨外，犹认渔家。独酌瓦瓯篷底，谁与饭胡麻。疑听松风响，水宿蒹葭。天上春愁鹤发，许一庵闲地，坏衲双髽。笑清狂无赖，痼疾是烟霞。念葛洪、移居辛苦，甚左郎、容易问丹砂。凭传语、空山流水，深护桃花。

○烛影摇红

红梅

休击珊瑚，怕惊幺凤枝头睡。看花犹自未分明，雪在空阶砌。步障齐奴故里。尽一幅、仙人绛袂。妍丹吮粉，拟觅生绡，芳心难寄。姑射肌肤，朝霞散入春风髓。石桥冰酒影娥闲，略约相逢地。错妒嫣然妩媚。柰儿家、天寒翠被。碧桃和露，听彻吹笙，绿珠羞坠。

○石州慢

和黄一峰秋兴

落日空城禾黍，夜深砧杵才歇。怪他萝薜絺衣，风露润滋凉浃。清愁多少，只消目送飞鸿，五弦已是心悲咽。把酒问青天，又中秋时节。闻说。谪仙去后，何人敢拟，酒豪诗杰。草草山窗，还我旧时明月。书帷冷落，□□□□□□，闲人闲字偏情热。孤负楮先生，有一庭红叶。

○水调歌头

盆荷

江湖渺何许，归兴浩无边。忽闻数声水调，令我意悠然。莫笑盆池咫尺，移得风烟万顷，来傍小窗前。稀疏淡红翠，特地向人妍。华峰头，花十丈，藕如船。那知此中佳趣，别是一壶天。倒挽碧筩酾酒，醉卧绿云深处，云影自田田。梦中呼一叶，散发枕书眠。

○水调歌头

为初心真人七帙初度时延祥有赐田之命

瑞霭延真馆，春满瑞真家。绛县老人年纪，更柰紫髯何。前日黄华迎赐，赐予青毡旧物，田野总讴歌。报贶启金箓，笙鹤恰来过。问蟠桃，花结实，树交柯。今朝佳气五云，都在牡丹坡。何物可为公寿，直比心如明月，清镜阅人多。于此看勋业，铜狄细摩挲。

○水调歌头

赠都料邵子和还嘉禾

别有梓人传，精艺夺天工。便使玉人雕琢，妙手略相同。宝殿网珠窗户，华盖狻猊床座，金碧斗玲珑。花萼间芝草，细缕一重重。看挥斤，除鼻垩，运成风。多少巧心奇思，舞凤更翔龙。纵使棘端猴小，与刻三年楮叶，难比锦心胸。快袖吴刚斧，修取广寒宫。

○满庭芳

重九次赵侯韵

湖曲荒烟，石林斜日，笛声凄断山阳。孤怀无托，只用醉为乡。回首西风黄落，尽输他、松桧青苍。相思处，书题新橘，还待满林霜。人生难会合，良辰孤负，把菊传觞。便三人对月，独自清狂。正为跫音空谷，天远近、鸿鹄高翔。空追和，阳春一曲，聊代紫萸囊。

○凤凰台上忆吹箫箫

和欧阳彦珍催桂

桂影团团，小山丛底，今年特地收香。早阵风阵雨，频掩西窗。一翦辟寒金碎，甚教人、长想容光。凄凉夜，香篝撤去，孤负华堂。金菊芙蓉，尽未怕换叶移根，多少思量。纵素娥老去，肯便相忘。怪得探芳秋蝶，向翠阴深处回翔。非迟暮，一枝折得，留待仙郎。

○满江红

开元斗室落成，玄览真人命名得月轩

笑向桃花，又一番、玄都春色。彷佛记、主家阴洞，不多陈迹。竹里棋枰憎乌污，林间鹤语无人识。怪东风、迟暮却归来，庞眉客。沟水涨，云充斥。环堵隘，花狼藉。似石鱼湖小，酒船宽窄。庭下已生书带草，旁人错认扬雄宅。问青天、明月落谁家，无心得。

○满江红

玉簪次班彦功韵

玉导纤长，顿化作、云英香荚。风弄影、录鬟撩乱，搔头斜插。璞小还思钗燕并，丛幽略比蕉心狭。看柔须、点缀半开时，微烘蜡。冰箸瘦，琼枝滑。芳径底，谁偷掐。怕夜凉消得，锦围红匝。鹅管不禁仙露重，蜜脾剩借清香发。待使君、绝妙好词成，须弹压。

○狮儿词

赋梅次仇山村韵

含香弄粉，便句引、游骑寻芳，城南城北。别有西村、断港冰澌微绿。孤山路熟。伴老鹤、晚先寻宿。怕冻损、三花两蕊，寒泉幽谷。几番花阴濯足。记归来醉卧，雪深平屋。春梦无凭，鬓底闹蛾争扑。不如图画，相对展、官奴风竹。烧黄独。自听瓶笙调曲。

○望梅花

寿师道真人

何处仙家方丈。浑连水、隔他尘坱。放鹤天宽，看云窗小，万幅丹青图障。凭高望。笑掣金鳌，人道是、蓬莱顶上。时问葛陂龙杖。更准备、雪中鹤氅。修月吴刚，收书东老，消得百壶春酿。无尽藏。莫傲清闲，怕诏起、山中宰相。

○踏莎行

王蕺隐五香图，作圆象墨，写梅兰水仙山礬瑞香五品，盘屈折枝於其中，韩明善有月上影娥池，人在众香国一联，今予为易玄赋之

玉镜台前，看花如雾。交柯接叶纷无数。春寒约住柳丝圈，月明染下方诸露。庐阜神游，湘皋微步。玉奴老去羞樊素。韩郎解比影娥池，倩谁摘出香奁句。

○踏莎行

为朱德辉送医僧道二首

龙树名方，阿师偏得。参苓药笼真奇特。闲身偶尔病魔侵，几番劳动黄金锡。灌溉三田，平和百脉。只消甘露杨枝滴。八荒寿域太平时，大家都藉慈悲力。

○踏莎行

春梦还山，药罗岩上。觉来便觉身无恙。不知引入市尘壶，丹瓢犹挂苍龙杖。一脉清凉，三关调畅。□□更展沧溟量。还将底事谢先生，山中百斛丹泉酿。

○南乡子

题李紫筼山居

午枕托冥搜。得句栖霞半岭头。不柰风篁疏雨过，飕飕。化蝶飞来为少留。石壁倚清秋。袖拂烟痕写远游。信有平生濠濮想，悠悠。身似潜鱼懒上钩。

○蝶恋花

新柳

谁道鹅儿黄似酒。对酒新鹅，得似垂丝柳。松粉泥金初染就。年年春雪消时候。一缕柔情能断否。雨重烟轻，无力萦窗牖。试看溪南阴十亩。落花都聚红云帚。

○蝶恋花

清明日，去梁溪，元镇买舟追送未至，戏题所坐船窗

雨馆幽人朝睡美。好趁春晴，茶灶随行李。九朵芙蓉青似洗。天河一夜增新水。相送殷勤烦主礼。燕子无情，不管帆樯起。错恨分风三十里。清明小住为佳耳。

○蝶恋花

追次菘翁卷中冬至之作

空谷天寒殊慰藉。半幅瑶华，唤得春回也。金马玉堂犹传舍。崧云颍水风流夜。驰骋庄骚凌鲍谢。昔日忘年，邂逅鸿蒙野。愁绝朱弦谁为写。高情那复如疏者。

○浪淘沙

周晋仙讳文璞者，有词云，还了酒家钱。便好安眠。大槐宫里著貂蝉。行到江南知是梦，雪压渔船。盘礴古梅边。也信前缘。鹅黄雪白又醒然。一事最奇君听取。明日新年。晋仙宋南渡来名士，一号方泉老人，此词鲜于困学每爱书之。百年后，方外士张雨追和一章，以为笑乐，惜困学公不能为我赏音

抛下杖头钱。取次高眠。玉梅金缕孟家蝉。说着钱塘都似梦，懒问游船。谁信酒垆边。别有仙缘。自家天地一陶然。醉写桃符都不记，明日新年。

○茅山逢故人

句曲道中送友

山下寒林平楚。山外云帆烟渚。不饮如何，吾生如梦，鬓毛如许。能消几度相逢，遮莫而今归去。壮士黄金，昔人黄鹤，美人黄土。

案此下原有殿前欢，乃曲调因删去

○早春怨

拟白石

盼得春来，春寒春困，陡顿无聊。半剔残釭，片时春梦，过了元宵。空山暮暮朝朝。到此际、无魂可消。却倚东风，水如衣带，草似裙腰。

○如梦令

山中逃热三首

湖外残钟未了。过岭樵夫恁早。犬吠又人行，推枕北窗清晓。清晓。清晓。劳动数声啼鸟。

○如梦令

绿锦峰峦似绣。曲折一渠冰溜。中有养疴人，敧枕北窗清昼。清昼。清昼。胡蝶还知梦否。

○如梦令

静默两家茅舍。特地月明狼藉。不管候虫吟，高枕北窗清夜。清夜。清夜。凉似樊川水榭。

○渔父

赞船子和尚二首

此物由来不可名。丝纶收去水波平。长抱膝，可怜生。谁共蓑衣卧月明。

○渔父

上钓金鳞不用多。踏翻船子便高歌。犹有在，问如何。问取侬家张志和。

○太常引

浴鵠湾有咏写奉易玄

一丛奇石古苔龛。一半浸挼蓝。有几许烟岚。怕鱼鸟、惊人笑谈。幽幽尺宅，萧萧环堵，佳处要人参。休看是江南。似钴鉧、潭西小潭。

○太常引

漫翁新制画舫湖中，予为名其舫曰浮家泛宅。翁姓李，字仁仲，湖船用布帆自李始

莫将西子比西湖。千古一陶朱。生怕在楼居。也用着、风帆短蒲。银瓶索酒，并刀斫鲙，船背锦模糊。堤上早传呼。那个是、烟波钓徒。

○定风波

玉虚宗师十月二十八日诞，丁卯九月闰锦衣，期颐之佳瑞也。旧蓬莱阁成后，拜镇南王赐衣之宠，喜而作歌

漆点方瞳雪覆眉。鹤巢殿角与云齐。笑挈蓬莱三百丈。更向。白云层外着丹梯。步障诸峰霜似锦。借问。高寒那与世人知。杨子贤王新有教。淡染。高丽绫子制荷衣。

○忆秦娥

杨山居湖舫新成，载酒落之，赋秦楼月二首，书於船窗

兰舟小。一篷也便容身了。容身了。几番烟雨，几番昏晓。出桥三面青山绕。入城一向红尘扰。红尘扰。绿蓑青笠，让渠多少。

○忆秦娥

兰舟小。沿堤傍着裙腰草。裙腰草。年年青翠，几曾枯槁。渔歌一曲随颠倒。酒壶早是容情了。容情了。肯来清坐，吃茶须好。

○水龙吟

代玄览和东泉学士自寿之作

古来宰相神仙，有谁得似东泉老。今朝佳宴，杨枝解唱，花枝解笑。钟鼎山林，同时行辈，故人应少。问功成身退，何须更学，鸱夷子，烟波渺。我自深衣独乐，尽从渠、黄尘乌帽。后来官职清高，一品还他三少。不须十载光阴，渭水相逢，又入非熊梦了。到恁时、拂袖逍遥，胜戏十洲三岛。

案此下原有梧叶儿两乎，以其为曲调因删去

○鹧鸪天

赠医士沈德诚

东老传家道气浓。榴皮壁上有仙踪。耳孙阴德如何限，都在参苓药笼中。无贵贱，有穷通。活人心事契苍穹。吾家昆弟能无恙，须藉全生一匕功。

此下原有喜春来一首，以其为曲调删去。以上强村丛书用邃雅堂藏钞本贞居词。兹据曲律，删去其中殿前欢一首，梧叶儿二首，喜春来一首，另据西泠词萃本贞居词校订。

○东风第一枝

玉簪

清泪如铅，绿房迎晓，宝阶低拥云叶。蜻蜓飞上搔头，依前艳香未歇。西窗暗雨，怪帘底、参差凉月。正一丛、深倚琅玕，石上只愁磨折。问瑶草、应怜短发。曾醉堕、无声腻滑。羞他金雀钿蝉，似高水仙罗袜。芳心断绝。谁与赠、湘皋琼玦。试折花、掷作银桥，看舞素鸾迥雪。

○柳梢青

题杨补之墨梅

面目冰霜。逃禅正派，只让花光。怪底徐卿，为渠描貌，萦损柔肠。有谁步屧长廊。更折竹声中细香。酒半醒时，雪晴寒夜，月上西窗。

以上二首强村丛书本贞居词补遗

【张玉娘：词作16首】

○法曲献仙音

夏夜

天卷残云，漏传高阁，数点萤流花径。立尽屏山无语，新竹高槐，乱筛清影。看画扇，罗衫上，光凝月华冷。夜初永。问萧娘、近来憔悴，思往事、对景顿成追省。低转玉绳飞，淡金波、银汉犹耿。簟展湘纹，向珊瑚、不觉清倦。任钗横鬓乱，慵自起来偷整。

○苏幕遮

春晓

月光微，帘影晓。庭院深沉，宝鼎余香枭。浓睡不堪闻语鸟。情逐梨云，梦入青春杳。海棠阴，杨柳杪。疏雨寒烟，似我愁多少。谁唱竹枝声缭绕。□□临风，自诉东风早。

○玉蝴蝶

离情

极目天空树远，春山蹙损，倚遍雕阑。翠竹参差声戛，环佩珊珊。雪肌香、荆山玉莹，蝉鬓乱、巫峡云寒。拭啼痕。镜光羞照，孤负青鸾。何时星前月下，重将清冷，细与温存。蓟燕秋劲，玉郎应未整归鞍。数新鸿、欲传佳信，阁兔毫、难写悲酸。到黄昏。败荷疏雨，几度销魂。

○玉楼春

春暮

凭楼试看春何处。帘卷空青淡烟雨。竹将翠影画屏纱，风约乱红依绣户。小莺弄柳翻金缕。紫燕定巢衔舞絮。欲凭新句破新愁，笑问落花花不语。

○玉女摇仙佩

秋情

霜天破夜，一阵寒风，乱淅入帘穿户。醉觉珊瑚，梦回湘浦，隔水晓钟声度。不作高唐赋。笑巫山神女，行云朝暮。细思算、从前旧事，总为无情，顿相孤负。正多病多愁，又听山城，戍笳悲诉。强起推残绣褥，独对菱花，瘦减精神三楚。为甚月楼，歌亭花院，酒债诗怀轻阻。待伊趋前路。争如我双驾，香车归去。任春融、翠阁画堂，香霭席前，为我翻新句。依然京兆成眉妩。

○卖花声

冬景

衾重夜寒凝。幽梦初醒。玉盘香水彻清冰。起向妆台看晓镜，瘦蹙梅英。门外六花零。香袂棱棱。等闲斜倚旧围屏。冷浸宝奁脂粉懒，无限凄清。

○念奴娇

中秋月次姚孝宁韵

冰轮驾海，破寒烟、万点苍山凝绿。清逼嫦娥秋殿静，桂树香飘金粟。万顷琉璃，一天素练，光彻飞琼屋。楚云无迹，萧萧梦断银竹。都胜三五寻常夜，高河新泻下，雪波霜瀑。臂冷香销成独坐，顾影□愁千斛。燕子楼空，凤箫人远，幽恨悲黄鹄。夜阑漏尽，梅花声动湘玉。

○水调歌头

次东坡韵

素女炼云液，万籁静秋天。琼楼无限佳景，都道胜前年。桂殿风香暗度，罗袜银床立尽，冷浸一钩寒。雪浪翻银屋，身在玉壶间。玉关愁，金屋怨，不成眠。粉郎一去，几见明月缺还圆。安得云鬟香臂，飞入瑶台银阙，兔鹤共清全。窃取长生药，人月满婵娟。

○蕙兰芳引

秋思

星转晓天，戍楼听、单于吹彻。拥翠被香残，霜杵尚喧落月。楚江梦断，但帐底、暗流清血。看臂销金钏，一寸眉交千结。雨阻银屏，风传锦字，怎生休歇。未应轻散，磨宝簪将折。玉京缥缈，雁鱼耗绝。愁未休、窗外又敲黄叶。

○如梦令

戏和李易安

门外车驰马骤。绣阁犹醺春酒。顿觉翠衾寒，人在枕边如旧。知否。知否。何事黄花俱瘦。

○忆秦娥

咏雪

天幂幂。彤云黯淡寒威作。寒威作。琼瑶碎剪，乘风飘泊。佳人应自嫌轻薄。乱将素影投帘幕。投帘幕。不禁清冷，向谁言着。

○南乡子

清昼

疏雨动轻寒。金鸭无心爇麝兰。深院深深人不到，凭阑。尽日花枝独自看。销睡报双鬟。茗鼎香分小凤团。雪浪不须除酒病，珊珊。愁绕春丛泪未干。

○浣溪沙

秋夜

玉影无尘雁影来。绕庭荒砌乱蛩哀。凉窥珠箔梦初回。压枕离愁飞不去，西风疑负菊花开。起看清秋月满台。

○小重山

秋思

秋入瑶台玉簟凉。藕花香暗度、紫荷乡。软□罗扇动清商。霜渐老，庭外菊初黄。眉月画应慵，瘦臞□对镜、怨容光。泪痕寒染翠绡裳。梧叶尽，疏影下银床。

○汉宫春

元夕用京仲远韵

玉兔光回，看琼流河汉，冷浸楼台。正是歌传花市，云静天街。兰煤沉水，澈金莲、影晕香埃。绝胜□，三千绰约，共将月下归来。多管是春风有意，把一年好景，先与安排。何人轻驰宝马，烂醉金罍。衣裳雅淡，拥神仙、花外徘徊。独怪我、绣罗帘锁，年年憔悴裙钗。

○烛影摇红

又用张材甫韵

梅雪乍融，单于吹彻寒犹浅。夜从灯下翦春幡，笑罢椒盘宴。云母屏开帘卷。放嫦娥、广寒宫苑。星移银汉。月满花衢，绕城弦管。□□□□，谯楼一任更筹换。锦霞银树玉桥联，谁道蓬山远。可是紫箫声断。漫懊恨、春宵苦短。不堪回首，照□芙蕖，断肠鸿雁。

强村丛书用孔氏微波榭传银小山堂钞本

【张之翰：词作69首】

○万年春

案此即点绛唇调

一夜东风，满城和气先吹彻。问春来也，几点梅花雪。心事蹉跎，羞对东君说。长为客。去年时节。走马铜台陌。

○万年春

立春日宫前对雪

断送余寒，舜韶声里春风度。九重金户。催进宜春句。道是春来，又候春将去。朝天处。柳花无数。飞满宫前路。

○南乡子

元夜，嘉陵江观放灯后作

灯夕在江阴。绿酒红螺不厌深。醉眼清江江上看，更沉。放尽春风万炬金。流到碧波心。水竹连舟尽自禁。此夜此情谁会得，如今。都付青崖马上吟。

○南乡子

十六夜待灯不见作

帘幕卷春阴。坐守江灯正夜深。两岸人家楼阁暗，消沉。笑道良宵直万金。负煞隔年心。多病情怀难更禁。肠断一江春水碧，从今。著甚垂鞭带月吟。

○南乡子

谢王秋岩元帅重阳送糕果

霜冷雁来天。甓社重阳又一年。多病文园扶未起，挛拳。节物关心正自怜。照眼菊花鲜。盘果旗餻簇满前。知是秋岩人送似，欣然。便带新词到枕边。

○南乡子

和秋岩重阳

红树挂斜阳。秋满淮南甓社乡。古往今来多少恨，萦肠。写作诗词四五行。酒熟胜鹅黄。直待西风醉一场。说与多情篱畔菊，留芳。青女能悭几夜霜。

○江城子

瓶梅

隔帘风动玉娉娉。见来曾。眼偏明。手拣芳枝，自插古铜瓶。六载乌台饥欲倒，犹为汝，未忘情。幽姿芳意正盈盈。可怜生。欲卿卿。更取青松为友竹为朋。今夜黄昏新月底，还却怕，太孤清。

○江城子

游孙园

丹青画出小亭台。巧安排。绝尘埃。二十年间，成此亦奇哉。借问主人凡几醉，直到老，不曾来。来莺去燕莫相猜。水平阶。迳生苔。倚遍阑干，堪爱也堪哀。柳外春风都不管，依旧遣，百花开。

○江城子

寄庐副使处道

去年雪里送君时。马迟迟。思依依。及至金陵，还却值君归。独抱此情谁与语，空三复，草堂诗。年来霜鬓欲成丝。惜睽离。喜追随。四海而今，浑有几相知。上到庐山高绝处，曾为我，一支颐。

○江城子

博文归意有未尽，又以江城子为赠，兼简吴中诸士夫

闲中自合故人束。五湖居。二年余。郑重君家，远寄数封书。昨日相逢还忆不，只记得，旧清癯。留君无计住须臾。使归吴。重踌躇。曾挂风帆，三度过姑苏。为问台前双白鹭，烟景似，向来无。

○江城子

和韵姜中丞，兼寄赵侍御明叔

黄金台下识行骖。著朝衫。宦情酣。不料维扬，留住老曹参。旧说长江千里外，今只在，小楼南。金焦倒影碧潭潭。送飞岚。要奇探。看取尊前，醉袖旋分柑。一曲高歌春未老，官里事，且休谈。

○江城子

道途急急莫留骖。敝尘衫。困如酣。二载徐州，刚唤作髯参。长记秋风吹别酒，君向北，我来南。来时霜未落寒潭。正山岚。便平探。尝遍闽中新荔不论柑。留著归囊三百首，都直待，见君谈。

○菩萨蛮

暮春即事

梁间双燕呢喃语。想曾知得春归处。问著不应人。芹泥香正匀。翠阴庭院悄。手摘青梅小。天气恰清和。越衫犹薄罗。

○朝中措

十六夜月

夜来三五月初圆。歌吹竞喧阗。二八婵娟更好，便无人对樽前。可怜浮世，只争一夕，如许心偏。玉色何尝喜愠，年年岁岁依然。








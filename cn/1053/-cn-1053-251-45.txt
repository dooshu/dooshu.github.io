史尧弼　送王昭祖国史吏部归丹阳七绝

尻脽连接召徐严，谁羡平生太史谈。

汗简杀青推老手，未应留滞只周南。

史尧弼

史尧弼　送王昭祖国史吏部归丹阳七绝

知君家住练湖边，家近东南尺五天。

一棹赋归天有意，练湖归看满湖莲。

史尧弼

史尧弼　送王昭祖国史吏部归丹阳七绝

万牛回首重丘山，才大谁令挽不前。

只好垒胸浇酒遣，未妨洞腹晒书眠。

史尧弼

史尧弼　送王昭祖国史吏部归丹阳七绝

秋毫得失肯悲欢，北固山边更一看。

龙虎四雄那复见，今馀铁镬两团团。

史尧弼

史尧弼　送王昭祖国史吏部归丹阳七绝

康庄车马沸骈阗，直欲辕攀挽不旋。

空使州人行砥道，瞔言相顾却潸然。

史尧弼

史尧弼　送王昭祖国史吏部归丹阳七绝

飞下翩然云锦衣，风流未忍此邦违。

相逢敢觉吾文进，太息空持此道归。

史尧弼

史尧弼　送王昭祖国史吏部归丹阳七绝

稚老丁宁劝复回，烟霾秋静九关开。

定知青琐黄扉去，那得朱旛皂盖来。

史尧弼


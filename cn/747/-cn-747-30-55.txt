○答萧嵩等请封嵩华二岳手诏

升中于天，帝王盛礼，盖谓臻兹淳化，告厥成功。今兆庶虽安，尚竭丰年之庆；边疆则静，犹有践更之劳。况自愧於隆周，敢追迹於大舜？顷年迫於万方之请，难违多士之心，东封泰山。於今惕厉，岂可更议嵩华，自贻惭恧。虽藉公卿，共康庶政，永惟菲薄，何以克堪。朕意必诚，宜断来表也。


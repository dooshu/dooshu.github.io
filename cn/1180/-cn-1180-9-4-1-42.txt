烈祖

一章二十二句


首节讲：此祀成汤之乐。言：先王以垂后为仁，而后嗣以奉先为孝。吾今赖烈祖以修祀典也，而敢忘所自哉？





嗟嗟烈祖，有秩斯祜。申锡无疆，及尔斯所。

烈祖，乃汤也。秩，常也。祜，福也。申，重也。尔，指主祭者。所，即世也。嗟嗟烈祖，应天顺人，爰革夏正，于是贵为天子，富有四海，有秩秩常久之福，可以申锡于无疆。是以至于尔今王之所，犹得承烈祖之祜而奉烈祖之祭也。

二节讲：然承先祜而奉祭，其事何如哉？





既载清酤，赉我思成。

酤，酒也。赉，与也。彼祭必有酤也，则既载之在尊，以行其灌献之礼。但见物备而诚孚，诚孚而神格，于是临之在上，质之在傍，有以赉我所思而成之人也。





亦有和羹，既戒既平。鬷假无言，时靡有争。

和羹，味之调和者。鬷，即奏也。祭亦必有和美也，则既戒而备之预，既平而味之调，以是和羹进而格之祖考，但见无有言说，无有纷扰，而极其肃之至者焉。





绥我眉寿，黄耇无疆。

是以神监其敬，而绥我以眉寿黄耇之寿征，而历万年于无疆矣。若此者，何莫而非先祜之所及乎？

三节讲：不特此也。





约軧错衡，八鸾鸧鸧，以假以享。

今日之人心，犹烈祖所联属之人心也。是以庙祭一行，群后毕集，乘约軧错衡之车，驾八鸾鸧鸧之马，以助我之祭祀，其得人之广大矣。





我受命溥将，自天降康，丰年穰穰。

溥，是广。将，是大。穰穰，黍稷之多。今日之天命，犹烈祖所昭格之天命也。是以诸侯来助祭而受命，既广大矣，又自天降康，使之丰年穰穰之相继，其得天之休大矣。





来假来飨，降福无疆。

协天人之休以奉祭，是以格之，而祖考来格享之。而祖考来享，而降福极于无疆矣。若此者，何莫而非先祐之所及乎？

末节讲：夫载清酤，进和羹，既有思成之赉，眉寿黄耇之绥；萃人心，得天命，又有格享之孚，降福无疆之报。然此惟祭之以其类，而一气相通者，乃敢必之也。





顾予烝尝，汤孙之将。

今汤尚其顾予之烝尝哉！盖此烝尝非他人，乃汤孙之所将也。以汤之孙奉汤之祭，则一气之感也，固宜我顾矣。不然，即清酤和羹，特备物耳，乌敢必其愿哉？






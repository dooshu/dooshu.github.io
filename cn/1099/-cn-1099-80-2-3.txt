○邊方大體事疏 【 停止兩廣進献】

臣職守藩服、以承宣　德意為事、其有不便事體、不敢隱嘿、為此具　奏啟　聞

計開

一該鎮守廣東珠池都知監左監丞黃福移文為進貢事、照得使職採買到土產蜜煎禽鳥等物、裝盛封號完密、差冠帶侄黃顯宗等管　進、所據裝送船隻等件、合行移文廣東布政司、行屬番南二縣、措撥長行大河船九隻裝送供應施行等因、到司、除依文應付外、臣切見去年以來、近而本處、遠而江浙、凡鎮守等官、俱各差人到於高廣等府、或潮州南澳地方。收買禽鳥上　進、是盖臣子敬奉之心也、然高廉二府近介安南、南澳地方、密邇番洋、往來交易事易流傳不可不慮夫禽獸之物。產自遠方。羽毛雖異。百無可用。今相率就彼收買。臣恐外夷傳聞。必以為　中國所好。非所以增光　聖德也。况南澳港泊界在閩廣之交、私番船隻、寒往暑來、官軍雖捕、未嘗斷絕、再若公行互市。後愈難禁。揆之大體。似有未便。伏乞　聖明軫念遠方。合無將今後各處禽鳥止令勿進、仍　敕該部將廣東廵海副使員缺、推選公能官前來、疾早禁治、俾海港清切邊民幸甚

一該錦衣衛帶俸所鎮撫梁德呈前事、有兄梁芳、見在　御用監太監、思得有母在原籍廣州府新會縣奏　准令德往來供給侍養、及有物件自備、令德赴京進貢奉勘合行、回本布政司、如遇每年赴京進貢、照例起關應付廩給站船、并裝載物件、係官船隻人夫車輛、一程程倒換、今照自備到禽鳥土宜等件、赴京進　貢、該用船隻車輛人夫、并站船紅船廩給口糧腳力、備開具呈應付施行等因到司、查、得先曾准兵部食字一千二百四十六號勘合、為乞　恩事、備行本司轉行所屬、如遇梁德每年赴京進貢、照例起關應付、廩給站船、并裝載貢物船隻、車輛人夫等因、除依承應付外、臣切見進　貢土物、自　祖宗之時、亦嘗有之、然皆在外鎮守、及公差內臣、因見珍物美味四方軍民、皆得服食、而獨於　禁庭反不得用。以故依時採辦上　進。此為內侍孝愛之情也。至於弟侄人等、不過臣庶之家。而猶自備進　貢。不惟　朝廷尊嚴。不可褻瀆。亦恐彼此夤緣。別生利害。不可不謹。昔有唐之世、諸鎮進奉、其後幕僚、亦有進奉、史傳書之、足為後世之鑑矣。此端何可開如是則進貢者紛紛矣邇者廣東守鎮等官巳各進貢今又許近侍家屬自備進　貢、臣恐軍民聞知。將以為法令日異。非所以增楊盛治也。况開創事端。後便為例。萬一再有貴寵之臣、依此陳請、不從則有不均。從之益見分擾。揆之大體、似有未安。伏乞　聖明俯恤輿情、合無將梁德自備土物、除今年巳　貢外、以後每年、令且停罷、俾照舊往來供給侍養、庶公務私情、皆得便益、


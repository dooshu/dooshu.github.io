○辞乡绅

夫乡绅在任、相与有年、素承岁时馈问其将离任自应视爵位之崇卑。与交情之厚薄。而畧申别敬。宜命礼房、将本治乡绅、现任京外、及告致闲住在家以及举贡监衿居恒往来者。通行查开折子送宅。再将宅内岁时礼节底簿详查。其爵尊者、或备杯币羊酒扁额。亲诣致谢。稍厚者羊酒扁额。再次扁额。俱差人致谢。扁额金缘墨字之不一。俱鼓吹往送。其余不应送者、未能徧及如邻境有应致意者。亦酌量行之。以尽临岐缱绻之忱而已。但羊酒扁木、俱给与价值取领存据。制扁匠役、亦给饭资总之善后宜周勿因惜小费而致敛怨商民也。


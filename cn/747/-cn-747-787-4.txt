○诺皋记序

夫度朔司刑，可以知其情状；葆登掌祀，将以著於感通。有生尽幻，游魂为变。乃圣人定璇玑之式，立巫祝之官。考乎十之祥，正乎九黎之乱。当有道之日，鬼不伤人；在观德之时，神无乏主。若列生言灶下之驹掇，庄生言户内之雷霆。楚庄争随兕而祸移，齐桓睹委蛇而病愈。徵祥变化，无日无之，在乎不伤人不乏主而已。成式因览历代怪书，偶疏所记，题曰《诺皋记》。街谈鄙俚，舆言风波，不足以辨九鼎之象，广七车之对。然游息之暇，足为观览（一作鼓吹）云耳。


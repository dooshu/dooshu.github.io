○为杜司徒让度支盐铁等使表

臣某言：伏奉制书，授臣检校司徒同中书门下平章事充度支及诸道盐铁转运等使者。臣久尘高位，尸素已多，更受新恩，满盈为惧。云云。伏惟皇帝陛下，绍登宝位，光纂鸿猷，抉用之间，华夷耸听。况利权所在，宜适变通；国计是资，须明轻重。当至化鼎新之日，是微臣迟莫之年。将何以上副宸衷，下成庶务？进退惟谷，冰炭在怀。辄罄愚诚，冀回天监。陈力无补，庶遵周任之言；循涯若惊，敢饰范宣之让？惭惶局，倍万常情。谨奉表陈让以闻。


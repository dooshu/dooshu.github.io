陆游　六言

三巴亦有何好？万里翩然独寻。

本意为君说破，消磨梦境光阴。

陆游

陆游　六言

爱马能成一癖，结髦可忘百忧。

我亦时时自笑，开编万事俱休。

陆游

陆游　六言

满帽秋风入剡，半帆寒日游吴。

问子行装何在，带间笑指葫芦。

陆游

陆游　六言

功名正恐不免，富贵酷非所须。

铁马未平辽碣，钓船且醉江湖。

陆游

陆游　六言

不慕生为柱国，何须死向扬州。

但愿此身无病，天台剡县闲游。

陆游

陆游　六言

遇合生封万户，厄穷不值一钱。

此是由来事尔，正须到处欣然。

【卷36】

陆游

陆游　六言

噉饭一箪不尽，结庐环堵犹宽。

常得奉祠玉局，不须草诏金銮。

陆游

陆游　六言

豪士以妾换马，耕农卖剑买牛。

我看浮名似梦，却贪山水闲游。

陆游

陆游　六言

乌有翁边贳酒，无何乡里寻花。

把定东风一笑，今年别是生涯。

陆游

陆游　六言

风细飞花相逐，林深啼鸟移时。

客至旋开新茗，僧归未拾残棋。

陆游

陆游　六言

壮岁京华羁旅，暮年湖海清狂。

勿倚新知可乐，笑中白刃如霜。

陆游

陆游　六言

觅饱如筹大事，拥书似堕重围。

误喜敲门客至，出看啄木惊飞。

陆游

陆游　六言

香烟触帘不散，灯焰无风自摇。

独倚蒲团寂寂，忽闻山雨萧萧。

陆游


刘克庄　食早荔七首

苎萝仙子绛纱裳，岁岁年年逞色香。

不比阿环池上果，一千年得一番尝。

刘克庄

刘克庄　食早荔七首

活八十年头雪白，啖三百颗面桃红。

村南村北无人识，向荔枝边觅此翁。

刘克庄

刘克庄　食早荔七首

树头栗鼠往来频，时遣髽童作徼巡。

不是尚方要包贡，暮年赖此助精神。

刘克庄

刘克庄　食早荔七首

蜀道闽山各有之，千林红绿任纷披。

杜诗息响难追和，蔡谱孤行欠补遗。

刘克庄

刘克庄　食早荔七首

万株绛翠图难画，一种甘滋味鲜知。

但见美如西子舌，断无齼上玉环眉。

刘克庄

刘克庄　食早荔七首

向来唤做荔支颠，浪得颠名不记年。

帝悯此翁颜色老，即家除拜荔支仙。

刘克庄

刘克庄　食早荔七首

先生受用晚萧然，日晏厨荒突未烟。

说与儿童休懒觅，摘来丹实可加笾。

刘克庄


送张泰安越九（时坐事逮系谪戍，复放还。）

山城积雪冰不开，飞来黄鹄久徘徊。
见君欲哭复大笑，举酒一饮三百杯。
畴昔蹉跎事奔迫，穷边极漠甘迁谪。
圣恩温诏垂九天，独许云间作归客。
泰山极目连沧海，海鸥钓客遥相待。
何必功成问赤松，流光一掷红颜改。
多君意气凌浮云，罢官慷慨尚论文。
庾鲍才名伯仲少，原尝好客天下闻。
我醉为君歌一曲，岁暮愁多肠断续。
好去五湖三泖间，手抚山堂旧松菊。



又


顷有妄言者，已奉宸断黜之，此中更无异议。但此事关系重大，须处置得宜。操纵在我，上不失朝廷之体，下可获柔服之利，乃为胜算也。

来教有授使口词，及虏中来语，发缄无之，想忘付来使也。虏使以二十日发去，计今想已得其要领。必如初意，执送赵全等首恶数人，纳款效贡，索其番文信使，乃可奏闻朝廷，为之哀恳，仍加那吉一职衔，赉以衣币，礼而遣之。则老酋既感不杀之恩，小虏亦受中国之命，自可以销其恶毒，怀我好音，边境之利也。

处分有绪，望先期密示。或更有商量，乃可题请。虏酋赐衣，差人于内库拣鲜好者付去。使赍致，幸即命制予之。大疏已下部，当先行优赉，徐议升复耳。






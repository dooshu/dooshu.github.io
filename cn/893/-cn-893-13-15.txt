忆旧游寄谯郡元参军





唐时所称谯郡，即亳州也，隶河南道。



忆昔洛阳董糟丘，为余天津桥南造酒楼。[一]黄金白璧买歌笑，一醉累月轻王侯。[二]海内贤豪青云客，就中与君心莫逆。[三]回山转海不作难，倾情倒意无所惜。

[一]天津桥，在河南县北洛水上。详见二卷注。



[二]《蜀都赋》：“乐饮今夕，一醉累月。”



[三]《庄子》：子桑户、孟子反、子琴张三人相与为友。曰：“孰能相与于无相与，相为于无相为?孰能登天游雾，挠挑无极，相忘以生，无所终穷?”三人相视而笑，莫逆于心，遂相与友。



我向淮南攀桂枝，[一]君留洛北愁梦思。不忍别，还相随。相随迢迢访仙城，三十六曲水回萦。一溪初入千花明，[二]万壑度尽松风声。银鞍金络到平地，[三]汉东太守来相迎。[四]紫阳之真人，邀我吹玉笙。飡霞楼上动仙乐，[五]嘈然宛似鸾凤鸣。袖长管催欲轻举，汉中太守醉起舞。[六]手持锦袍覆我身，我醉横眠枕其股。当筵意气凌九霄，星离雨散不终朝，[七]分飞楚关山水遥。余既还山寻故巢，君亦归家度渭桥。[八]

[一]淮南王《招隐士》：“攀援桂枝兮聊淹留。”



[二]李善《文选注》：“凡草木，花实荣茂谓之明，枝叶凋伤谓之晦。”



[三]辛延年诗：“银鞍何煜爚。”《陌上桑》古辞：“骢马金络头。”



[四]唐时汉东郡，即随州也，隶山南东道。



[五]紫阳先生于随州苦竹院置飡霞楼，详见三十卷《紫阳碑铭》。



[六]汉中郡，即梁州也，本名汉川，天宝元年始更名汉中，隶山南西道。



[七]毛苌《诗传》：“自旦及食时为终朝。”



[八]《史记索隐》：渭桥有三所，一在城西北咸阳路，曰西渭桥；一在东北高陵路，曰东渭桥；其中渭桥在故城之北。



君家严君勇貔虎，[一]作尹并州遏戎虏。[二]五月相呼渡太行，摧轮不道羊肠苦。[三]行来北凉岁月深，[四]感君贵义轻黄金。琼杯绮食青玉案，[五]使我醉饱无归心。时时出向城西曲，晋祠流水如碧玉。[六]浮舟弄水箫鼓鸣，[七]微波龙鳞莎草绿。[八]兴来携妓恣经过，其若杨花似雪何。红妆欲醉宜斜日，百尺清潭写翠娥。翠娥婵娟初月辉，[九]美人更唱舞罗衣。[十]清风吹歌入空去，歌曲自绕行云飞。[十一]

[一]《周易》：“家人有严君焉，父母之谓也。”《书·牧誓》：“勖哉夫子，尚桓桓，如虎如貔，如熊如罴，于商郊。”陆玑《诗疏》：“貔似虎，或曰似熊。一名执夷，一名白狐，其子为豰辽东人谓之白罴。”



[二]《唐书·百官志》：开元十一年，太原府置尹及少尹，以尹为留守，少尹为副留守。《旧唐书》：开元十一年改并州为太原府。



[三]《史记正义》：《括地志》云：“太行山在怀州河内县北二十五里，有羊肠坂。”又云：“羊肠坂道在太行山上，南口怀州，北口潞州。”李善《文选注》：“羊肠，其山盘纡如羊肠。”魏武帝诗：“北上太行山，艰哉何巍巍。羊肠坂诘屈，车轮为之摧。”



[四]北凉，即张掖郡。按汉武帝始置张掖郡，魏晋时隶凉州。及沮渠蒙逊立国于此，号为北凉，以凉州五郡，张掖在其北也。唐时为甘州，又谓之张掖郡。然上文言并州太行，下文言晋祠，中间忽言北凉，不合。当是北京之讹耳。盖天宝之初，号太原为北京也。



[五]张衡诗：“何以报之青玉案。”李善注：“玉案，君所凭依。”刘良注：“玉案美器，可以致食。”杨升庵曰：古诗青玉案，即盘也。今以为桌，非矣。孟光举案，即举盘也。若桌，安事举乎?琦案：《周礼·玉人》案有十二寸。《史记》高祖过赵，赵王自持案进食，万石君对案不食，皆指棜禁之类而言，不谓几案也。



[六]《元和郡县志》：晋祠一名王祠，周唐叔虞祠也。在太原府晋阳县西南十二里。《山西通志》：唐叔虞祠，在太原府太原县西南十里悬瓮山之麓，乃晋水发源处，今谓之晋祠。叔虞始受封为唐侯，后改国号曰晋，祠亦以名。《魏地形志》云：晋阳有晋王祠，即此。《水经注》：《山海经》曰：悬壅之山，晋水出焉。今在县之西南。昔智伯之遏晋水以灌晋阳，其川上溯，后人踵其遗迹，蓄以为沼。沼西际山枕水，有唐叔虞祠。水侧有凉堂，结飞梁于水上。左右杂树交荫，希见曦景，至有淫朋密友，羁游宦子，莫不寻梁契集，用相娱慰，于晋川之中，最为胜处。



[七]汉武帝《秋风辞》：“箫鼓鸣兮发棹歌。”



[八]潘岳诗：“滥泉龙鳞澜。”《埤雅》：“夫须，莎草也。可以为笠，又可以为蓑。疏而无温，故字从沙。”



[九]《广韵》：“婵娟，好姿态貌。”



[十]《高唐赋》：“更唱迭和，赴曲随流。”



[十一]《列子》：秦青抚节悲歌，声振林木，响遏行云。



此时行乐难再遇，西游因献《长杨赋》。[一]北阙青云不可期，[二]东山白首还归去。渭桥南头一遇君，酂台之北又离群。[三]问余别恨今多少，落花春暮争纷纷。言亦不可尽，情亦不可及。呼儿长跪缄此辞，寄君千里遥相忆。

[一]扬雄从成帝至射熊馆还，上《长杨赋》。详见一卷《大猎赋》注。



[二]《汉书》：萧何治未央宫，立东阙、北阙。颜师古注：“未央殿虽南向，而上书奏事谒见之徒，皆诣北阙。”公车司马，亦在北焉。是以北阙为正门。陶潜诗：“帝乡不可期。”



[三]《太平寰宇记》：酂县，汉县，属沛郡。《古今地名》：即酂亭是也。《舆地志》云：魏以酂县属谯郡。汉封萧何为酂侯。《茂陵书》云：何封国在南阳。姚察曰：两县同作酂字，南阳酂音赞，沛郡酂音嵯。班固《泗水亭高祖碑》云：文昌四友，汉有萧何，序功第一，受封于酂。以韵而言，则非南阳者音赞也。《锦绣万花谷》：酂有二县，音字多乱。其属沛郡者音嵯，属南阳者音赞。此所云酂台者，属于谯郡，当作嵯音读。



唐仲言曰：历叙旧游之事，凡合而离者四焉。在洛则我就君游，适淮则君随我往，并州戎马之地，而携妓相过，西游落魄之余，而不忘晤对。叙事四转，语若贯珠，绝非初唐牵合之比。






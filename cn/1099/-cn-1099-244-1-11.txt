○答防春等諭 【 人才】

伏奉　聖言、防春我曾慮三四次、顧彼猶如此、况賊之圖報復、豈無又多華逆、昨為引者逆賊之妻、洪氏之父也、不聞擒戮、今督臣果何如、我說兵事付鎮、乃出令行軍調遣、相持之件且容他、行督者少制、若戎權豈彼克為、其鄭曉楊順何如、又葛縉初係我點用未久、後西門守衛退之緣何件者、今朝內有可用否、如內出一人或外面重些、今須早理至於京兵也、又不宜只講文、能似　成祖時十分之一就為上、臣仰惟　皇上為邊防計慮、至周至切、臣無任仰戴無任仰戴、賊謀明春入犯、適胡鎮巳有探報、督臣之果何如、臣曾以書訪諸御史董堯封、昨堯封回臣一帖、與臣他處所訪、及託希孝所看相同、臣今輒敢以二帖封進　御覽、蒙　諭昨說兵事付鎮、乃出令行軍調遣相持之件且容他行督者少制若戎權豈彼克為、臣惟出令行軍調遣。此正是總督之戎權、若使鎮得行之於平時。則是無總督。若待相持而後行之。則又無及於事。此所以甚難處也。蒙問鄭曉等諸臣、曉甚好、但年力巳衰、用之於內則可、某極貪極欺楊順□嚴氏者、在宣大時專殺平人報功、右衛被賊圍困數月、公然不行救援、又平地假以築堡、冐破官銀十餘萬、並不曾興一工、其人與胡某絕相似、某廵撫山西、因侵剋民兵工食、激其為變、逃入虜中、卻詐稱擒獲、又與藍道行結親、是以公論不容之、今中外臣工、殊不見有的確可用之人、不知人才何以凋落至此、茲去春防不遠、　皇上謂今須早理允當、臣昨所以冐昧上奏也、至於京兵、委不宜只講文、顧寰雖非將材、然亦未知有誰可代者、聞王某劾寰、乃為劉某陳某之地、某善談論、人實躁妄、若使當事、不得安靜、某則一味貪暴、軍士不能堪、此二人者、必不可用也、京兵驕惰巳久、不能殺賊而能亂嚷、夏間參將張琮因一軍士、不候操畢、輒先散去、將伊用箭穿耳、軍中遂吶喊妄言、寰再三撫諭又為之參張琮而後巳故練京兵。必能寬能急。能操能縱。乃有濟耳。今第一可慮是無人才。第二是無錢糧。若有此二者。亦不患兵不可練。事不可為伏乞聖明首加意焉、其文書關繫京營及薊鎮者、乞命司禮監不時進呈為幸、


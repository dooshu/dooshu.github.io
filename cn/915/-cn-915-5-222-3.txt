◇请立诸王表

受命之主，系天而王，建化垂统，为一代制，虽礼有损益，事有质文，至於崇建懿亲，列土封爵，内蕃国朝，外镇天下，古今同契，其揆一也。周室之兴，宠秩子弟，姬姓之国，五十有五，诸王子受国者渐多。光武中兴，四海扰攘，众诸制度未遍，而九子受国，明章即位，男则封王，女为公主，故《诗》曰：「既受帝祉，施于孙子。」陛下践阼以来十有二载，皇后无号，公主无邑，臣下叹息，远近失望。是以屡献愚怀，依据典礼，庶请具陈，足寤圣心，深辞固拒，不蒙进纳，恐天下有识之士，将谓吴臣暗於礼制，不知陛下谦以失之也。加今仰夏，盛德在上，大吴之庆，于是乎始，开国建号，吉莫大焉。唯陛下割谦谦之德，副兆民之望，留神许，天下幸甚！（《艺文类聚》五十一）


○居丧惰绩判

〈得甲居丧不绩，采访使责太守风化不著，诉称诚耻之也，是亦为政。〉

先生垂教，则丧也宁戚；君子立身，必造次於是。甲何为者，焉知礼乎？惰尔庶功，隳我王化。既称家而罕制，复居里而无职。且啜菽饮水，乐尽其中；泣血寝苫，孝乎斯在。何必厚藏，醯醢，效襄公之送妻；自可薄尽有无，同子柳之葬母。忽而都阙，未之前闻。不绩无纟襄，则周官之故事；有裘勿服，乃成阝人之匪臧。况八使观风，澄清可尚；六条旷职，政化蔑如。不惩熊轼之愆，孰谓蟹筐之责？


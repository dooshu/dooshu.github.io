泛舟

水长芳洲没，风生钓艇横。



偶寻东埭去，却作北村行。



宿鸟昏方定，流萤雨更明。



归来未觉晚，传漏下重城。



泛舟

女墙齾齾带斜晖，短棹还从剡曲归。



林叶经霜浑欲尽，人家近水自相依。



逢迎俗客言多忤，颠沛穷途计易非。



雪里闭门殊不恶，故貂虽弊胜无衣。

泛舟

山照澄波发鬌青，新蒲梢上立蜻蜓。



孤舟每为寻诗出，输与渔翁醉不醒。



泛舟

水乡元不减吴松，短棹沿洄野兴浓。



郁郁冬青森翠葆，离离夜合散红茸。

村深初度穿林笛，寺近先闻出坞钟。



归路夕阳犹满岸，凭舷一笑览衰容。




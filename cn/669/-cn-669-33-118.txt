118　崔德符言作詩之要　多讀而勿使斯爲善　年踰耳順方敢言詩　博觀而約取厚積而薄發　書雖須讀然忌有意用事


或問崔德符作詩之要，曰：「但多讀而勿使，斯爲善。」張芸叟晚作樂府百餘篇自序云：「年踰耳順，方敢言詩。」【原注】「未窺六甲，先製五言」者，觀此可以戒。

【何云】高適五十始爲詩。

【又云】「博觀而約取，厚積而薄發」，東坡教也。

【又云】山谷與秦少章云：「二十年來，學士大夫有功於翰墨者爲不少，卓爾名家者則未多，蓋嘗深求其故，病在欲速成耳。夫四時之運，天德也，不能即春而爲冬，斷可識矣。」

【元圻案】宋徐度却掃編中：「陳參政去非，少學詩於崔鶠德符，嘗請問作詩之要。崔曰：『凡作詩，工拙所未論，大要忌俗而已。天下書雖不可不讀，然慎不可有意於用事。』」〇書録解題别集類：「婆娑集三十卷，右正言陽翟崔鶠撰。鶠坐元符上書邪等，廢於家，治圃號婆娑。靖康初，召爲諫官，力論馮澥之罪。忽得攣疾，卒。」〇隋李諤上隋高祖書曰：「閭里童昏，貴遊總弁。未窺六甲，先製五言。」






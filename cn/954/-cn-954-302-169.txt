陈造　次韵徐秀才十首

冷官卧漳滨，书奁漫栖埃。

餐鱼芼瓠叶，局缩养不才。

穷鬼不受送，与君作陈雷。

将军视将浼，夫岂馈无台。

陈造

陈造　次韵徐秀才十首

杜陵将诗坛，受歃凑多士。

黄陈大其传，券契密付委。

徐君万卷腹，诗作风雷起。

春秋富有余，著眼置余子。

陈造

陈造　次韵徐秀才十首

向来孟浩然，醉眼高宇宙。

清诗落京师，苏李欲束哹。

蔗陇槎头鳊，未觉黄金富。

纤钩饵暇蝇，但取浮阳嗅。

陈造

陈造　次韵徐秀才十首

翕赫公侯门，下客亦方闻。

惨澹埃壒地，高贤绝通津。

蠹书分此老，华国须奇文。

渠观有旁招，子行当冠军。

陈造

陈造　次韵徐秀才十首

毅毅挂榻翁，孺子来如家。

长安聚蚊儿，车马纷嚣哗。

裔孙会两穷，韶颜映苍华。

长啸叙孔李，惊翻篱角鸦。

陈造

陈造　次韵徐秀才十首

霄霏上冥鸿，山雾卧文豹。

饿鸱嚇腐鼠，啄啄诧飞趠。

吾徒为己学，欣慼置不校。

小草或远志，诡遇乃近效。

陈造

陈造　次韵徐秀才十首

钩妙如悟禅，去瑕等居雠。

学诗得是法，善刀无全牛。

脱手希代珍，原子毋轻投。

衮衮谭项斯，愧非古人俦。

陈造

陈造　次韵徐秀才十首

阅世难衣食，眼中子能贤。

万像入吟笔，摹写皆其天。

蹇孑我荒学，一字不蕲传。

子家文章录，得书或牵联。

陈造

陈造　次韵徐秀才十首

钓湖鱠红鳞，斸山饭黄独。

书生甘若饴，八珍不在目。

出处有余裕，趐屃营寸禄。

一舟指三径，不远傥许复。

陈造

陈造　次韵徐秀才十首

堂笑伊优登，米笑侏儒索。

见笑与笑人，等可付束合。

从俗心易波，瞩理眼无膜。

但求种秫田，归疗酒肠涸。

陈造


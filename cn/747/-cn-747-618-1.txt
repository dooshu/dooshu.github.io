○祀武成王议

臣闻统天下者礼法也，救天下者权数也；拯难者常以权变礼，以数易法，有国者则尚德而贱数，尊礼而晦权。何者？礼法行则民安其分，务於修身；权数骋则人思变常，务於苟得。安其分，理之源也；思变常，乱之本也。故救一时之弊者，事不可贻於将来；垂万世之法者，道不必行於当代。窃以武成王殷臣也，见纣之暴不能谏，而佐武王以倾之。於周则社稷之臣矣，於殷谓之何哉？且夫尊其道者，必师其人，必尚其行。使天下之人，入是庙也，登是堂也，稽其人可以思见，师其道所由致法，则俾夫立节死义之士，安所措其心乎？圣人所以尊尧舜，贤夷齐，不法桓文，不赞伊吕，先之以敬让，尊之以礼乐，盖谓此也。使武成之名与文宣为偶，权数之略与道德齐衡，恐非不刊之典也。臣愚为宜罢上元追封立庙之制，依贞观於溪置祠，令有司以时享奠。斯得礼之正也。


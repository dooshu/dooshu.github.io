【奉和临渭源应诏诗】

玄功复禹迹。至德去汤罗。玉关亭障远。金方水石多。八川兹一态。万里导长波。惊流注陆海。激浪象（文苑作还。）天河。（文苑辨证、《诗纪》云。《三辅黄图》云。渭水贯都。象天河。）鸾旗历岩谷。龙穴暂经过。西老陪游宴。南风起咏歌。庶品蒙仁泽。生灵穆（文苑作沐。）太和。微臣惜暮景。愿驻鲁阳戈。（○《初学记》六。文苑英华百七十。《诗纪》百二十三。）


○题鹤林春社图赠唐公有

家有独鹤，忽迷所如。人失人得，已类楚弓。自去自来，莫期梁燕。已乃于唐公之墙，复蹑羽人之迹，整翮返驾，引吭长鸣，似深惜别之情，聊作思归之曲。呜呼！雀罗阗若，鸥盟眇然。顾此仙禽，真吾，德友。惊蓬超忽，仍联支遁之交。珠树玲珑，不逐浮丘之路。虽云合有冥数，亦由去无遐心。自此可以游万里，等狎鸡群，守养千龄，无虞鸟散者矣。欲志黄庭之报，遂写青田之真。载缀短章，用成嘉话。


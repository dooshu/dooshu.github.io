陈丘温祯二首

【和弟景容见寄韵】

重把离怀托锦笺，征鸿飞去意茫然。

要知客里愁多少，谩数书中字几千。

汴水春行花夹岸，吴山晓望翠浮烟。

情深何似来相见，夜雨挑灯酒共传。

【忆萧山故友】

西风吹雨暗书房，每忆萧山别意长。

马驻西陵秋树晚，诗吟东浙夜窗凉。

石岩昼暖花空好，江树春晴酒自香。

何日南来重有约，蹇驴驮醉过钱塘。

附见

☆陈裕（一首）

【寄兄景祺】

东风无便寄云笺，西望关河思惘然。

白发相催年半百，清颜一别路三千。

杏花门巷听春雨，杨柳楼台倚暮烟。

征雁已还巢燕至，归期何事又空传。

陈景祺有罾字韵诗，陶南村诸公共和。陈诗云：“雨收郊外禾千顷，潮落矶头水半罾。”南村云：“松顶云开晴放鹤，溪头潮落晚移罾。”嘉言云：“庭前洗竹闲留锸，池上鱼钩不用罾。”弟裕云：“黄犊远归秋雨笠，白鱼初上晚潮罾。”诗卷藏俞彦直家。


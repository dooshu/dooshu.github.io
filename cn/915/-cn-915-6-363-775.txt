○毗摩罗诘提经义疏序



此经以毗摩罗诘所说为名者，尊其人，重其法也。五百应真之所称述，一切菩萨之所叹伏，文殊师利对扬之所明答，普现色身之要言，皆其说也。借座于灯王，致饭于香积，接大众于右掌，内妙乐于忍界，阿难之所绝尘，皆其不可思议也。高格迈于十地，故弥勒屈之而虚己；崇墉超于学境，故文殊己还，并未有窥其庭者。法言恢廓，指玄门以忘期；观品夷照，总化本以冥想。落落焉声法鼓于维邪，而十方世界无不悟其希音；恢恢焉感诸佛于一室，而恒沙正觉无不应其虚求。予始发心，启蒙于此，讽咏研求，以为喉襟，禀玄指于先匠，亦复未识其绝往之通塞也。既蒙鸠摩罗什法师正玄文，摘幽指，始悟前译之伤本，谬文之乖趣耳。至如以不来相为辱来，不见相为相见，未缘法为始神，缘合法为止心，诸如此比，无品不有，无章不尔，然后知边情险讠皮，难可以参真言，厕怀玄悟矣。自慧风东扇，法言流咏已来，虽日讲肄，格义迂而乖本，六家偏而不即。性空之宗，以今验之，最得其实。然炉冶之功，微恨不尽，当是无法可寻，非寻之不得也。何以知之？此土先出诸经，于识神性空，明言处少，存神之文，其处甚多，中百二论，文未及此，又无通鉴，谁与正之？先匠所以辍章于遐慨，思决言于弥勒者，良在此也。自提婆已前，天竺义学之僧，并无来者，于今始闻宏宗高唱，敢预希味之流，无不竭其聪而注其心。然领受之用易存，忆识之功难掌，自非般若朗其闻慧，总持铭其思府，焉能使机过而不遗，神会而不昧者哉？故因纸墨以记其文外之言，借众听以集其成事之说。烦而不简者，贵其事也；质而不丽者，重其意也。其指微而婉，其辞博而晦，自非笔受，胡可胜哉？是以即于讲次，疏以为记，冀通方之贤，不咎其烦而不要也。（《释藏迹》八。）




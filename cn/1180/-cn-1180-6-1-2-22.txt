再谢御书疏


伏蒙皇上亲洒宸翰，赐臣“尔惟盐梅”大字一幅、“汝作舟楫”大字一幅。该文书房官王宦恭捧到阁。臣谨叩头祗领讫。

仰惟皇上圣哲夙成，英明天挺，必得名世俊乂之佐，乃为格心启沃之资。臣猥以虚庸，谬膺简任。虽葵忠自许，心恒切于倾阳；而蚊力难胜，惧每深于履薄。乃蒙皇上置诸左右，托以股肱。前既承“良臣”、“元辅”之褒，兹复荷“舟楫”、“盐梅”之寄。渥恩踵至，眷顾弥隆。宝墨淋漓，宛降从于天上；琼章灿烂，忽光动于人间。卓然云汉之昭回，矫若凤鸾之翔翥。宠荣洊被，感愧交并。臣敢不景行前修，对扬休命。孜孜纳诲，罔少懈于夙宵；汲汲求贤，式钦承乎德意。期少效济川调鼎之用，庶以答天高地厚之恩。






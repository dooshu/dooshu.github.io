书孝方与兰西书后　二首


海外归来百感生，大江东下客西征。沉沉广泽闻狐语，漠漠寒空过雁声。

万斛荡愁京口酒，四更残月石头城。一书慷慨论身世，凄绝天涯此夜情。

何方着足许吾徒？如此江山净土无。冻雀哄群嬉坏幕，饥鹰趋食掠平芜。

干卿甚事寒池水，置我休持热火垆。风雪满天尘满地，可容垂钓老江湖。






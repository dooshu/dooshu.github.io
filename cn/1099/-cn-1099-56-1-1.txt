○陵廟事第一疏 【 慈懿合葬祔廟】

我朝列聖自　憲廟以前俱係　中宮所生故以前無　二太后未有故事是舉也部臣持之于外閣臣彭公開曉于內事竟如礼　憲廟亦深獎閣部之忠後　世廟簡前朝遺事又復嘉嘆

仰惟　大行慈懿皇太后、作配　英宗皇帝、正位中宮、及　皇上嗣居宸極、尊為　慈懿皇太后、葢　先帝全夫婦大倫、　皇上全母子深恩、天下後世、無容議矣、今位號彰著於海宇巳數十年、則壽終之後、所宜奉　梓官祔於　裕陵、奉　神主祔於　太廟、此古今不易之理、亦　先帝與　皇上全大倫深恩之初心也、今聞　聖命欲別卜葬地、臣實切疑懼、竊謂　皇上所以若是者、必以　今皇太后千秋萬年之後、當與　先帝同尊於　陵廟、似嫌二后並配、非本朝之制、然有　二太后。方自今始。則　陵廟之制。亦當自今日考諸古。恊諸義以行之。臣考之前代。一帝二后。並祔陵廟者。未易悉數。只如漢文帝尊其生母薄太后、然於其嫡母呂太后、雖得罪於宗社、尚且仍與父高帝並葬長陵、無所改易、此文帝所以號為孝文、高出漢諸帝上也、又如宋仁宗、追尊其所生母李宸妃為太后、然於其嫡母章獻劉太后、雖本無子、尚且仍與父真宗同祭太廟、無所嫌忌、此仁宗所以稱為賢君、高出宋諸帝之上也、　皇上於　慈懿皇太后、替日致其養、今日盡其哀、雖文帝仁宗無以加矣、若　陵廟之祔、稍有未合於禮、則致貽後議、有揜前美、况千秋萬年之後、　今皇太后與　慈懿皇太后、同在陵廟、不相妨礙、且愈足以見　二太后生存之日、雍和無間、永久之後、並美無窮、載諸史冊、增我皇明之輝、增我　皇上孝德之名、此臣所深願也、但臣識見愚昧、未敢以為至當、伏望　皇上體　先帝之心、稽前任之制、重念綱常之大、以臣所言、下於禮部、公同會議、求其至當、務合天理、允愜人心、具題奉旨欽遵、會議得　大行慈懿皇太后、作配　先帝、二十餘年、誠孝一心、夷險一德、孚於中外、實無間言、是以　先帝眷禮始終、有加無替、　皇上嗣統、既致隆於所尊、而有　慈懿之微稱、復推崇於所親、而上　皇太后之尊號、兩宮之名號既同、　二母之體位相等、　陛下孝養、無間彼此、天下之人、曉然皆知　皇上克體　先帝初心、以為至仁大孝、莫過於此、今欲為　大行慈懿皇太后別擇葬地、人情驚駭、臣昨者巳嘗備達愚誠、未蒙　允荅、今該前因、臣等竊以為　山陵宗廟、　聖孝所先、綱常典禮、國家攸重、今　慈懿皇太后。以　先帝之后。實　皇上所尊事者。　皇太后以　皇上之母。實　先帝所眷厚者、情無間然。事同一體。人心天理。實難差別。臣等謹欽遵議得　大行慈懿皇太后。即今葬祭與　皇太后千秋萬歲後。俱於　英宗睿皇帝　裕陵合葬。　慈懿皇太后居左。　皇太后居右。一體祔　廟。允合天下萬世至公之論。學士彭時等所言、委的出自誠懇、忠愛朝廷、伏乞慨然允納、則既足以副　皇上大孝之誠亦足以昭　皇太后仁厚雍和之德、而於　先皇帝在天之靈、慰悅歆享、降福無窮矣、


○韦贯之守尚书吏部侍郎制

朕恭己临人，励精思理，二三执政，繇吾股肱，念始终之罔亏，於进退而尤重。敬或将明失中，辅导不专，依违於怀，尚慎斯举，君臣之义，岂不宏乎？中大夫守中书侍郎同中书门下平章事上骑都尉赐紫金鱼袋韦贯之，早著淑声，累更显贯，润以文藻，懿其风猷。爰膺选众之求，式伫弼予之美。而自当钧轴，屡变星霜，虚襟以听，未闻至论。非启沃之道有所不行，何燮谐之功蔑尔无效？欲抑浮华之路，在捐朋友之私。人亦具瞻，事将奚副，用解枢机之务，俾居衡镜之职，克允斯任，宜和厥心。可守尚书吏部侍郎，散官勋赐如故。


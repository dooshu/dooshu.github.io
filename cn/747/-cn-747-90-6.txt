○讨董昌制

夫雷霆雪霜，上天降以成物；明罚敕法，哲王垂以理人。是则阳春不可以独为岁功，仁恕不可以专为君德，刑威之作，其在斯乎！朕以眇身，祗膺大宝，奉祖宗之丕训，荷天地之洪休，八年於兹，一日无怠，逊於志者，必本於情，苟惩诫之不明，惧典章之斯废。

威胜军节度使检校太尉同中书门下平章事陇西郡王董昌，出於行伍，属遇艰难，权握兵戎，位崇将相。器将盈而自覆，鼎必折而遂倾。因凭生祠，辄有狂计，假陈妖异，或乱邪巫，鼓噪危楼，伪为建国。不思理代，徒生犬吠之音；欲就丛祠，妄举狐鸣之兆。赖浙西节度使钱镠与诸州等，皆忠诚愤激，壮志坚高。始以逆顺之理，飞章谕之而不悟；次以攻伐之谋，与约胁之而不回；至於率兵，直以劘垒，虽假言诱惑，止遏凶邪。终为闭壁偷安，不使束身归罪，是其阴诈，犹欲张皇。鱼戏鼎而虽亦可哀，螂怒辙而终为不率，天讨有罪，鬼得而诛。其董昌在身官爵，并宜削夺。仍委钱镠进兵攻讨。越城之内，士庶且多，宁无勇敢之徒，善以功名自许。如枭戮生擒董昌者，授三品正员官，赏钱一万贯。如有官者，超三资酬奖。如是董昌威制，曾助妖谋，翻然改过图功，转祸为福，有所自效者，罪并不问，赏即与之。

於戏！恶杀好生，人君令德；仗顺伐逆，武夫令猷。鸣鼓而攻，盖非获已，奋戈而起，亦宜愤诸。勿发勿焚，无误无失，罔俾观听者谓我黩武而佳兵也。


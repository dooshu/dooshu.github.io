○对戒丰判

〈施道安有戒丰，人绐之是不祥物，遂命弃之。因取以告县。〉

恶盈好谦，天人同道，备物致用，器象攸明。作必有孚，服以为度。有而不珍，越人何臧於章甫；贵而见薄，楚国谁信於方晖？人之无良，巧言斯构。殊魏瓠之奇质，何生落之嫌；异班扇之恩情，徒假弃捐之阻。且言行之表，信德之符，或人绐之，行可知矣。窃物为誉，信其谓何。愚以见疑，施氏有诮於蒙瞽；取为已有，告人当坐於诈欺。虽谓可珍，得而送县，赏则及尔，刑其舍诸。废赏则无劝将来，置刑则有惩同恶，名器不假，斯之谓与？


【赠刘琨诗】

〖二十章○并书〗

（《诗纪》有《书》曰二字。）故吏人事中郎卢谌死罪死罪。谌禀性短弱。当世罕任。因其自然。用安静退。在木阙不材之资。处雁乏善鸣之分。卷异蘧子。愚殊甯生。匠者时眄。不免馔（李善本《文选》作□巽。）宾。尝自思惟。因缘运会。得蒙接事。自奉清尘。于今五稔。谟明之效不著。候人之讥已（李善本《文选》作以。）彰。大雅含弘。量包（《文选》作苞。）山薮。加以待接弥优。款眷逾昵。与运筹之谋。厕燕私之欢。绸缪之旨。有同骨肉。其为知己。古人冈喻。昔聂政殉严遂之顾。荆轲慕燕丹之义。意气之间。糜（李善本《文选》作靡。六臣本注云。善作靡字。）躯不悔。虽微达节谓之可庶。（六臣本《文选》注云。五臣作度。）然苟曰有情。孰能不怀。故委身之日。夷险已之。事与愿违。当忝外役。遂去左右。收迹府朝。盖本同末异。杨朱兴哀。始素终玄。墨翟垂涕。分乖之际。咸可欢慨。致感之途。或迫于（李善本《文选》作乎。）兹。亦奚必临路而後长号。睹丝而後□欷哉。是以仰惟先情。俯览今遇。感存念亡。触物增眷（李善本《文选》作眷恋。六臣本注。善作眷恋。）《易》曰：书不尽言言不尽意。然则书非尽言之器。言非尽意之具矣。况言有不得至於尽意。书有不得至於尽言邪。不胜猬懑。谨贡诗一篇。抑不足以揄扬弘美。亦以摅其所抱而已。若公肆大惠。遂其厚恩。锡以咳唾之音。慰其违离之意。则所谓咸池酬於北里。夜光报於鱼目。谌之愿也。非所敢望也。谌死罪死罪。

浚哲惟皇。绍熙有晋。振厥弛维。光阐远韵。有来斯雍。至止伊顺。三台ゼ朗。四狱增峻。

伊谌陋宗。昔遘嘉惠。申以婚姻。著以累世。义等休戚。好同兴废。孰云匪谐。如乐之契。

王室丧师。私门播迁。望公归之。视险忽艰。兹愿不遂。中路阻颠。仰悲先意。俯思身愆。

大钧载运。良辰遂往。譬彼日月。迅过俯仰。感今惟昔。口存心想。借曰如昨。忽为畴曩。

畴曩伊何。逝者弥疏。温温恭人。慎终如初。览彼遗音。恤此穷孤。譬彼つ木。蔓葛以敷。

妙哉蔓葛。得□つ木。叶不云布。华不星烛。承侔卞和。质非荆璞。眷同尤良。用乏骥□。

承亦既笃。眷亦既亲。饰奖驽猥。方驾骏珍。弼谐靡成。良谟（李善本《文选》作谋）莫陈。无觊狐餐。有与五臣。五臣奚与。契阔百罹。（六臣本《文选》注云。五臣作罗。《诗纪》同。）身经险阻。足蹈幽遐。义由恩深。分随昵加。绸缪委心。自同匪他。

昔在暇日。妙寻通理。尤彼意气。狭（李善本《文选》作使。六臣本注云。善作使。）是节士。情以体生。感以情起。趣舍同（李善本《文选》作冈。六臣本注云。善作冈。）要。穷达斯已。

由余片言。秦人是惮。日□效忠。飞声有汉。桓桓抚军。古贤作冠。来牧幽都。济厥涂炭。

涂炭既济。寇挫民阜。谬其疲隶。授之朝右。上惧任大。下欣施厚。实祗高明。敢忘所守。

相彼反哺。尚在翔禽。孰是人斯。而忍斯心。每凭山海。庶觌高深。遐眺存亡。缅成飞沈。

长徽已缨。逝将徙举。收迹西践。衔哀东顾。曷云涂辽。曾不咫步。岂不夙夜。谓行多露。绵绵女萝。施于松标。禀泽洪干。□阳丰条。根浅难固。茎弱易凋。操彼纤质。承此冲飙。纤质实微。冲飙斯值。谁谓言精。致在赏意。不见得鱼。亦忘厥饵。遗其形骸。寄之深识。

先民（六臣本《文选》注云。五臣作人。）颐意。潜山隐几。仰熙丹崖。俯澡绿水。无求於和。自附众美。慷慨遐踪。有愧高旨。

爰造异论。肝胆楚越。惟同大观。万涂（李善本《文选》作殊。六臣本注云。善作殊。）一辙。死生既齐。荣辱奚别。处其玄根。廓焉靡结。

福为祸始。祸作福阶。天地盈虚。寒暑周回。夫差不祀。衅在胜齐。句践作伯。祚自会稽。

邈矣达度。唯道是杖。形有未泰。神无不畅。如川之流。如渊之量。上弘栋隆。下塞民望。（○《文选》二十五。《诗纪》三十一。）


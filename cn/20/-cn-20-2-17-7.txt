鸡祸


开皇中，有人上书，言频岁已来，鸡鸣不鼓翅，类腋下有物而妨之，翮不得举，肘腑之臣，当为变矣。书奏不省。京房《易飞候》曰：“鸡鸣不鼓翅，国有大害。”其后大臣多被夷灭，诸王废黜，太子幽废。

大业初，天下鸡多夜鸣，京房《易飞候》曰：“鸡夜鸣，急令。”又云：“昏而鸣，百姓有事；人定鸣，多战；夜半鸣，流血漫漫。”及中年已后，军国多务，用度不足，于是急令暴赋，责成守宰，百姓不聊生矣，各起而为盗，战争不息，尸骸被野。






○送盛卿序

老夫负累炎方，僻处南馆，东阻高岸，西临通衢。衡门寂寥，谁与为晤？数日之後，而得比邻盛卿者。眷道以闲，处约以静，诗礼日训，柴荆书关。尝思急病之用，载勤稽古之力。每接以三馀，时复一见，来不饮酒，去无可欲，儒之敬慎，有如此者。春三月，叩门告别，且曰：“本剡中人也，家於饯塘。一入桂林，十周星矣。惭走长安之道，将寻吴会之事。乘其波流，聊以自适。”仆老者病者，以忧以悒。留之则难，别又不易。子之不饮，不可以斗酒欢；我以穷穷途，无得以束修赠。执手分别，伤如之何？雨一散，江山万里，东西南北，其有会乎？迁客于邵赠言而已。


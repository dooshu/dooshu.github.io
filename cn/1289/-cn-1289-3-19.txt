腹自鸠尾循任脉下行至会阴凡十五穴第十九


鸠尾，一名尾翳，一名瘨 。在臆前蔽骨下五分，任脉之别。不可灸刺。鸠尾盖心上，人无蔽骨者，当从上歧骨度下行一寸半。《气府论》注云：一寸为鸠尾处。若不为鸠尾处，则针巨阙者中心。人有鸠尾短者，少饶令强一寸。

巨阙，心募也，在鸠尾下一寸，任脉气所发。刺入六分，留七呼，灸五壮。《气府论》注云：刺入一寸六分。

上脘，在巨阙下一寸五分，去蔽骨三寸，任脉、足阳明、手太阳之会。刺入八分，灸五壮。

中脘，一名太仓，胃募也。在上脘下一寸，居心蔽骨与脐之中，手太阳、少阳、足阳明所生，任脉之会。刺入一寸二分，灸七壮。《九卷》云：瘨骬至脐八寸。太仓居其中，为脐上四寸。吕广撰《募腧经》云太仓在脐上三寸，非也。

建里，在中脘下一寸。刺入五分，留十呼，灸五壮。《气府论》注云：刺入六分，留七呼。

下脘，在建里下一寸，足太阴、任脉之会。刺入一寸，灸五壮。

水分，在下脘下一寸，脐上一寸，任脉气所发。刺入一寸，灸五壮。

脐中，禁不可刺，刺之令人恶疡，遗矢者死不治，灸三壮。

阴交，一名少因，一名横户。在脐下一寸，任脉、气冲之会。刺入八分，灸五壮。

气海，一名脖 ，一名下肓。在脐下一寸五分，任脉气所发。刺入一寸三分，灸五壮。

石门，三焦募也，一名利机，一名精露，一名丹田，一名命门。在脐下二寸，任脉气所发。刺入五分，留十呼，灸三壮，女子禁不可灸中央，不幸使人绝子。《气府论》注去：刺入六分，留七呼，灸五壮。

关元，小肠募也，一名次门。在脐下三寸，足三阴、任脉之会。刺入二寸，留七呼，灸七壮。《气府论》 注云：刺入一寸二分。

中极，膀胱募也，一名气原，一名玉泉。在脐下四寸，足三阴、任脉之会。刺入二寸，留七呼，灸三壮。《气府论》注云：刺入一寸二分。

曲骨，在横骨上，中极下一寸毛际陷者中，动脉应手，任脉、足厥阴之会。刺入一寸五分，留七呼，灸三壮。《气府论》注云：自鸠尾至曲骨十四穴，并任脉气所发。

会阴，一名屏翳，在大便前、小便后两阴之间，任脉别络，夹督脉、冲脉之会。刺入二寸，留三呼，灸三壮。《气府论》注云：留七呼。






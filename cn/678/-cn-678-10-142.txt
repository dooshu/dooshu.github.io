問歐陽公為人及文章

臨川謝逸字無逸，高才，江南勝士也。魯直見其詩，歎曰：「使在館閣，當不減晁、張。」朱世英為撫州，舉八行，不就，閒居多從衲子游，不喜對書生。一日，有一貢士來謁，坐定曰：「每欲問無逸一事，輒忘之。嘗聞人言歐陽修者，果如何人？」無逸熟視久之，曰：「舊亦一書生，後甚顯達，嘗參大政。」又問：「能文章否？」無逸曰：「也得。」無逸之子宗野，方七歲，立於旁，聞之，匿笑而去。


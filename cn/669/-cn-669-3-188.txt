188　武獲仁人所以克商　養民以致賢人一言興漢


「既獲仁人」，武所以克商也。「養民以致賢人」，興漢在於一言；「延攬英雄，務悦民心」，復漢在於一言。

【元圻案】漢書蕭何傳：「漢王謀攻項羽，何諫曰：『夫能詘於一人之下，而信於萬乘之上者，湯、武是也。臣願大王王漢中，養其民以致賢人，收用巴、蜀，還定三秦，天下可圖也。』」〇後漢書鄧禹傳：「光武安集河北，禹進説曰：『於今之計，莫如延攬英雄，務悦民心，立高祖之業，救萬民之命。以公而慮天下，不足定也。』」






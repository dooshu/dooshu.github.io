李处权　面山堂

青山不远人，人自与山远。

好事或致之，来赴不待挽。

夫君有丘壑，於此兴不浅。

昔为谷口郑，今是竹林阮。

雌黄不挂口，青白常在眼。

官居真吏隐，衙鼓自早晚。

常令远趋走，俗冗尽除剗。

朝夕面苍翠，无事日把醆。

填门气象豪，入户云烟满。

诗成足风味，醉墨自舒卷。

我获一日雅，甚爱王戎简。

傥无绝交书，定过嵇中散。

李处权


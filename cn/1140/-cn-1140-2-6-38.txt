经筵诗拟应制

帝哲多天纵王猷岂性成虞廷心授受说命学分明师傅官僚重诗书智慧生　皇舆真广大　睿虑益澄清省岁铭无逸歌云许载赓臯夔依　黼坐董贾聚　神京好古心何亟防倾气不盈艰难思稼穑饥渇下弓旌旧史勤紬绎先王是训行桑林方应祷竹素重垂情端策陈坟典求言宪老更甘盘怀旧切箕范叙畴精敷奏输忠悃咨询出至诚嘉谟堪补衮霁色洽和羮御几牙籖列仙班玉佩鸣表章追伏郑传注起周程日晡仍留讲　宸聪莫可名龙门书盛事虎观辨羣英沧海皆通贡潢池敢弄兵祗今干羽舞会见泰阶平


61　劉勰謂論語前經無論字　晁公武謂書有論道經邦　論語前有無論字辨


文心雕龍論説篇云：「論語已前經無『論』字。」晁子止云：「不知書有『論道經邦』。」

【閻按】「論道經邦」，乃晚出書周官篇，本考工記「或坐而論道」來。

【何云】「論道經邦」，出於古文尚書，未可以詆彦和也。

【又云】劉彦和或不讀古文尚書。

【又云】書中議對篇即引「議事以制」。

【全云】閻氏必欲以古文尚書爲僞，而謂考工記在前，誤矣。

【集證】定宇惠氏曰：「易屯卦象辭『君子以經綸』，陸氏釋文、吕氏音訓俱作『經論』。鄭氏讀如字，荀氏讀爲『倫』，姚信釋爲『經緯』字，後人始改爲『綸』。」文心雕龍曰：「論語以前，經無『論』字。」蓋漢以前，「論」字皆讀爲「倫」，後人改爲「綸」也。

【又云】中庸「經綸天下之大經」，本作「經論」，見釋文。

【元圻案】晁公武子止讀書志别集類：「文心雕龍，晉劉勰撰。余嘗題其後曰：世之詞人，刻意文藻，讀書多滅裂。杜牧之以龍星爲真龍，王摩詰以去病爲衞青，昔人譏之。今勰著書垂世，自謂嘗夢執丹漆器，隨仲尼南行，其自負不淺矣。觀其論説篇，稱『論語以前經無「論」字；六韜三論〔一〕，後人追題』，是殊不知書有『論道經邦』之言也，其疎略殆過於王、杜矣。」

〔一〕「三論」，文心雕龍卷四論説篇作「二論」。






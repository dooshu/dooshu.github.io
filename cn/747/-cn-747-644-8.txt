○鉴止水赋（以“澄虚纳照，遇象分形”为韵）

水可取鉴，人能就诸。将审己以征实，必含形而纳虚。其止也静，其清也徐。方湛兮而皎镜，异沔彼而沦胥。符上善之心，自多宏纳；见无私之状，临或踌躇。资坎德之深矣，谐至人之淡如。当其晓日增鲜，光风未度。既清泠以爰止，持炯戒以为喻。等滥觞之犹蓄，何一杯之是措。谅善恶之咸观，必形影之自遇。岂独无当五色，空涵众文。伊吉凶之肇起，如动静之潜分。俯而窥，似神交之澹泊；默而察，若灵化之。且义叶养蒙，道深观窍。洞虚无以责有，在清明而惟肖。心不同也，常称厚貌之疑；鉴之精兮，未若重泉之照。辨妍媸而无失，固洁著而为妙。斯所以田巴览之而独悲，陆云观之而自笑。若乃芳塘始启，白水初澄。有美人兮方觌，坐曲岸而情凝。毫发已分，想沉姿而映藻；清华不动，见浮彩之生菱。是知声有往而必复者，谓其响答；水以止而能鉴者，谓之冥合。方取则於川氵亭，孰混归於海纳。此亦纪人事，垂正经。庶在观身而责影，岂徒品物而流形。今则万顷方临，群容在掌。随方圆以见意，在清通而赋象。苟明鉴之不遗，愿饰躬而是往。


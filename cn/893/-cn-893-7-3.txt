江上吟





木兰之枻沙棠舟，[一]玉箫金管坐两头。[二]

美酒樽中置千斛，[三]载妓随波任去留。[四]

仙人有待乘黄鹤，[五]海客无心随白鸥。[六]

屈平词赋悬日月，[七]楚王台榭空山丘。[八]

兴酣落笔摇五岳，诗成笑傲凌沧洲。

功名富贵若长在，汉水亦应西北流。

[一]《楚辞》：“桂棹兮兰枻。”王逸注：“枻，船旁板也。”《韵会》：“枻，楫也，一曰柂。”刘逵《蜀都赋注》：“木兰，大树也。叶似长生，冬夏荣。常以冬花，其实如小柿，甘美，南人以为梅，其皮可食。”《述异记》：汉成帝与赵飞燕游太液池，以沙棠木为舟，其木出昆仑山，食其实，入水不溺。



[二]沈约诗：“金管玉柱响洞房。”



[三]《穆天子传》：献酒千斛。《吴书》：郑泉博学，有奇志，而性嗜酒。其闲居，每曰：“愿得美酒满五百斛船，以四时甘脆置两头，反复没饮之，惫即住而啖肴膳。酒有斗升减，随即益之，不亦快乎?”太白诗意盖出于此。



[四]郭璞《山海经赞》：“安得沙棠，制为龙舟，聊以逍遥，任波去留。”



[五]萧士赟曰：“黄鹤楼，在鄂州西南隅黄鹤山上。”《南齐志》云：仙人子安乘黄鹤过此。《一统志》：黄鹤楼，在武昌府城西黄鹤矶上，世传仙人子安乘黄鹤过此。又云：费文祎登仙，驾黄鹤返憩于此。唐阎伯珵作记，以文祎为信。或者又引《述异记》，谓驾鹤之宾是荀叔伟，后人误作费文祎。今按《述异记》：荀瑰，字叔伟，尝东游，憩江夏黄鹤楼上，望西南有物飘然降自霄汉，俄顷已至，乃驾鹤之宾也。鹤止户侧，仙者就席，羽衣虹裳。宾主欢对，已而辞去，跨鹤腾空而灭。是言叔伟于此遇驾鹤之仙，非谓驾鹤之仙即叔伟也。又或以与蜀汉之大将军费祎字文伟者，其姓字相同，遂驳其既为降人郭循所害，何以又能登仙驾黄鹤返憩此楼?夫古今同姓名者甚多，安得谓此二人即是一人?以此相难，更属孟浪。



[六]《列子》：海上之人有好鸥鸟者，每旦之海上，从鸥鸟游，鸥鸟之至者百住而不止。



[七]班孟坚《离骚经序》：屈原之文，弘博丽雅，为辞赋宗。后世莫不斟酌其英华，则象其从容。自宋玉、唐勒、景差之徒，汉兴，枚乘、司马相如、刘向、扬雄，骋极文辞，好而悲之，自谓不能及也。刘歆《答扬雄书》：是悬诸日月，不刊之书也。



[八]楚王台榭，若章华台、阳云台之类，皆楚君所尝游憩者。郑康成《礼记注》：者谓之台，有木者谓之榭，是榭乃台上有屋者也。



琦按：“仙人”一联，谓笃志求仙，未必即能冲举，而忘机狎物，自可纵适一时。“屈平”一联，谓留心著作，可以传千秋不刊之文，而溺志豪华，不过取一时盘游之乐。有孰得孰失之意。然上联实承上文泛舟行乐而言，下联又照下文兴酣落笔而言也。特以四古人事排列于中，顿觉五色迷目，令人骤然不得其解。似此章法，虽出自逸才，未必不少加惨淡经营，恐非斗酒百篇时所能构耳。






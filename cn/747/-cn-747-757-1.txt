○乞敕降东林寺处分住持牒

江西观察使崔黯奏。东林寺山秀地灵，实为胜境。而寺中庄田钱物，各自主持，率多欺隐。物力稍充者常无冻馁，资用不足者尽抱饥寒。本立常住，全为众僧，只合同奉伽蓝，宁容别开户牖。供膳但资於私家，施利不及於大众。今与各立条令，刻石题记。伏虑岁月稍深，依前紊乱，山深地僻，人少公心。住持乞降敕处分，奉敕依。


○授王铎义成军节度使兼中书令制

门下：朕以烟尘犯阙，士庶贻灾，思九庙以怀惭，顾万邦而是愧。危同驭朽，诫甚履冰，遂乃虔祝上元，冀平积愤，劳於宵旰，实贯神明。其有舍元辅之崇，副大朝之切，拜章沥恳，面奏请行者，得不超兹爵秩，盛以统临。今则厘旆经时，驻军未进，宜更戎号，以焕宠光。诸道行营都统指挥诸军兵马收复京城庸等使兼判延资库户部事权知义成军节度郑滑颍州观察处置等使兼开府仪同三司守司徒兼中书令上柱国晋国公食邑三千户王铎，硕德名门，清风直道，为一时之圭表，作百行之源流。骐骥绝尘，方知逸势；松篁犯雪，更耀寒光。洎中第从军，升朝擅价，掌纶业茂，选士功高。进必流芳，劳惟可则，专铜盐之任，副舟楫之权，雅有令名，不诬信史。尔后再持钧轴，重领藩维，智识愈精，始终无替。旋属省方之际，犯难而来，首冒锋铓，忠贯天地。由是将我大柄，答尔明诚，当其危阽之时，实有整持之计。沈机累献，秘画频闻，渐理纲条，俨予班序。致使簪裾复盛，礼乐重兴，克念尔劳，谅洽人听。而又忿兹国难，期以身先，恳望统师，力求专伐。既伫平於狡穴，贵独耀於将星，宸命登坛，俾之仗钺，及之白马，叠降紫泥。虽嘉将就之勋，尚滞进军之策，而诸军观望，相顾迁延。将谋汤定之期，因有改更之制。在吾优贤之道，求旧之心：俾循和峤之荣，敷其五教；更假却穀之用，惠此一方。尔宜振彼宏图，耸於东夏，式资论道，共赞中兴。体我深怀，敬承休命。可检校司徒守中书令使持节滑州诸军事守滑州刺史充义成军节度使滑颍等州观察处置等使，散官勋封如故。主者施行。


○禁资课税户徵纳见钱敕

天下百姓，正丁课轻，徭役所入，惟纳租庸，人以安之，国用尝足。比缘户口殷众，色役繁多，每岁分番，计劳入任，因纳资课，取便公私。兼租脚税户，权宜轻率，约钱定数，不得不然。如闻州县官僚，不能处置。凡如此色，邀纳见钱，或非时徵纳，贱卖布帛。既轻蚕织，争务货泉，农桑之间，颇亦为弊。朕每思敦本，将以便人，期於省约，使致通济。自今以后，凡是资课税户租脚营窖折里等应纳官者，并不须令出见钱。抑遣徵备，任以当土所司均融支料，尝令折衷。十道使明加简察，勿使乖宜。


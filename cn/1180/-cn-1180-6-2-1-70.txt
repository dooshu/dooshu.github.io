答凌参政洋山


惟公宿望宏猷，久淹藩服，旦夕且当有大畀于左右，雅志高怀，决不能遂也。

辱示蓟事，咸中机宜。谭公、戚帅殚忠效实，人罕知者。赖公委曲调护，裨益宏多。节得西报，虏酋尚未回巢。东虏势孤，或亦不能大举。若隘要处墩台已就，秋防谅保无虞。需以一二年，守备渐修，士气稍振，即可议战矣。奈何人心不同，好生异议，阻坏成事，殊可恨耳。






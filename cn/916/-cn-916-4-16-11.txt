【示周续之祖企谢景夷三郎时三人共】

〖莫本作同。〗在城北讲礼校书诗〖曾本、苏写本、和陶本并作示周掾祖谢。焦本作示周续之祖企谢景夷。《诗纪》作示周祖谢三郎。曾本云。一作示周续之祖企谢景夷三郎时三人共在城北讲礼校书。今从之。〗

负阿颓檐下。终日无一欣。（曾本云。一作终无一处欣。）药石有时闲。念我意中人。相去不寻常。道（莫本作游。）路邈何（曾本云。一作无。又作所。苏写本云。一作无。）因。周生述孔业。祖谢响然臻。道丧向千载。今朝复斯闻。马队非讲肆。校书亦已勤。老夫有所爱。思与尔为邻。愿言谢（和陶本、焦本作诲。《诗纪》同。）诸子。（曾本作诲诸子。注云。一作客。一水勉诸生。一作但愿还渚中。苏写本云。一作愿言诲诸子。）从我颍水滨。（○本集。东坡先生和陶渊明诗四。《诗纪》三十四。）

怨诗楚调示庞主簿（和陶本簿下有及字。）邓治中（《诗纪》於中下注庞遵二字。）

天道幽且远。鬼神茫昧然。结发念善事。黾勉六九（曾本、苏写本云。一作五十。《乐府诗集》作五十。）年。弱冠逢世阻。始室丧其偏。为火屡焚如。（曾本云。一作和。）螟蜮恣中田。风雨纵横至。收敛不盈廛。夏日抱长（焦本云。一作长抱。曾本、苏写本作长抱。曾本又注。一作抱长。）饥。寒夜无被眠。造夕思鸡鸣。及晨愿鸟（曾本云。一作景。又作乌。）迁。在已何怨天。（《诗纪》作何所怨。注。一作何怨天。）离忧凄目前。（曾本云。一作已何所怨。天爱凄目前。）吁嗟身後名。於我若浮烟。慷慨（曾本云。一作慨然。）独（曾本、苏写本云。一作激。《乐府诗集》作激。）悲歌。钟期信为贤。（○本集。东坡先生和陶渊明诗一。《诗纪》三十四。）


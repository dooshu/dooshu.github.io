植橘賦


有朱橘之珍樹，於鶉火之遐鄉。

稟太陽之烈氣，嘉杲日之休光。

體天然之素分，不遷徙於殊方。

播萬里而遙植，列銅爵之園庭。

背江川之暖氣，處玄朔之肅清。

邦換壤別，爰用喪生。

處彼不雕，在此先零。

朱實不雕，焉得素榮。

惜寒暑之不均，嗟華實之永乖。

仰凱風以傾葉，冀炎氣之所懷。

飏鳴條以流響，晞越鳥之來棲。

夫靈德之所感，物無微而不和。

神蓋幽而易激，信天道之不訛。

既萌根而弗幹，諒結葉而不華。

漸玄化而弗變，非彰德於邦家。

拊微條以歡息，哀草木之難化。



又　烟中怨

眷恋，西湖岸，湖面楼台侵云汉。阿溪本是飞琼伴。风月朱扉斜掩。谢郎巧思诗裁剪，能动芳怀幽怨。

◆词前诗曰：“鉴湖楼阁与云齐，楼上女儿名阿溪。十五能为绮丽句，平生未解出幽闺。谢郎巧思诗裁剪，能使佳人动幽怨。琼枝璧月结芳期，斗帐双双成眷恋。”

◎烟中怨：唐人传奇名。沈亚之《湘中怨》有序云：“《湘中怨》者，事本怪媚，为学者未尝有述。然而淫溺之人，往往不寤。”并自撰《解》云：“因悉补其词，题之曰《湘中怨》，盖欲使南昭嗣《烟中志》为偶倡也。”《烟中怨》即指昭嗣此作。昭嗣，名卓，著有《羯鼓录》，其《烟中怨》本事，见《嘉泰会稽志》卷十九：“越渔者杨父，一女，绝色，为诗不过两句。或问：‘胡不终篇？’曰：‘无奈情思缠绕，至两句即思迷不继。’有谢生求娶焉。父曰：‘吾女宜配公卿。’谢曰：‘谚云：少女少郎，相乐不忘；少女老翁，苦乐不同。且安有少年公卿耶？’翁曰：‘吾女词多两句，子能续之，称其意，则妻矣。’示其篇曰：‘珠帘半床月，青竹满林风。’谢续曰：‘何事今宵景，无人解与同？’女曰：‘天生吾夫！’遂偶之。后七年，春日，杨忽题曰：‘春尽花宜尽，其如自是花！’谢曰：‘何故为不祥句？’杨曰：‘吾不久于人间矣。’谢续曰：‘从来说花意，不过此容华。’杨即瞑目而逝，后一年，江上烟花溶曳，见杨立于江中，曰：‘吾本水仙，谪居人间；后傥思之，即复谪下，不得为仙矣。’”明钞本《绿窗新话》亦载此事，然极简略。少游此词略加变化，将越溪渔者杨氏女取名为阿溪。（徐培均《淮海居士长短句笺注》）

◎西湖：指鉴湖西部。

◎飞琼：仙女名。

◆此事（指《烟中怨》本事）甚僻。（明卓人月《古今词统》）


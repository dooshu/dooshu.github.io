【咏荆轲诗】

燕丹善养士。志在报（和陶本作服。）强嬴。招集百夫良。岁暮得荆卿。君（曾本、苏写本云。一作之。）子死知己。提剑出燕京。素骥鸣广陌。慷慨送我行。雄发指危冠。猛气冲（《诗纪》作充。）长缨。饮饯易水上。四座列群英。渐离击悲筑。宋意唱高声。萧萧哀风逝。（曾本、苏写本云。一作起。）淡淡寒波生。商音（《诗纪》云。一作声。）更流涕。羽奏壮士惊心（曾本。苏写本作公。）知去不归。（曾本、苏写本云。）一作一云知不归。）且有後（曾本、苏写本云。一作百。）世名。登车何时顾。飞盖入秦庭。凌厉越万里。逶迤过千城。图穷事自至。豪主正怔营。惜哉剑术疏。奇功遂不成。其人虽已没。千载有馀情。（曾本、苏写本、焦本云。一作斯人久已没。千载有深情。○本集。东坡先生和陶渊明诗一。《诗纪》三十四。）


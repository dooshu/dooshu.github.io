○上翰林韦学士启

学士文章拔俗，嵩华让其孤标；学海无边，乾坤以之涯。优游仙署，偃息禁闱。笔洒王猷，砚涵天泽。成霖而雨露非远，吐气而虹霓坐舒。流品人伦，衣冠仰其衡镜。扶持大厦，社稷思其栋梁。不有伊人，孰为邦彦。某顷因章句，获达门墙。虽大匠翦拂之闲，多惭臃肿；而贫女铅黄之饰，岂让娉婷。故得桂枝先攀，杨叶高中。始谓陵跃出泥滓，指顾生风。嗟乎！九仞将成，而一篑莫前；三年欲飞，而长风不借。顾影增叹，谁将寤言。尝闻通义相公炉冶新开，陶甄是切。傥阁下犹伤坠屦，终许埽门。信执鞭之亦为，奚指踪而不可。方今选限犹远，官秩未期。伏希度以短长、择其任用。上可以考校书府，下可以羽檄戎藩。庶竭驽骀，稍裨万一。聊将肝胆，辄自梯媒。躁进之辜，不敢逃责。


李夫人


以下三词，乃分别出现，不知为几人作，诗渊皆谓“宋李夫人”作。今姑系为一人之作。

减字木兰花

幕天席地，瑞脑香浓笙歌沸。

白纻衣轻。鹓髮霜髯照座照。

轻簪小珥。却是人间真富贵。

好着丹青。画与人间作寿星。

蝶恋花

急鼓疏钟声报晓。楼上今朝，卷起重帘早。环珮珊珊香袅袅。尘埃不到如蓬岛。

何用珠玑相映照。韵胜形清，自有天然好。莫向尊前辞醉倒。松枝鹤骨偏宜老。

瑞鹧鸪

新晴庭院暑风轻。瑞气朝来特地清。霞帔羽衣筠竹杖，萱堂真有寿星明。

自来忠孝传家世，所以芳兰满户庭。簪笏成行称寿处，老来皆已鬓星星。








31　古文民明畏今文畏作威　玄宗詔衞包改古文從今文　古文書畏威二字通用


「古文」「天明畏，自我民明畏」，「今文」下「畏」字作「威」，蓋衞包所改，當從古。

【元圻案】唐書藝文志：「今文尚書十三卷〔一〕，玄宗詔集賢學士衞包改古文從今文。」〇大禹謨釋文：「畏，如字，徐邈音威，馬融本作『威』。」據此則非衞包所改矣。〇漢書五行志「威用六極」作「畏用」，谷永傳同。林少穎曰：「古文書畏、威二字通用，其義一也。」

〔一〕「十三」，原作「十二」，據中華本新唐書卷五七藝文志一改。






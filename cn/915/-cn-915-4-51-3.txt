◇上疏言隗嚣

臣援自念归身圣朝，奉事陛下，本无公辅一言之荐，左右为容之助。臣不自陈，陛下何因闻之。夫居前不能令人轾，居后不能令人轩，与人怨不能为人患，臣所耻也。故敢触冒罪忌，昧死陈诚。臣与隗嚣，本实交友。初，嚣（袁宏《纪》作「臣与嚣往为知交。今闻与来歙书，深更怨臣。自计无负于嚣」）遣臣东，谓臣曰：「本欲为汉，愿足下往观之（袁宏《纪》作「仆北面称臣，加以本欲为汉，足下往观其政」）。于汝意可，即专心矣。」及臣还反，报以赤心，实欲导之于善，非敢谲以非义。而嚣自挟奸心，盗憎主人，怨毒之情遂归于臣。臣欲不言，则无以上闻（袁宏《纪》作「盗憎主人，反欲归怨于臣。臣欲遂退不言，则无以报陛下」）。愿听诣行在所，极陈灭嚣之术，得空匈腹，申愚策，退就陇亩（袁宏《纪》作「然后退就垄亩，饭疏饮水，随四民之职」），死无所恨。（《后汉·马援传》，又见袁宏《后汉纪》五，各有删节。）


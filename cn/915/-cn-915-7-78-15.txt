◇谢对康乐侯表

昔强氐暴虐，恃僭历纪，既噬五都，志吞六合。阶没西河，倾覆南汉，凌籍纪郢，跨越淮泗。於时策画惟疑，地险已谢，咸惧君臣同泯，有生无馀，亡祖奉国威灵，董符戎重，尽心所事，克黜祸乱，功参盘鼎，胙土南服，逮至臣身。值遭泰路，日月改晖，荣落代运，输税唐化，生幸无已，不悟天道下济，鸿均曲成。乃眷遐绩，式是兴征。分虎钮龟，复显茅土，鸣玉拖绂，班景元勋，泽洽往德，恩覃来胤。永维先踪，远感崩结。岂臣弱，所当忝承。臣闻至公无私，甄善则一。皇恩远被，殊代可侔。是以信陵之贤，简在高祖之心，望诸之道，复获隆汉之封。观史叹古，钦兹盛美。岂谓荣渥，近沾微躬，倾宗殒元，心识其会。酬恩答厚，罔知所由。（《艺文类聚》五十一。）


與司馬仲達書


今賊徒欲保江表之城，守歐吳耳。無有爭雄於宇內，角勝於平原之志也。故其俗蓋以洲渚為營壁，江淮為城塹而已。若可得挑致，則吾一旅之卒足以敵之矣。蓋弋鳥者矯其矢，釣魚者理其綸，此皆度彼為慮，因象設宜者也。今足下曾無矯矢理綸之謀，徒欲候其離舟，伺其登陸，乃圖並吳會之地，牧東野之民，恐非主上授節將軍之心也。






65　商書言仁性誠學四始　商頌言温恭朝夕


仲虺之誥，言仁之始也；湯誥，言性之始也；太甲，言誠之始也；説命，言學之始也，皆見於商書。案：朱竹垞曰：「四篇皆古文。」「自古在昔，先民有作，温恭朝夕，執事有恪，先聖王之傳恭也」，以上五句引魯語閔馬父之言。亦見於商頌。孔子之傳有自來矣。

【何云】必以孔子爲出於家學者，真宏詞人語。

【方樸山云】契爲司徒，教以人倫，故言教者商爲備。

【元圻案】真西山曰：「虞書『好生之德』、『安民則惠』，即仁也，而未有仁之名。至是而名始著。」又曰：「開萬世性學之源，自成湯始。」又曰：「敬、仁、誠並言，始見於此。三者，堯、舜、禹之正傳也。」又曰：「『學』之一字，前此未經見也。高宗與説始言之，遂開萬古聖學之源。」〇朱子曰：「經籍古人言『學』字，自説命始有。」〇吕成公雜説云：「孫悌最切，便是堯之允恭，舜之温恭，禹、湯、文、武皆然。詩曰：『自古在昔，先民有作。温恭朝夕，執事有恪。』傳曰：『古先聖王之傳恭如此。』言古而曰『在昔』，言人而曰『先民』，『傳恭』二字最好，如堯以是傳之舜。」






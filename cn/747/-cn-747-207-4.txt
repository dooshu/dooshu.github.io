○请停东宫上礼表

臣伏以太常状，以皇太子冠，准东宫典记，有上礼之仪。谨按上礼非古，从南齐、後魏，方始有此事；而垂拱、神龙，更扇其道。群臣敛钱献食，君上厚赐答之。姑息施恩，方便求利，每缘一事，有此再烦。齐、魏之风，故不足效，後车辙有前车之戒，应当取适。皇太子冠盛礼，自然合有赐赍，上台东宫两处宴会，非不优厚，其上礼宜停。


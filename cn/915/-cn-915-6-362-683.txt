○答蔡谟书



别示并曹主簿书，其中兄在南娶，丧亡已三年，其兄子该等未曾相见，应为服否？《记》云：“生不及祖父母、诸父、昆弟，而父税丧，己则否。”先儒以为父异邦而生己，不及祖在时归见之，故过时则不服也。《记》云不及，而诸儒以为不见，文义各异。然则不及当谓生不及此亲在时也。意谓音问既通，情义已著，虽未相见，礼疑从重，犹税服。（《通典》九十八）




○書大理卿胡公遺詩後 【 南畿巡撫】

南畿初設巡撫胡公以嚴胡公去後周文襄継之因以寬二公行事如此以敕書所載胡公有搏擊豪強之言而周公無之也二公皆為名臣昔在宣德初、吉郡胡公槩、以大理卿巡撫南畿、威望甚著、論者或頗譏其苛刻、然余嘗聞諸長老言、當是時、天下又安、江以南人物浩穰、鄉里渫惡、所為多踰禮制、　朝廷患之、賜公璽書、有袪除民害之語、惟公亦以為莠盛苗穢。不可不鉏。故其為政尚嚴。雖所誅罰。不必皆中。然一時并兼豪植之徒。蔪除略盡。姦宄革心。小民得職。去之百年。而其名聲。猶赫赫使人畏仰。農甿走隸。皆知胡卿云。若公者。方諸漢吏。葢趙京兆尹扶風之流非耶。自承平久而法抗敝也。流俗之倫。以容養姦、蠹為寬厚。從政者雍容簡貴。日坐官署默數歲月得美遷即去苟少出意見。有所建易。則眾口諠譁。流言飛文。上下交搆。必擠而去之。甚者陷之死。然後快。嗚呼可悲也。巳令胡公在今日。身且不保。安望其功名發聞若是乎。

皇明經世文編卷之二百九十終








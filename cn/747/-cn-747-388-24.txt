○送陈赞府兼应辟赴京序

初公读《梁竦传》，始慨然薄游，耻揭其公器，退而耕於楚县。知言者以为子真吴都御、寇圃田、卜商西河，与公道虽不同，其操一也。羿工於中微，拙於使人无已誉。固知大名之下，天爵难让。十二载冬十月，果以公才徵。龙泉自惜，暂隐牛斗之次；美玉无胫，竟为秦人所得。且晋以梁山召伯宗，汉以明堂延申公，尊德问礼，於斯为盛，况朝廷顿八绂久矣。顷来儒服立於鲁人之门者，公祗命台铉，将濯缨而孤矣。当贞女不字，十年反常，及大翼怒飞，知一日几万？问离群何赠，请宾赋车乘。主人赋《南有嘉鱼》，以代“零雨”之什。


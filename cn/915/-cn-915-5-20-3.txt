◇答司马宣王书

汉文虽身衣弋绨，而不革正法度，内外有僭拟之服，宠臣受无限之赐。由是观之，似指立在身之名，非笃齐治制之意也。今公侯命世作宰，追踪上古，将隆至治，抑末正本。若制定于上，则化行于众矣。夫当宜改之时，留殷勤之心，令发之日，下之应也犹响寻声耳，犹垂谦谦，曰「待贤能」，此伊周不正殷姬之典也。窃未喻焉。（《魏志·夏侯玄传》）


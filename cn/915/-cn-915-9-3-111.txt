◇东宫上掘得慈觉寺钟启

窃以白亭旧室，绝显祯祥之气，阙里故堂，暂闻钟石之响，犹复存诸良史，污彼篆素，岂如杏梁遗饰，回成绀殿，椒墀昔处，仍构宝阶，启彝钟於殊里，记灵文於福地，虽魏庙出玺，鲁祠现璧，固以推兹孝感，恶此祯契，将郭令鄙其开金，羊田陋其产玉，岂宜季武庭树，愧韩起之誉，蜀相宅墓，惭孝安之碣。伏惟览启增思，抚端深悲，恸切视奁，哀喻封箧。（《艺文类聚》七十七，张溥误入《昭明集》。）


卷二十

钦定四库全书

柳河东集卷二十

唐　柳宗元　撰

铭杂题一十二首

沛国汉原庙铭【并序　汉高祖十二年自将击黥布还过沛宫谓沛父兄曰游子悲故卿吾虽都关中万岁之後吾魂魄犹思沛且朕自沛公诛暴逆遂有天下其以沛为朕汤沐邑惠帝即位乃诏有司立原庙至唐尚存】

昔在帝尧光有四海元首万邦时则舜禹稷卨【音薜与契同】佐命垂统股肱天子圣德未哀而内禅【音擅】元臣继天而受命四姓承休迭有中邦五神环运炎德复起周道削灭秦德暴戾皇天畴庸审厥保承乃命唐帝之後振而兴之【班固高祖赞汉帝本系出自唐帝降及於周在秦作刘又曰汉承尧运德祚已盛断蛇着符旗帜上赤恊於火德自然之应得天统矣】又俾九臣之後翊而登之所以绍复丕绩不坠厥祀故曲逆【上音去下音遇】起为策士辅成帝图吐谋洞灵奋其如神舜之胄也【陈平出自妫姓虞帝舜之後夏禹封舜于商均於虞城三十二世孙遏父为周陶正武王妻以元女大姫生蒲封之於陈至平佐汉封侯】汝隂脱帝密网摧虏暴气扶乘天休运行嘉谋禹之苗也【夏侯婴出自夏禹之後杞闵公为楚所灭其弟佗奔鲁鲁悼公以佗出夏后氏爵为侯谓之夏侯至婴佐高祖封汝隂侯】鄼侯【鄼音赞】保绥三秦控引汉中宏器廓度以大帝业卨之裔也【萧氏出自姫姓帝喾之後商帝乙庶子微子周封为宋公裔孙大心平南宫长万有功封于萧因以为氏至何事高祖封鄼侯】淮隂整齐天兵导扬灵威覆赵夷魏吞齐殄楚平阳夏破三秦虏魏王绦侯定楚地固刘氏皆稷之裔也【韩氏出自姫姓唐叔虞之後曲沃桓叔之子万食采于韩因以为氏至信事高祖封淮隂侯周氏出自姫姓黄帝裔孙后稷封于邰七世孙古公亶父为狄所逼徙居岐下之周原故国号曰周至勃事汉封绦侯】克复尧绪昭哉甚明天意若曰建火德者必唐帝之胄故汉氏兴焉翼炎运者必唐臣之孙故羣雄登焉是以高帝诞膺圣祚以垂德厚探昊穹之奥旨载幽明之休佑杀白帝於大泽以承其灵【高祖夜经泽中有大蛇当径高祖拔劒斩之後人至蛇所有一老妪哭曰吾子白帝子也化为蛇当道今者赤帝子斩之矣】建赤旗於沛邑以昭其神【谓高祖既立为沛公而旗帜皆尚赤也】假手於嬴以混诸侯【谓秦并六国而复归于汉也】凭力於项以离关东【谓项羽剽悍而关东心离也】奉缵尧之元命【缵作管切】而四代之後咸献其用得乘木之大统而秦楚之盛不保其位既建皇极设都咸阳抚征四方训齐天下乃乐沛宫以追造邦之本乃歌大风以昭武成之德【其歌曰大风起兮云飞掦威加海内兮悲故郷安得猛士兮守四方】乃尊旧都以壮王业之基生为汤沐之邑没为思乐之地且曰万岁之下魂游於此惟兹原庙沛宫之旧也祭蚩尤於是庭而赤精降【高祖既立为沛公祭蚩尤於沛庭】导灵命於是邦而羣雄至登布衣於万乘而子孙得以缵其绪化环堵为四海而黎元得以安其业基岱岳之高源洪河之长蓄灵拥休此焉发迹盖以道备於是而後行之天下制成於是而後广之宇内天下备其道而神复乎本宇内成其制而心怀於旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故高帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其密用佐岁功以流泽欤以约法之仁安知不流其神睠相旧邦之遗黎欤【睠与春同】以绍唐之余庆统天之遗烈安知不奋其圣化大佑於下土欤然则展敬乞灵乌可已也铭於旧邑以廸天命其辞曰

荡荡明德时惟放勋【音勲】揖让而退祚於後昆羣蛇辅龙以翊天门登翼炎运唐臣之孙秦网既离鹿骇东夏长蛇封豕【封豕大猪也封豕长蛇以荐食上国见左氏】踊跃中野天复尧绪锺佑於刘赫矣汉祖播兹皇猷扬斾沛庭约从【从将客切】诸侯豪暴震叠威声布流总制虎臣委成良畴剿【剿子小切】殄覇楚遂荒神州区宇怀濡黔黎辑柔表正万国炎灵用休定宅咸阳以都上游留观本邦在镐如周穆穆惠王宗禋克承崇崇沛宫清庙是凭原念大业肇经兹地乃专元命亦举严祀建斾衅【衅许仅切】鼔遂据天位魂游故郷永介丕祉焕列唐典严恭罔坠勒此休铭以昭本始劒门铭【并序　宪宗纪永贞元年劒南西川节度使韦臯卒行军司马刘辟自称留後明年元和改元以高崇丈为行营节度使率京西兵马使李元奕山南西道节度使严砺劒南东川节度使李庚以讨刘辟铭谓严公即砺也考砺传亦载刘辟反以储备有素检校尚书左仆射节度东川擅没吏民田宅百余所税外加歛钱及刍粟数十万元和四年卒赠司空後元禛奉使东川劾发其赃请加恶谥此铭当作於未节度东川之前云】

惟蜀都重险多货混同戎蛮人尨俗剽嗜为寇乱皇帝元年八月帅丧衆暴羣疑不制妖?【?鱼列切亦作】扇行怙恃富强滔天阻兵攻陷他部北苞劔门凭负兵陵以张骜猛坚利锋镝以拒大顺谓雷霆之诛莫巳加也惟梁守臣【蜀为古梁州之地】礼部尚书严公以国害为私雠以天讨为已任推仁仗信不待效死而人致其命立义抗愤不待喋血而士一其心悉师出次祗俟明诏凡诸侯之师必出於是储偫【储音厨偫直里切】飨赉取其农穰乃遣前军严秦奉扬王诛诞告南土十一月右师逾利州蹈寇地乘山斩虏以遏奔冲左师出於劒门大攘顽嚣谕引刼脇蚁溃鼠骇险无以固【一作以为固】收夺地利以须王师刲刳肾肠振振根柢俾无以肆毒用集我勲力鼖【音坟】皷一振元戎启行取其渠魁以为大戮由公忠勇愤悱【愤房吻切悱音斐】授任坚明谋猷弘长用能启辟险厄夷为大涂衰沮害气对乎天意帝用休嘉议功居首增秩师长进为大藩宅是南服将校羣吏愿刋山石昭着公之功垂号无穷铭曰

井络坤垠【蜀在星分野为井络在卦为坤维】时惟外区界山为门环於蜀都丛险积货混并羌髳【上驱羊切下音矛书牧誓及庸蜀羌髳微卢彭濮人注八国皆戎夷属文王者国名羌在西蜀髳微在巴蜀】狂猾窥隙狺狺啸呼【狺鱼巾切楚辞猛犬】凭据势胜厚其凶徒皇帝之仁宥而不诛暴非德驯害及巴渝【巴渝在唐属劒南道】乃出王旅乃咨列岳牧臣司梁当其要束器备攸积糗粮是蓄人无增赋帅以饶足喋血誓士玄机在握分命貔貅【上音毗下音休】陈为掎角【掎居绮切说文偏引也左氏譬如捕鹿晋人掎之诸戎角之】右逾岷山左直劒门攻出九地上披重云攀天蹈空夷视阻艰破裂层垒残殱羣顽内获固圉外临平原天兵徐驱卒乘嘽嘽【他丹切衆也诗嘽嘽骆马】大憝囚戮【憝徒对切书元恶大憝】戎夏咸欢帝图厥功惟梁是先开国进位南服于藩邦之清夷人以完安铭功鉴乱永代是观

涂山铭【并序　尚书曰娶于涂山孔安国曰涂山国名传曰禹合诸侯于涂山执玉帛者万国杜预注曰涂山在寿春南北皇甫谧曰今九江当涂有禹庙则涂山在江南作之年月未详】

惟夏后氏建大功定大位立大政勤劳万邦和宁四极威怀之道仪刑後王当乎洪流方割灾被下土自壶口而导百川大功建焉虞帝耄期顺承天历自南河而受四海大位定焉万国既同宣省风教自涂山而会诸侯大政立焉功莫崇乎御大灾乃赐玄圭以承帝命位莫崇乎执大象乃辑【音集】五瑞以建皇极政莫先乎齐大统乃朝玉帝以混经制是所以承唐虞之後垂子孙之丕业立商周之前树帝王之洪范者也呜呼天地之道尚德而右功帝王之政崇德而赏功故尧舜至德而位不及嗣汤武大功而祚延于世有夏德配於二圣而唐虞让功焉功冠於三代而周商让德焉宜乎立极垂统贻於後裔当位作圣着为世凖则涂山者功之所由定德之所由济政之所由立有天下者宜取於此追惟大号既发华盖既狩方岳列位奔走来同山川守神莫敢遑宁羽毛四合衣裳咸会?恭就列俯偻聼命然後示之以礼乐和气周洽申之以德刑天威震耀制立谟训宜在长久厥後启征有扈而夏德始衰羿距太康而帝业不守【启禹之子而太康启之子也书甘誓启与有扈战于甘之野作甘誓五子之歌注太康盘于游田不惜民事为羿所逐不得反国史记所庄亦引此】皇祖之训不由人亡政坠卒就陵替向使继代守文之君又能绍其功德修其政统卑宫室恶衣服拜昌言平均赋入制定朝会则诸侯常至而天命不去矣兹山之会安得独光於後欤是以周穆遐追遗法复会於是山【昭公四年椒举言于楚子曰康有酆宫之朝穆有涂山之会】声垂天下亦绍前轨用此道也故余为之铭庶後代朝诸侯制天下者仰则於此辞曰

惟禹体道功厚德茂会朝侯卫统壹宪度省方宣教化制殊类咸会坛位承奉仪矩礼具乐备德容既孚乃举明则以弼圣谟刑戮防风遗骨专车【国语昔禹致羣神于会稽之山防风氏後至禹杀而戮之其骨节专车此为大矣注骨节其长专车专者擅也】克明克威畴敢以渝宣昭黎宪耆定混区传祚後裔丕承帝图涂山巗巗界彼东国惟禹之德配天无极即山刋碑贻後训则寿州安丰县孝门铭【并序　唐孝友传曰寿州安丰李兴亦有志行柳宗元为作孝门铭云云全载於传亦不纪其年月云】

寿州刺史臣承思言九月丁亥安丰县令臣某上所部编户甿李兴父被恶疾岁月就亟【一作疾亟】兴自刃股肉假托馈献其父老病已不能啖啜【上音淡下妹悦切正作歠】宿而死兴号呼抚臆口鼻垂血捧土就坟沽渍涕洟【溃疾智切洟音夷】坟左作小庐蒙以苫茨伏匿其中扶服顿踊昼夜哭诉孝诚幽逹神为见异庐上产紫芝白芝二本各长一寸庐中醴泉涌出奇形异状应验图记此皆陛下孝理神化隂中其心而克致斯事谨按兴氓庶贱陋循习浅下性非文字所导生与耨耒为业【一作伍】而能锺彼醇【音淳】孝超出古列天意神道犹锡瑞物以表殊异伏惟陛下有唐尧如天如神之德宜加旌褒合於上下请表其里闾刻石明白宣延风美观示後祀永永无极臣昧死上请制曰可其铭曰

懿厥孝思惟兹淑灵禀承粹和笃守天经泣侍羸疾默祷隐冥引刃自向残肌败形羞膳奉进忧劳孝诚惟时高高曾不是听创巨痛仍号于穷旻捧土濡涕顿首成坟陷膺腐眦寒暑在庐草木悴死鸟兽踟蹰殊类异族亦相其哀肇有二位孝道爰兴克修厥猷载籍是登在帝有虞以孝烝烝【舜瞽子父顽母嚚象傲克谐以孝烝烝又不格奸】仲尼述经以教於曾【谓孝经也】惟昔鲁侯见命夷宫【史记鲁世家周宣王伐鲁杀其君伯御而问鲁公子能道顺请侯者以为鲁侯乃以樊穆仲之言立称于夷宫是为孝公注夷宫宣王祖父夷王之庙古者爵命必於祖庙】亦有考叔寤庄称纯【左氏郑庄公寘姜氏於城颍颍考叔闻之有献于公公从之遂为母子如初君子曰颍考叔纯孝也爱其母施及庄公】显显李氏实与之伦哀嗟道路涕慕里邻邦伯奏章稽首殷勤上动帝心旁逹明神神锡秘祉三秀灵泉帝命荐加亦表其门统合上下交赞天人建此碑号亿龄扬芬

武冈铭并序　【宪宗纪元和六年闰十二月辰溆州首领张伯靖反寇播费二州八年七月巳巳劒南东川节度使潘孟阳讨张伯靖八月辛已朔湖南观察使柳公绰讨伯靖丁未伯靖降然考柳公绰传止载拜御史中丞出为湖南观察使以地卑湿不可迎养求分司东都不聼後徙鄂岳观察使不书其平张伯靖之功若与铭所载诏书显异进临江汉之言若少异岂史偶逸之耶武冈在邵州邵与黔辰播费等州在唐皆隶江南西道永州亦其一也公时为永州司马作】

元和七年四月黔巫东鄙【黔音钤】蛮獠杂扰【獠音潦西南南夷名亦作?】盗弄库兵贼脇守帅南鈎牂牁外诱西原【汉定西南夷置牂牁郡西原亦西南夷地也】置魁立帅【一作伍】杀牲盟誓洞窟林麓啸呼成羣皇帝下铜兽符【汉制郡守置铜虎符竹使符发兵至郡合符符合乃听发兵也】发庸蜀荆汉南越东瓯之师四面讨问畏罪凭阻遁逃不即诛时惟潭部戎帅【潭在唐属江南西道】御史中丞柳公绰练立将校提卒五百屯于武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚母弟生婿继来於潭咸致天庭皇帝休嘉式新厥命凶渠同恶革面向化如醉之醒如狂之宁公为药石俾复其性诏书显异进临江汉益兵三倍为时硕臣殿於大邦文儒申申有此武功於是夷人始复闻公之去相与高蹈涕呼若寒去裘昔公不夸首级为已能力专务教诲俾邦斯平我老洎幼由公之仁小不为虺蜮【上许伟切亦为蝮虫也下胡国切似鼈含沙射人为害如狐也】大不为鲸鲵恩重事特不迩而远莫可追已愿铭武冈首以慰我思以昭我邻【一作类】以示我子孙亿万年【一作弥亿万年】俾我奉国如令之诚邻之我怀如公之勤其辞曰

黔山之漓【音攅高也】巫山之蟠【音盘曲也赤鸡名】鱼骇而离兽犯而残户恐谷窜披攘仍乱王师来诛【一作来诛】期死以缓公明不疑公信不欺援师定命【一作援师】俾邦克正皇仁天施我反其信我涂四阖公示之门我愚抵死公示之恩既骨而完既亡而存奉公之训贻我子孙我始蝥【音矛】贼由公而仁我始寇雠由公而亲山畋泽?【畋音田与渔同周礼有人】输赋於都陶穴刋木室我姻族烹牲是祀公受介福揲蓍以占【一作折篿】公宜百禄皇懋公功陟于大邦远哉去我谁嗣其良有穴之丹有犀之?匪曰余固公不可赂祝邻之德恒遵公则朂余之世以永邦制南夷作诗刻示来裔

井铭【公元和十年三月自京师谪为柳州此铭十一年三月作当在柳州时文】

始州之人各以甖甈负江水【甖音鸎甈五计切破罂也】莫克井饮崖岸峻厚早则水益远人陟降大艰雨多涂则滑而?恒惟咨嗟怨或讹言终不能就元和十一年三月朔命为井城北隍上未晦果寒食洌而多泉邑人以灌其土坚垍【垍说文云坚土也一作牡】其利悠久其相者浮图谈康诸军事牙将来景凿者蒋晏凡用罚布六千三百役佣三十六大甎千七百其深八寻有二尺铭曰

盈以其神其来不穷惠我後之人噫畴肯似於政其来日新【一作盈以神】

舜禹之事【魏书文帝纪延康元年十一月丙午汉帝以衆望在魏乃召羣公卿士告祠高庙使御史大夫张音持节奉玺绶禅位乃为坛於繁阳庚午王升坛即祚成礼而反改延康为黄初大赦魏氏春秋曰帝升坛礼毕顾谓羣臣舜禹之事吾知之矣古今集中虽皆载此文晏元献公谓此文连下谤誉咸宜二首恐是博士韦筹作】

魏公子丕由其父得汉禅【音坛】还自南郊谓其人曰舜禹之事吾知之矣由丕以来皆笑之柳先生曰丕之言若是可也向者丕若曰舜禹之道吾知之矣丕罪也其事则信吾见笑者之不知言未见丕之可笑者也凡易姓授位公与私仁与强其道不同而前者忘後者系其事同使以尧之圣一日得舜而与之天下能乎吾见小争於朝大争於野其为乱尧无以巳之何也尧未忘於人舜未系於人也尧之得於舜也以圣舜之得於尧也以圣两圣独得於天下之上奈愚人何其立於朝者放齐犹曰朱启明而况在野者乎尧知其道不可退而自忘舜知尧之忘已而系舜於人也进而自系舜举十六族去四凶族使天下咸得其人【一作仁】命二十二人兴五教立礼刑使天下咸得其理合时月正历数齐律度量权衡使天下咸得其用积十余年人曰明我者舜也齐我者舜也资我者舜也天下之在位者皆舜之人也而尧隤【徒回切】然聋其聦昏其明愚其圣人曰往之所谓尧者果乌在哉或曰耄矣曰匿矣又十余年其思而问者加少矣至于尧死天下曰久矣舜之君我也夫然後能揖让受终於文祖禹之与舜也亦然禹旁行天下功系於人者多而自忘也晚益之自系亦犹是也而启贤闻於人故不能夫其始系於人也厚则其忘之也迟不然反是汉之失德久矣其不系而忘也甚矣宦董袁陶之贼生人盈矣丕之父攘祸以立强积三十余年天下之主曹氏而已无汉之思也丕嗣而禅天下得之以为晚何以异夫舜禹之事耶然则汉非能自忘也曹氏非能自系也公与私仁与强其道不同其忘而系者无以异也尧之忘不使如汉不能授舜禹舜禹之系不使如曹氏不能授之尧然而世徒探其情而笑之故曰笑其言者非也问者曰尧崩天下若丧考妣四海遏密八音三载子之言忘若甚然是可不可欤曰是舜归德於尧史尊尧之德之辞者也尧之老更一世矣德乎尧者盖已死矣其幼而存者尧不使之思也不若是不能与人天下

谤誉

凡人之获谤誉於人者亦各有道君子在下位则多谤在上位则多誉小人在下位则多誉在上位则多谤何也君子宜於上不宜於下小人宜於下不宜於上得其宜则誉至不得其宜则谤亦至此其凡也然而君子遭乱世不得已而在於上位则道必咈於君而利必及於人由是谤行於上而不及於下故可杀可辱而人犹誉之小人遭乱世而後得居於上位则道必合於君而害必及於人由是誉行於上而不及於下故可宠可富而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑出一庸人之口则羣而邮之且至於远迩莫不以为信也岂惟不能褒贬而已则又蔽於好恶夺於利害吾又何从而得之耶孔子曰不如乡人善者好之其不善者恶之善人者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及於天下天下之人皆欢而戴之向之谤之者今从而誉之矣是以在上而必彰也或曰然则闻谤誉於上者反而求之可乎曰是恶可无亦徵其所自而已矣其所自善人也则信之不善人也则勿信之矣苟吾不能分於善不善也则已耳如有谤誉乎人者吾必徵其所自未敢以其言之多而举且信之也其有及乎我者未敢以其言之多而荣且惧也苟不知我而谓我盗跖【之石切】吾又安取惧焉苟不知我而谓我仲尼吾又安取荣焉知我者之善不善非吾果能明之也要必自善而已矣

咸宜

兴王之臣多起污贱人曰幸也亡王之臣多死寇盗人曰祸也余咸宜之当两汉氏之始屠贩徒隶出以为公侯卿相无他焉彼固公侯卿相器也遭时之非是以诎独其始之不幸非遭高光而以为幸也汉晋之末公侯卿相刼戮困饿伏墙壁间以死无他焉彼固刼戮困饿器也遭时之非是以出独其始之幸非遭卓曜而後为祸也彼困於昬乱伏志气屈身体以下奴虏平难泽物之德不施於人一得适其傃其进晚耳而人犹幸之彼伸於昬乱抗志气肆身体以傲豪杰残民兴乱之伎行于天下一得适其傃其死後耳而人犹祸之悲夫余是以咸宜之

鞭贾【作之年月不详然其言云後出东郊争道长乐坂下则在京师未谪时作大抵端以讽空空於内者贾技於朝求过其分而实不足赖云尔贾音古】

市之鬻鞭者人问之其贾宜五十【贾音嫁孟子布帛长短同则贾相若】必曰五万复之以五十则伏而笑以五百则小怒五千则大怒必五万而後可有富者子适市买鞭出五万持以夸余视其首则拳蹙而不遂视其握则蹇侧而不植其行水者一去一来不相承其节朽黑而无文【一本有材字】搯之灭爪而不得其所穷【搯乞洽切】举之翲然【翲纰招切飞也】若挥虚焉余曰子何取於是而不爱五万曰吾爱其黄而泽且贾者云余乃召僮爚汤以濯之【爚音瀹】则遫然枯【遫音速】苍然白向之黄者栀也【上音支木实可以染黄】泽者腊也富者不悦然犹持之三年後出东郊争道长乐坂下【坂音反坡坂也】马相踶【徒计切蹋也庄子怒则分背相踶】因大击鞭折而为五六马踶不已坠於地伤焉视其内则空空然其理若粪壤无所赖者今之栀其貌蜡其言以求贾技於朝【一有者字贾音古】当其分则善一误而过其分则喜当其分则反怒曰余曷不至於公卿然而至者亦良多矣居无事虽过三年不害当其有事驱之以陈力之列以御乎物以夫空空之内粪壤之理而以责其大击之效恶有不折其用而获坠伤之患乎

吏商【孟子谓宋牼曰为人臣者怀利以事其君为人子者怀利以事其父是君臣父子兄弟终去仁义怀利以相接然而不亡者未之有也公为吏商於孟子之言若甚戾者故终篇引孟子之言而谓吾言有不得已者焉且曰吾哀夫没於利者以乱而自败也姑设是庶登进其志以成其政云则公视当世之士吏而污者盖不胜其愤不得已而有作也後世大吏镇一方廉一道所谓不胜其富者至则日事囊槖其去也一方为之骚然何止以货商也哉然所谓贬而逐於道者未之间也而又加显焉是柳子之言亦无以施于後世而况闻孟子之言乎作之年月不可得而详】

吏而商也污吏之为商不若亷吏之商其为利也博污吏以货商资同恶与之为曹大率多减耗役佣工费舟车射时有得失取货有苦良盗贼水火杀敓焚溺之为患【敓与夺同】幸而得利不能什一二身败禄夺大者死次贬废小名恶终不遂【名一作者】污吏恶能商矣哉亷吏以行商不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身富而家强子孙葆光是故亷吏之商博也苟修严洁白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得亷一道其利月益之三倍不胜富矣苟其行又不改则其为得也夫可量哉虽赭山以为章【赭音者】涸海以为塩未有利大能若是者然而举世争以为货商以故贬吏相逐於道百不能一遂人之知谋好迩富而近祸如此悲夫或曰君子谋道不谋富子见孟子之对宋硜乎【硜口茎切】何以利教为也柳子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也吾哀夫没於利者以乱人而自败也姑设是庶由吏之小大登进其志幸而不挠乎下【挠女巧切】以成其收交得其大利吾言不得已尔何暇从容若孟子乎孟子好道而无情其功缓以踈未若孔子之急民也

东海若【其论谓陈西方之事使修念佛三昧与永州修净土堂记意相表里当是在永时为巽上人作】

东海若陆游登孟诸之阿【东海若东海神名也孟猪泽名按书被孟猪注在荷东北荷音何又士可切诸当从豕旁】得二瓠焉【瓠胡故切匏也】刳而振其犀【刳音枯】以嬉取海水杂粪壤蛲蚘而实之【蛲如消切腹中虫蚘音回亦音尤】臭不可当也窒以密石举而投之海逾时焉而过之曰是故弃粪耶其一彻声而呼曰我大海也东海若呀然笑【呀虚牙切】曰怪矣今夫大海其东无东其西无西其北无北其南无南旦则浴日而出之夜则滔列星涵太隂扬隂火珠宝之光以为明其尘霾之杂不处也【霾音埋】必泊之西澨【音誓】故其大也深也洁也光明也无我若者今汝海之弃滴也而与粪壤同体臭朽之与曹蛲蚘之与居其狭咫也又冥暗若是而同之海不亦羞而可怜哉子欲之乎吾将为汝抉石破瓠荡羣秽於大荒之岛【荡音荡】而同子於向之所陈者可乎粪水泊然不悦曰我固同矣吾又何求於若我之性也亦若是而已矣秽者自秽不足以害吾洁狭者自狭不足以害吾广幽者自幽不足以害吾明而秽亦海也狭亦海也幽亦海也突然而往于然而来孰非海者子去矣无乱我其一闻若之言号而祈曰吾毒是久矣吾以为是固然不可异也今子告我以海之大又目我以海之弃粪也吾愈急焉涌吾沫不足以发其窒旋吾波不足以穴瓠之腹也就能之穷岁月耳愿若幸而哀我哉东海若乃抉石破瓠投之孟诸之陆荡其秽於大荒之岛而水复於海尽得向之所陈者焉而向之一者终与臭腐处而不变也今有为佛者二人同出於毗卢遮那之海而泊於五浊之粪而幽於三有之瓠而窒於无明之室而杂於十二类之蛲蚘人有问焉其一人曰我佛也毗卢遮那五浊三有无明十二类皆空也一也无善无恶无因无果无修无证无佛无衆生皆无焉吾何求也问者曰子之所言性也有事焉夫性与事一而二二而一者也子守而一定大患者至矣其人曰子去矣无乱我其一人曰嘻吾毒之久矣吾尽吾力而不足以去无明穷吾智而不足以超三有离五浊而异夫十二类也就能之其大小刼之多不可知也若之何问者乃为陈西方之事使修念佛三昧一空有之说於是圣人怜之接而致之极乐之境而得以去羣恶集万行居圣者之地同佛知见矣向之一人者终与十二类同而不变也夫二人之相远【一作远】也不若二瓠之水哉今不知去一而取一甚矣

柳河东集卷二十








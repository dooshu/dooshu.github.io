故比部李郎中挽歌四首

陇右华宗贵朝端懿范存哀乌光列宿驷马庆高门谒帝承明署娯宾金谷园人生忽至此天道亦难论睦族衣无主传家鼎有铭沙堤连里巷玉树接堦庭北海樽常满西山药不灵肯堂归棣萼含笑入泉扃鴈序分台阁春卿有职司云屏三殿宴绵蕝一王仪风韵灵和柳襟怀叔度陂善人无复见执绋泪空垂美疢漳滨卧营魂东岱归故人空渍酒侍史罢薰衣画像留家庙铭旌出帝畿浮生除夀考享福似君稀


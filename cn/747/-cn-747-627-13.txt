○代辛将军与普润刘尚书书

某性质鄙昧，智能无取，承藉门绪，早蒙驱策，尽瘁军府，备尝艰险，徒竭犬马之劳，讵济弓裘之美。家构未克，国恩未酬，而谬典禁司，职惟侍卫。良时自晚，宿志莫申，愤血犹刚，忧发先白。加以禀性寡合，知音实难，甘心此生，长鸣靡托。岂料尚书推宏深之量，启特达之心，爱念不遗，眷知益重。昨者四牡来觐，万乘虚襟，旁求将帅之臣，伫清至公之鉴。然则萧何之称，必在韩信；孝文有问，宜荐云中。而丹墀对扬，首及庸琐，敷陈本末，奖饰逾涯，达其忠义之诚，许其远大之致，虽躬论志业，自沥肺肝，纤悉周详，岂能及此？遂使郁堙之志，允达於宸聪；樗朽之材，式孚於帝念。言发九天之上，声闻四海之中，行得舟航，坐生羽翼。虽管鲍在齐，载深知我之感，王贡仕汉，有切弹冠之善，方诸今日，未足为喻，不图知己之至於斯，义激血诚，恩缠骨髓，每一念至，不觉涕流，殒首糜躯，岂能报德？唯当竭诚砥节，服义怀仁，奉以周旋，居之造次。贞松得地，方见於岁寒；日在天，愿明其心誓。死生幸甚幸甚。属有负薪之疾，未申拜赐之礼。瞻荷之至，感惧兼深，拳拳下情，未知所措。稍任行李，即冀趋谒。伏惟照察。


○命孔璲之袭封文宣公制

朕永维圣道，思阐儒风，故尊崇先圣，所以宏至教，褒奖后嗣，所以美前烈。文宣王三十五代孙通直郎前守邠王府文学襃圣侯孔璲之，纂承睿哲，克履中庸。三命益恭，敦素凭於祖业；百代必祀，光宠被於朝恩。积庆之馀，既开於土宇；盛德不朽，宜传於带砺。可袭封文宣公兖州长史迁都水使者，食邑一千户。


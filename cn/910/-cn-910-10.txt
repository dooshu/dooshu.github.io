●林宗词兄叙明剧

善采菌者，于其含苞如卵，取味全也。至擎张如盖，昧者以为形成，识士知其神散。全部传奇，如盖之蕈也。杂剧小记，在苞之蕈也。绘事亦然。文章以无尽为神，以似尽为形。袁中郎诗有“小石含山意”一语，予甚嘉之。如画石竟而可旁添片墨，非画矣！天柱地首之嵯峨，惟卷石能收之，杂剧之谓也。兵仗亦然：长钅从大戟，非不雄逞，至浑而木棍，命曰械王；又约而尺八短剑，又约而飞丸，又约而鱼肠。其器益小力益全，为伎益难。杂剧，词场之短兵也。或以寄悲愤，写斥弛，纪妖冶，书忠孝。无穷心事，无穷感触，借四折为寓言，减之不得，增之不可。作者情之所含，辞之所尽，音之所合，即具大法程焉。不知者辄欲化为全部，不惟失其指归，且蒙以芜秽。易一字，即为点金成铁；增多字，则又狗尾为主，而貂失其处；羔皮为君，而狐反为缘。祸杂剧者多矣！自滥本横行，而杂剧隐于尘庋，知者伤之。

近有元剧之刻，胜国诸君子重开生面，于词坛固称大观。然声音之道，不绝于天下，国朝崇正教，放淫哇，天下握不律者，咸不敢为左道之言。而物感于外，情动于中，不能郁其元声。故穷庐曲房，朱门戚里，以至旗亭酒馆，每多遗音。就中不无至文，可以补野史之阙，为采风之资，饰文气之陋，而于四声七始，继别为宗者。

沈林宗兄博搜明剧，汇而选之，铿然一部鼓吹。胜国词林，不能专美于前矣！索剧于余，余向未撰此，苦无以应。复命予弁首。序成，复为邮筒沉阁，因载于《二集》。追忆其略曰：“黄钟损益之妙，合之文章，未必尽当。”余谓行空天马，非造父、[1234]{刀冏}，鲜不委辔决衔者。文人填词，即如控行空之骏，而范以驰驱也。余生前数十年以来，大江南北，文献寥寥。迩闻冰天之北，桂海之南，有两神人，知历数，辨风气，鸟兽之声，草木水石之响，皆其所诲。余将邀致词坛，起地下乱音诸老，北面而跽，左侍以伦，右侍以旷，宣扬律元，以正其乱音之罪。使当世之好音而束杀文章，与夫能文而毁裂宫调者，伏地流汗，稽颡皈依，各出所藏词本，付之祖龙。扬其灰于莽沧之野，人迹不至之地。惟以七情求风气，以风气求律吕，则声教明而我心惬矣！林宗以为然否？

己巳秋日幔亭峰音叟题








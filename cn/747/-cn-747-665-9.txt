○与回鹘可汗书

皇帝敬问回鹘可汗：夏热，想比佳适。可汗有雄武之姿，英果之略，统制诸部，君长一方，纂承前修，继守旧好，故得邑落蕃盛，士马精强，连挫西戎，永藩中夏。况向风之义，每勤於朝聘，事大之敬，常见於表章，动皆由衷，言必合礼，朕所以深嘉忠款，追想风规，至於寝兴，不忘叹瞩。勉宏令德，用副诚怀。达览将军等至，省表，其马数共六千五百匹，据所到印纳马都二万匹，都计马价绢五十万匹。缘近岁以来，或有水旱，军国之用，不免阙供，今数内且方圆支二十五万匹，分付达览将军，便令归国，仍遣中使送至界首。虽都数未得尽足，然来使且免稽留，贵副所须，当悉此意。顷者所约马数，盖欲事可久长，何者？付绢少则彼意不充，纳马多则此力致歉，马数渐广，则欠价渐多，以斯商量，宜有定约，彼此为便，理甚昭然。况与可汗礼在往来，义存终始，亲邻既通於累代，思好益厚於往时，所以万里推诚，期於一言见信，远思明智，固体朕心。其东都、太原寺，此令人勾当，事缘功德，理合精严。又有彼国师僧，不必更劳人检校。其见拓勿施邬达於等，今并放归。所令帝德将军安庆云供养师僧，请住外宅，又令骨都禄将军充检校功德使，其安立请随班次放归本国者，并依来奏，想宜知悉。今赐少物，具如别录。内外宰相及判官、摩尼师等，并各有赐物，至宜准数分付。内外宰相、官吏、师僧等并存问之，遣书指不多及。


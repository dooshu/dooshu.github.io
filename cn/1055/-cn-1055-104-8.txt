【乞定两制员数札子〈嘉三年〉】

臣窃以学士、待制，号为侍从之臣，所以承宴闲，备顾问，以论思献纳为职。自祖宗以来，尤精其择，苟非清德美行，蔼然众誉，高文博学，独出一时，则不得与其选。是以选用至艰，员数至少，官以难得为贵，人以得职为荣。缙绅之望既隆，则朝廷之体增重。其后用人颇易，员数渐多，往时学士、待制至六七十员。近年以来，稍慎除拜，即今犹及四十余员。臣以谓爱惜名器，不轻授人，朝廷既已知之矣。而为国家计者，宜于此时创立经制。今惟翰林学士、中书舍人、知制诰各有定员，其余学士待制未有定数。臣今欲乞检详前史及国朝故事，自观文殿大学士至待制，并各立定员数。遇有员阙，则精择贤材以充其选，苟无其人，尚可虚位以待。如允臣所请，乞赐详议施行。取进止。


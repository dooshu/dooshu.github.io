◇请尚书左丞贺琛奉述制旨毛诗义表

臣闻乐由阳来，性情之本，诗以言志，政教之基。故能使天地咸亨，人伦敦序，故东鲁梦周，穷兹删采，西河邵魏，著彼缵述，叶星辰而建诗，观斗仪而命礼，以为陈徐雅颂，膏肓匪一，燕韩篇什，痼疾多端，北海郑君，徒逢笺释，南郡太守，空为异序，庶今中和永播，硕学知宗，大胥负师，国子咸绍，孝敬之德，化洽天下，多识之风，道行比屋。（《艺文类聚》五十五）


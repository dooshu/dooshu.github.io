○查革正德中濫授武職疏 【 查革濫授武職】

仰惟我　祖宗開國以來、立為武爵、專以待有功之臣、延及子孫、俾世其職、報功之典、可謂重矣、然品秩之尊、莫有過於公侯伯者、自非定難拓土之功。不以輕授。故以我　太祖高皇帝開天啟運、不階尺土、奄有區夏、而一旹翊運元臣、佐命宿將、驅除翦滅、懋建厥功、然在當旹封公者六人、封侯者二十有八人、至我　太宗文皇帝、奉天征討、克靖大難、其所封拜。亦不滿十餘人、　列聖相承、益加慎重、中間累常殲夷大憝。蕩平羣盜。戡伐戎虜。立功之臣。後先相望。葢不為少。然未有中官弟姪封拜之濫。爵賞之極。如先朝者也。臣等參照寧夏之役、雖曰寘鐇背逆天道、實繇逆瑾結憤人心、彼時賴都指揮仇金?戊之兵、一舉平定、而太監張永聞風趨赴、攘為巳功、幸而禍亂克平、實仗宗社之慶、後逆瑾伏誅。論張永功罪為得其平永與有力。僅可以贖黨惡之罪。豈應據為討賊之功。既而太監谷大用馬永成陸誾魏彬等、結為朋黨、專權出政、乃以運籌帷幄、並受褒崇、於是以永兄張富封泰安伯、弟張容封安定伯、谷大寬封高平伯、谷大亮封永清伯、馬山封平凉伯、陸永封鎮平伯、魏英封鎮安伯、其它俱以功廕加陞都督都指揮者、又不下數十人、貂蟬玉帶、勢轢班行、鐵券金書、光動閭里、身不出國門之外。足未履戰陣之地曾無旦夕尺寸之勞。而一槩大拜封爵。坐獲殊寵。此士大夫之所以痛心。而將臣之所以解體也。今仰遵詔旨、俱巳查革、候命下之日、合行該部追奪誥券、削為編氓、庶足以光昭　祖宗之法、而一洗名器之汙也、再照正德年間、各處軍功之濫、其弊有三奏帶之數太多。紀騐之次失實、武選之法盡壞。如鎮守官奏帶例該五名。分守等官奏帶。例該三名。今則七八十名者有之五六十名者有之。其領兵奏帶至三四百名者有之。如錦衣衞官挍旗舍。俱係侍衞直駕人員。與大京營操備官旗。例無奏帶之例。今則公然違例奏帶。而前項人員獨多。葢以各處鎮守太監。類皆出自權門援引。是以彼此互相結納。遇有地方用兵。則以所帶之人。盡隸報功之籍。奏帶之濫乃至如此往往安居京師寄名邊方故有一人而數處奏帶一時而數處獲功其不在斬馘之例。又復巧立別名。或曰運送神鎗或曰齎執旗牌。或曰衝鋒破敵。或曰三次當先。如寧夏之訪尋金冊。河南之軍前效勞。皆是也。紀騐之地。既無審覈之公。銓選之司。又無駁勘之實。當給賞者、每破例而冐同陞官、應查議者、輒陞除而許令自首、其改正重陞併功加授之類、私謀巧術、弊出百端、難以枚舉、臣等查得寧夏陜西甘凉雲南貴州江西湖廣等處平賊功次、中間俱有冒濫、未能盡合條格、獨貴州香爐山之役、錦衣衞報功陞授者、尤為冐濫山東河南征剿流賊、其功雖有可稱、而太監谷大用張忠陸誾尹生等各人奏帶、巧立名色陞授職級者、幾六百員名。其冒濫抑又甚矣。今仰遵明旨、將例外奏帶之人、通行查革、其各處歷年紀功官員、審覈不公、雷同為詐者、乞通行罷黜、以警將來、再照各處討賊既平內外中官大臣。類授武職功廕。尤非　祖宗之法竊謂各該領兵官員、奉命出師、致有成功、乃其職分、廟堂籌畫、理亦宜然、旦克捷之日、既身加官爵之崇又家受金帛之賚、莫非優典、巳足酬功、奈何重以武爵、廕及子孫、寵報逾涯、實難負荷、但近年文職功廕、多因中官妄希恩數、一例普及。濫敘者多不敢獨辞以取違時之忌也心知非義辭拒不能今仰遵明詔、一體查革、臣等伏乞自今以後、內外文臣果能身兼將相。功業顯著者。　朝廷欲加殊恩。豈無別項彝典。不必假以武廕。以干清議。實足以勵士夫廉靖之節。足以服邊庭將士之心。再照正德元年以來、各衙門緝獲妖言強盜、并不係臨陣對敵、一應陞授職役者、已經遵照詔旨、盡行查革、臣等訪得天順成化及弘治初年指揮門達袁斌朱驥等、提督緝捕、每至十年、或十一二年、方纔一次類奏、其間委係積有年勞。獲有奇功者。該部查勘是實。分別等第奏擬陞賞。然陞者不過五七人。多至十人而止。其賞者或以布絹。或以鈔錠。其無功者尚或責打黜退當差、自後因其拿獲妖言。陞襲一輩之例、於是人競貪功。大肆羅織。所獲妖言強盜多是冤枉故弘治十八年之詔。痛欲禁革。此弊當時巳有濫觴之漸。及正德元年、錦衣衞指揮趙鑑葉廣、東廠太監王岳鄭旺、各官一時更代、數月之內。將辦事官挍。四次奏陞。正德二年、又復類奏。當時已經該部參論、馴至近年以來、姦倖用事、廠衞專權、無賴之徒、鱗集蟻附、創設西廠、復立內刑、辦事之員、日增、獲功之奏漸數、始則三年一奏。或二年一奏。後至一年一奏。或一年兩奏。遂有年終類奏之名。往往以妖言為首。張皇賊狀。罔非掎摭之詞。連署姓名。不辨獲功之數。含糊奏請。朦朧擬陞。奏一人則陞一人。奏百人則陞百人。以致市井庸流。不崇朝而立升朝籍。權門廝役。不數歲而驟至顯融。且其假種妖書。陰為陷穽。買同番手。誣執平民。加以酷法慘刑。煆煉成獄。凡經廠衞奏送法司莫敢平反冤魂塞路、上干天和、凡有人心、言之憤結、且弘治元年、奉有　孝宗皇帝聖旨、以後拿獲妖言的不陞止照成化十四年例給賞、綸音具在、所當萬世遵行、不知該部何所稽憑、類將妖言陞職、方今　聖明在上妖孽自不能興。况亦律有明條。不須另開賞格。但　輦轂之下。畿甸之廣。盜賊竊發。難保必無。以後合無每年年終類奏。止將獲過強盜起數題送兵部附卷定為三年。或五年之制。待年滿方將各人各年之內獲過強盜多少。分為等第。查奏陞賞。然每陞不過十人。給賞不限名數。巳陞者仍依舊例不得再陞。其類奏獲過盜賊起數。不許仍前混開。務要某人拿獲某賊。或某人為首。某人為從、明白開具日月地方。其有賊勢眾兇。登時拿獲。功出尋常者。兵部即時奏請定奪。類奏之時。仍須開報。如此則人人思建實功。官無濫授。獄無冤民。而盜賊亦不至猖獗矣。再照五府錦衣衞之立。一則管轄兵馬。一則專掌宿衞。掌務之職。或以流官。或繇推舉。盖用其能而不用其世所以待武臣之大有勛勞超出羣類者也。然亦惟武臣之冑。而它途不得與焉。其選可謂重且嚴矣。近年以來。乃有不繇武冑。雜然並進。大抵非嬖倖冒功之徒。即技藝希恩之屬遂使國家以賞功之典、為施恩之具。不惟加諸其身。而又使之世襲。使邊庭効命之士扼腕不平。　祖宗法度之所以漸更、　朝廷紀綱之所以大壞、府庫之所以耗斁、倉廩之所以空虛、生民之所以困苦、盜賊之所以繁興、災異之所以疊見、未必不□繇於此也、


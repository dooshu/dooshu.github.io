李致远


洪咨夔平斋文集卷八有送李致远安远簿诗。宋别有李致远，见丞相李忠定公长短句，时代较早。今姑编于此。

碧牡丹

破镜重圆，分钗合钿，重寻绣户珠箔。说与从前，不是我情薄。都缘利役名牵，飘蓬无定，翻成轻负。别后情怀，有万千牢落。

经时最苦分携，都为伊、甘心寂寞。纵满眼、闲花媚柳，终是强欢不乐。待凭鳞羽，说与相思，水远天长又难托。而今幸已再逢，把轻离断却。








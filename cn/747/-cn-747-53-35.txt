○遗诏

朕承八圣之休德，荷上天之眷祐，嗣守丕训，不敢荒宁。赖宗庙之灵，群后之力，戡定大难，以康兆人，严恭寅畏，二十有七载。今天命降疾，不兴不寤，是用审训，宜听朕言。皇太子诵，元良继明，睿哲齐圣，孝友和惠，恭敬温文。必能觐祖宗之耿光，绍邦家之大业，宜於柩前即皇帝位。呜呼！朕常奉圣祖元元清净之教，励精至德，保合太和。每忘己以爱人，岂嘉生而恶死。咨尔将相卿士，方伯连帅，其敬保元子，永绥万邦，各有叶心，同厎於道，无废我高祖太宗之休命。诸道节度使观察防御等使及诸州刺史等，膺镇守之任，有军旅之事，所寄尤重，不可暂旷，不须赴哀。以日易月之制，宜遵旧典。文武官等，朝晡哭临，十五举音。朕每览汉史，至孝文薄葬之诏，未尝不叹息嘉尚，缅慕其风。园陵制度，务从俭约。百辟卿士，孝子忠臣，送往事居，无违朕意。








答潘总宪笠翁


昔年奉教门下，辱翁于后辈中，独蒙鉴许，仆尝感其意，惧未有以当也。兹英君御极，百度维新，仆以浅薄，谬当重任。方将弋冥鸿于江海，拔硕人于轴。乃闻翁绝意风尘，厌弃人间事，白驹过隙，只用怅然。诸公子咸有济时之才，而明允笃诚，不忝龙图之子。深羡，深羡！

广事近以属之殷司马。此君才略，足以办此。又假以便宜兵食，期一二年，当得荡定。辱翁垂教，当奉周旋。






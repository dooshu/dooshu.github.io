○中书门下贺降诞日麟德殿三教论议状

右。三教源流，久无错综，或使後学，泥於通途。陛下遂万物之宜，御六气之辨，徵缁黄之侣，振元古之风。精义入神，微言尽性。然後稽合同异，讨论指归。以元元之慈俭，宏於在宥；以释氏之定惠，纳诸诚明。用济斯人，共陶鸿化。足以光策书於东观，资圣寿於南山。臣等备位台庭，仰承至论。无任庆欣跃之至！谨奉状陈贺以闻。


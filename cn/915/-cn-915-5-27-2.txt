◇辞征命上疏（太和四年二月）

草莽臣宁上疏：臣海滨孤微，罢农无伍，禄运幸厚，横蒙陛下纂承洪绪，德侔三皇，化溢有唐。久荷渥泽，积祀一纪，不能仰答陛下恩养之福，沈委笃疴，寝疾弥留，逋违臣隶颠倒之节，夙宵战怖，无地自厝。臣元年十一月被公车司马令所下州郡八月甲申诏书征臣，更赐安车、衣被、茵蓐，以礼发遣。光宠并臻，优命屡至，怔营竦息，悼心失图。思自陈闻，申展愚情。而明诏抑割，不令稍修章表，是以郁滞，讫于今日。诚谓乾覆恩有纪极，不意灵润弥以隆赫。奉今年二月被州郡所下三年十二月辛酉诏书，重赐安车、衣服，别驾从事与郡功曹以礼发遣，又特被玺书，以臣为光禄勋，躬秉劳谦，引喻周秦，损上益下。受诏之日，精魄飞散，靡所投死。臣重自省揆德非园绮，而蒙安车之荣；功无窦融，而蒙玺封之宠。驽下，荷栋梁之任，垂没之命，获九棘之位，惧有朱博鼓妖之责。又年疾日侵，有加无损，不任扶舆进路，以塞元责。望慕阊阖，徘徊阙庭。谨拜章陈情，乞蒙哀省。抑恩听放，无令骸骨填于衢路。（《魏志·管宁传》）


○唐陆君夫人孙氏墓志铭

夫人，吴大皇帝十九代孙德之女也，令淑有闻，名传四德，笄年归於陆氏。君名瑛，有子三，二男一女。长男宏诜，次曰宏谘，并未有所娶。女则初笄之岁，未有所归。夫人以大中四年遇疾，百药无徵，千灵靡究，即是岁仲夏月三日而终，春秋五十有七。男女号踊，泣血摧咽，亲戚悲噫。日月逾迈，龟筮叶从，於其年季秋月末旬八日，而安厝富阳县西廿里上黄山墓。然而礼墓则南登极峭，北达长衢，东西即富春孙氏之山矣！虑年月将浸，故列砖记其志铭曰：

穆穆夫人，名传四德。染疾不愈，殁归泉路。苍茫山谷，冥冥九泉。恐年月浸，志铭列砖。


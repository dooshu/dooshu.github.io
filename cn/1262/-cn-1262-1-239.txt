先帝改谥：

先是张藐山总宪同予私拟先帝尊谥，予拟「烈宗」，总宪善之，即拟「烈宗敏皇帝」。以语高相国辈，佥曰烈宗断不可易。相国曰「《尧典》『钦明文思』，独思字未谥。以谥先帝何如？」各称善。居亡何，宗伯顾锡畴奏拟「干」。(以下原缺)[智集终]





枣林杂俎仁集 明盐官谈迁孺木着



逸典



金陵对泣录



甲申长安陷，光禄寺署丞胶州高弘商困贼中脱归。秋末省其兄相国，备述前厄。故录之：



三月己丑朔。甲辰，上召考选中外官三十三人于中左门。谕曰：「国家多事，南寇北胡。闻寇已薄固关，虽无确报，可谓迫于门庭，朕已修省待咎。此时何以扑剿？何以安人心？何以生财？何以足用？尔等其熟计之。」滋阳知县黄国琦首对曰：「贼之骄繇于招抚，从来招抚无裨于事。」因请收拾人心及用人之要。上问安人心。曰「安人心不难，在于圣心，圣心安则人心自安」云云。上首肯，笔记其名。又问生财，对曰：「今生财云加派、云捐助，俱非也。岂可一而再、再而三乎？皇上远虑，宜搜内藏，尽所有以为外用。」上又首肯。因问用人，曰「天下未尝无人。但人未必为用」云云。上大是之，立除兵科给事中。余以次对，未毕，俄传外札。上手拆阅讫，仓皇遽退，各官不敢散。已传旨：吏部官翰林官何不与坐？以杨学士观光、林中允增志侍班不坐也。按，侍班阁部等大僚例不坐，而鸿胪所说本于黄国琦面述，或艰难时特礼。时阁臣皆坐，云"已设坐，未得命耳。」驾回宫，各官乃散。后知传札以贼至昌平也。各官环阁臣于御河桥，杨观光等责以城守事。魏藻德曰：「大家做，靠不得一人。」是日内阁课庶吉士。东宫日讲官刘理顺、何瑞征讲《论语》首章未竟。东宫沈吟曰：「不亦乐乎、不亦说乎。二『乎』字可玩。」因视两讲官而笑，讲官亦笑。赐茶退。夜二十刻，部推左懋泰戎政兵部右侍郎，总督城守，未报。



乙巳，闭都门。时传吴三桂兵至，不知即贼也。夜攻阜成门(平则门)并广宁门(彰义门)、西便门。漏二十刻，炮声渐亟。炮实内向，人不知也。丁夜后炮愈亟，贼环攻。有旨：城堵尚虚一千八百有奇。守卒俱称无饷，襄城伯李国桢不登陴。丙午巳刻，贼入阜成、西便二门，人不知也。



丁未昧爽，市人云宫女出正华门，或传圣驾昨出城。辰刻宣武门、北顺城门有内臣戎服可千骑云。王太监救火，呼开门，答以钥在中府。曰「亟碎其锁」，击之未碎。或云前门(正阳门)开，遂沿前门(弘商亲见)。至则被矢炮，不可近。自公生门入长安右门还宫。巳刻，贼入宣武门，肆杀掠，内臣被祸尤惨。李自成射承天门题榜，矢中「天」上，驰入宫。午刻，伪示五城购车驾。



戊申，午前内传先帝自尽于煤山。伪谕：「明朝文武大小官员，俱限次日赴各将军帐下具职名，汇册送览。愿复官者量才擢用，不愿复官者革职为民，准给路引即放回籍。敢有匿而不报，两邻不举，长班房主一并诛戮。特谕。」自是各官俱分投职名。权将军李友家，自巳至酉共报七十三人。刘斯球等其去者，以革职回籍也。主贼录职名、籍贯、履历、寓舍、僮婢、长班，录讫皆驱对厅锢之。工部侍郎陈必谦不即入，击以舆扛。己酉，先帝后移东华门席舍，兵部武选主事大足刘养贞出私钱八千得柳棺殡之。先帝不幸时，首露网，右足靴，身布短后衣。胸题「朕既丧国，无颜冠冕见人。」是日同先后长椅舁出。先后衣笄甚肃，鼻微伤，其裳纫结。越三日贼出梓宫，一丹漆，一黝漆，改殡焉。先帝冲天冠，龙袍，玉带，漆金靴，先后袍带亦如之。定王骑骡来临，不敢哭而去。次东宫亦骡至，青衣亵帽，头触地良久。虽不哭，隐痛不能起，贼拥去。诸臣临哭可四十余人，临而不哭者三十余人。养贞日侍侧，哀毁，被执至李友处。友据丘字胡同许锦衣宅，年五十余，性凶悍。所锢各官，许家人传餐，印其面而入，出即去之。



癸丑薄莫，李友传各官各据朝本朝见。光禄寺监事林兰友问朝本何若，有佐史吴某云"红折、黄面、开职名朝见」。兰友如其言，余仿之。刑部尚书张忻言黄折非所用，付红单职名，人多从之。酉刻，李友列骑七十三队，队骑各五，露刃，押出各臣赴窝铺。伪将刘宗敏拘各臣千六百余人，独多。丁夜叱起，俱蓬垢。予匹马口骑，飞驱入西长安门，出东长安门，过御河桥、皇天夹道，进东华门，至此始知非朝也。至会极门，牛金星深衣盘坐棕毯上，面东向。右侍郎宋企郊亦盘坐金星侧，北向。金星授《缙绅录》一部，朱笔点唱。先令甲科打躬，余诵乡贯，谕高声以应。或托疾，令扶候。合选即圈于录上，赴部听铨注，否且回各营。奔仆数人。



乙卯又选，各官昧爽骑由午门入会极门。牛金星杌坐，授注官面西向，宋企郊亦杌坐如前。唱选预名者，令候会极门。否则出东华门，或令出西华门，不解其故。盖东皆回营，西皆斩于门外，凡七十六人，多勋戚。



丙辰，各营拷职官追赃，内臣加炮烙尤熸。刘宗敏家论官大小勒限，赃完日释之。李友、张口、葛口等，各混拷，不勒限。李友家七十三员，选用二十九人，听其自捐，夹伤十之四。刘养贞再夹再呼「太祖高皇帝」，追四十三金，又银杯二。又征之，不应，曰「宁死我也。」口口口口王都等杖毙。党崇雅除通州仓场侍郎，来谒李友，角巾绿衣，诸人就问，竟蹙额不答。中书科舍人吴桥沈口口，始被拘，佯风疾，时呼「流贼来，杀流贼」。颠狂潦倒，屡受鞭，不之拷，四月二十二日同释。



四月戊午朔，乙丑，黄纸传二十七日即位。塘报吴三桂举兵逼京师，戊辰，李自成驰伪敕及吴襄手书招之。至天津，碎其敕，掷父书不启，斩从使四人，释回一人。伪敕自李友家发。李自成闻斩使大怒，召李友等点兵站队。站队，即出师也。



庚午，李自成胁东宫、二王及吴襄东行。贼将祥符李肖宇(失其名)宠任，在刘宗敏、李友等下，据吏部郎左懋泰宅。从自成败归，述其本末。云前哨至通州东，值吴氏兵，失三十骑。至天津西口，防御使张若麒、巡抚黎玉田、李希沅各迎，自成甚喜。若麒疏荐三桂。自成所过，各官道迎，自成亦跪。东宫乘骡，值各官问其新旧。见旧官泪下，手指其心曰「甚利害，须耐。」见新官色喜，曰「真尔主也，善事之」。旧官或称「殿下」，挥止之。自成至天津，三桂结方营于东，势孤。贼西联七营，甚盛。自成单骑呼「吴将军出语」，三桂出马。自成曰：「大势已定，将军何固执不下？我使可杀，敕可碎，老将军手书独不可拆乎？」三桂叱曰：「尔养马私夷，不得称我将军。且弒我君父，籍我家口，不共戴天，何言降也！我兵虽有限，亦不浪战，生死由天！」自成曰：「将军误矣，此语何自得之？朕今日尚赖将军，奸人挑击，几丧大事。先皇帝自尽，非我逼也。东宫及老将军固在。」少顷并跨骡出，吴襄曰：「尔毋信浮言。圣上未入京，先皇帝即自经。儿知之乎？及入京，召我大内同饭，禄我全家，日赐存问，恩甚渥。儿宜谢。」三桂怒曰：「非我父也。吴氏受国恩三百年，不能死报，而甘他人之食乎？料家书如此，故掷之。」襄又劝谢，三桂哭曰：「求见东宫。」三桂叩首马上，大恸。东宫默然良久，自成劝通语。东宫曰：「将军速谢，有明主可事矣，毋惑浮言，且父在。」三桂哭曰：「惟主命。」马上谢万岁，又叩襄首。自成令东宫同襄回营。自成曰：「将军赤诚，能容朕单骑劳军乎？」三桂诺。自成东入吴营下马，三桂亦下马，各拜。云：「我君臣几误于人言，此后藉重将军不浅，容朕再谢。」三桂辞拜，竟如主臣礼。自成因问守榆关之策，答曰：「往关外有八城可恃。今八城亡，关外失险。臣因其难守，奏请入关，先皇帝疑焉。以臣家口入京，俾臣守关。如戎马至，关未易守也，必先收入关为上策。」自成曰然，「即藉将军图之」。三桂谢不敏，且乏兵饷。自成曰：「兵饷易易耳。我兵三十七万，留骑十万、金四十万，资将军。功成当厚爵相报。」三桂愿以身任。自成曰：「朕回营即发敕付将军。」三桂又谢。请往登关门指示形势，许之。至关阅城，又出至一片石。



戊寅晡刻，三桂宴自成上坐，东宫左之，三桂右。以东宫在，竟坐地西向。吴襄送席不与焉。酒数行，忽笳吹大作，白标弥望，三桂即起抱东宫去。还欲执自成，已上马无及矣。天遽晦，贼方解甲不备。北兵突击，贼汹惧大溃。追杀亡算，仅四万骑回京，步卒尽没。(上系李肖宇口述。肖宇亦侍宴，其所部万三千人，才还骑十七、庖人一、家丁二。云经战十三年，未有如此之败者。人马拥蹇，自相跆藉。漏刃逃生，言之犹为魂悸。)



癸未午刻，李自成回京，入德胜门，披蟒，手白布拂面。从马约七千匹，列东华门。二十骑自御道入东华门，前一贼抱婴儿，不知谁也。初贼兵或先归，问以自成，曰「死矣」，都人幸甚。从逆各官闻之大恐，伪衔封署并涤去。已侦自成将至，仍题新衔。吴襄支解于天津之西。



是日故学士杨观光、何瑞征、光禄少卿李天经、李延鼎，同鸿胪寺官八人劝进。自成曰：「事且棘，何登极之有？」刘宗敏厉声曰：「已有旨，明日登极，各官可出料理。」各官退，宗敏与自成争语。敏曰：「尔十几年辛苦，一旦败坏，若不登极，何以回关中？」自成默然。(李友佐史吴某说)



甲申果登极，殊草草。我太庙主早毁，从此坏民居，运入大内为焚具。



丁亥卯刻，贼出阜城门，留卒七百余人，入大内及各巷纵火。李友家有口部主事口口，自经吴桥之。(疑有脱误)



先是四月二十二日，西华门外粘示紫笔云"本镇匡复」等情。时吴三桂尚在天津。



高弘商拘李友家，被夹勒四百金。见李友日醉拥妇女，啼号不惜也。詹事张维机、主事萧鸿基，至夹其首。张尚书凤翔前出狱，被拘，勒四百金，不夹。



李肖宇故祥符诸生，陷贼中久矣。据左懋泰宅，懋泰避宅后通款，招高弘商屡候之。肖宇因言从贼久，犹在人下，欲乘其败图自成不果。弘商遁出京亦肖宇资遣之。








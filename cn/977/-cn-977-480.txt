邵雍　偶得吟

日为万象精，人为万物灵。

万象与万物，由天然后生。

言由人而信，月由日而明。

由人与由日，何尝不太平。

邵雍

邵雍　偶得吟

人间事有难区处，人间事有难安堵。

有一丈夫不知名，静中只见闲挥麈。

邵雍

邵雍　偶得吟

壮岁若奔驰，随分受官职。

所得唯锱铢，所丧无纪极。

今日度一朝，明日过一夕。

不免如路人，区区被劳役。

邵雍

邵雍　偶得吟

相去一毛间，千山复万山。

虽能忘寝食，未肯去机关。

不是责人备，奈何开口难。

天心况非远，既远遂无还。

邵雍

邵雍　偶得吟

集大成人不肯模，却行何异弃金车。

便言天下无难事，岂信人间有丈夫。

天意须时为善计，人情安处是良图。

天人之际只些子，过此还同隔五湖。

邵雍

邵雍　偶得吟

蛙蜢泥中走，凤凰云外飞。

云泥相去远，自是难相知。

邵雍

邵雍　偶得吟

林间无事可装怀，昼睡功劳酒一杯。

残梦不能全省记，半随风雨过东街。

邵雍

邵雍　偶得吟

皋陶遇舜，伊尹逢汤。

武丁得傅，文王获姜。

齐知管种，汉识张良。

诸葛开蜀，玄龄启唐。

邵雍


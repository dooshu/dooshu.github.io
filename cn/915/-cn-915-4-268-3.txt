◇救李云疏

李云所言，虽不识禁忌，干上逆旨，其意归于忧国，但违将顺之礼。礼讥暴谏，然亦有狂狷愚忠，不顾诛族之祸者，古今有之。是以高祖忍周昌不讳之言，孝成皇帝赦朱云腰领之诛。二主非不忿此二臣，以忠不思难，皆不罪之。今日杀李云，天下犹言陛下诛谏臣，所以臣敢触龙鳞也。（袁宏《后汉纪》二十一，又《后汉·李云传》作今「日杀云，臣恐剖心之讥复议于世矣。故敢触龙鳞，冒昧以请」。）


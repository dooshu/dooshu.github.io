○柳州东亭记

（元和十年正月，公自永州召至京师。三月，复出刺柳州。此记作於刺柳州日，篇末自可见。）

出州南谯门，（谯，城上楼也。）左行二十六步，有弃地在道南。南值江，西际垂杨（垂杨，地名也。）传置，（○传，音转。传置，谓驿也，）东曰东馆。其内草木猥奥，有崖谷，倾亚缺圮。（部鄙切。“亚”一作“凸”。）豕得以为囿，蛇得以为薮，人莫能居。至是始命披弗刂蠲疏，（○弗刂，音指。疏，音疏。）树以竹箭松柽（丑成切。）桂桧柏杉。易为堂亭，（○易，以豉切。）峭为杠梁。（《孟子》：十一月，徒杠成。十二月，舆梁成。杠梁，皆桥也。○杠，音江，林间横木。）下上徊翔，前出两翼。凭空拒江，（“凭”，一作“冯”。）江化为湖。众山横环，阔氵婴湾。（○，音聊，与{山}同。氵婴，伊盈切。水绝远貌。湾，乌环切，一本，“”作“崦”。）当邑居之剧，而忘乎人间，斯亦奇矣。乃取馆之北宇，右辟之以为夕室；取传置之东宇，左辟之以为朝室；又北辟之以为阴室；作屋於北牖下以为阳室；作斯亭于中以为中室。朝室以夕居之，夕室以朝居之，中室日中而居之，阴室以违温风焉，阳室以违凄风焉。若无寒暑也，则朝夕复其号。既成，作石于中室，书以告后之人，庶勿坏。元和十二年九月某日，柳宗元记。


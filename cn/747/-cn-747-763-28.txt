○贾司仓墓志铭

公讳岛，字浪仙，范阳人也。自周康王封少子建侯于贾，因而氏焉。谊则大汉太傅，寅则晋尚书，由是徽音流远。祖宗官爵，顾未研详，中多高蹈不仕。公展其长材间气，超卓挺生。六经百氏，无不该览。妙之尤者，属思五言。孤绝之句，记在人口。穿杨未中，遽罹诽谤。解褐授遂州长江主簿。三年在任，卷不释手。秩满迁普州司仓参军。诸侯待之以宾礼。未尝评人之是非。丰骨自清，冥搜至理。悟浮幻之莫实，信无生之可求。知矣哉！又工笔法，得锺、张之奥。所著文篇，不以新句绮靡为意，淡然蹑陶谢之踪。片云独鹤，高步尘表，长沙裁赋，事略同焉。攸望遭时，紫泥必降，优游华省，游泳清涂。噫！修短定期，数岂能越，会昌癸亥岁七月二十八日，终于郡官舍，春秋六十有四。呜呼！未及浃旬，又转授晋州司户参军，荣命虽来，於公何有？痛而无子。夫人刘氏，承公遗旨，粤以明年甲子三月十七日庚子，葬于普南安泉山。虑陵谷变迁，刊石纪时。绛忝公知已，见命为志词，仍为之铭曰：

猗欤贾君，天纵奇文。名高天下，鹤不在云。蚤振声光，高步出群。今则已矣，馨若兰薰。








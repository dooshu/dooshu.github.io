◎淫书板

钱塘汪棣香（福臣）曰：苏、扬两郡城书店中皆《金瓶梅》板，苏城板藏杨氏，杨故长者，以鬻书为业，家藏金瓶梅板虽销售甚多，而为病魔所困，日夕不离汤药。娶妻多年，尚未有子。其友人戒之曰："君早经完娶，而子嗣甚艰，且每岁所入徒供病药之费，意者以君《金瓶梅》板印售各坊，人受其害而君享其利，天故阴祸之欤？为今之计，宜速毁其板，或犹可晚盖也。"杨为惊悟，立取《金瓶梅》板劈而焚之，自此家无病累，妻即生男。数年间，开设文远堂书坊，家业骤起，人皆颂之。其扬州之版为某书贾所藏，某家小康，开设书坊三处，尝以是版获利，人屡戒之，终不毁。某年某月，偕其子到苏，子因他事先归，某在寓中忽病，将不起，同人送之归，竟死舟次。飞报其子，其子奔至，见尸面腐坏，蝇蚋纷集，血水涌溢，竟不能殓，但以衣盖尸而已。谚曰：千金之子，坐不垂堂。而某以印售淫书，竟至如此结局，较之杨氏之闻言即毁者，其得失为何如哉？某既死，有儒士捐金买板，始就毁于吴中。自是而苏、扬两城无此坏种流传，人心为之一快矣。


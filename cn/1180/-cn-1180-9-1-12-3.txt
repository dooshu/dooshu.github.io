衡门

三章，章四句


首章讲：此隐居自乐而无求者之词。言：人当知有素位之乐，而不可有愿外之心。盖愿外则随在皆难必也，素位则无往非可适也。





衡门之下，可以栖迟。

栖迟，游息意。故我也横木为门，虽云浅陋也，然居于斯，即乐于斯，固泰然其有余适者，不可以栖迟乎？而衡门之下皆乐地矣。





泌之洋洋，可以乐饥。

泌，泉水。洋洋，水流。乐饥，玩乐而忘饥。泌水洋洋，虽不可饱也，然寓于斯，即玩于斯，固悠然其有余趣者，不可以忘饥乎？而泌水皆乐境矣。夫如是而居，如是而玩，吾心盖无不自足也，而又何求于外哉？

二章讲：是故河鲂、河鲤，鱼之美者也，然必得之则食，不得则已；齐姜、宋女，色之美者也，然必得之则娶，不得则已，而后于心无所累也。





岂其食鱼，必河之鲂？

今也岂其食鱼，必河之鲂乎？盖食惟取适口足矣，苟非河鲂，亦可也。





岂其取妻，必齐之姜？

姜，齐姓。岂其娶妻，必齐之姜乎？盖妻惟取内助足矣，苟非齐姜，亦可也。

末章讲：





岂其食鱼，必河之鲤？

岂其食鱼，必河之鲤乎？盖食惟取属厌已矣，苟非河鲤，亦可也。





岂其取妻，必宋之子。

子，宋姓。岂其取妻，必宋之子乎？盖妻惟取代终已矣，苟非宋子，亦可也。

盖食色之性，虽人所有，而位分之素，亦人当安。若必切切然求其尽美而后为快焉，几何而不驰心于外，而丧吾自得之真哉？夫以隐者之词如此，非有道之君子，其孰能之？






○对清白二渠判

〈得清白二渠，交口不著斗门堰。府司科高陵令罪。云是二月一日以前。〉

导水东流，百川归海，甘泉北对，二渠交错。灌注不息，黔黎资上善之功；奔泻无穷，生灵得下润之广。郑国创业，白公继焉；秦兼十倍之资，韩得数年之力。决渠降雨，不待商羊之歌；荷锸成，宁假飞龙之气。理合克奉时令，谨塞堤防，水潦盛昌，惧有奔突。桃花泛溢，增修及二月之前；瓠子兴谣，流润安四人之业。县宰弦歌缉化，鸾雉添祥。雷震一时，风行百里。遵乎令典，诚未失时；见彼章程，不罹其咎。有词难罚，无滥斯人。

柳同

同，开元时擢书判拔萃科。


送郡丞唐公迁守大同序

会稽唐公寓庵先生自工部尚书郎出丞吾郡垂十年始擢守大同或谓公起家上第号亷能晋秩何晩吾郡人皆咄惜曰奈何夺我公速是何迟速交憾与君子闻而解之曰憾晩者为公谋也憾速者郡人自为谋也古有攀辕卧辙至聚薪塞路使不得行者岂不欲其洊膺崇秩哉诚利其牧我而惜其去我也故其爱而祝之也一岁九迁不为勤其恋而留之也十年一调犹恨速由是观之其所以为政者可知矣郡之有丞所以左右太守出政令者也近例太守独贵重丞不专讼牍惟诘戎捕盗是职先是治盗者数为民病噤莫敢言公至则蠲烦苛省勾摄向之赭衣骈迹者今且讼庭閴若也余间相接侍则坐语移日公为人常集枯辞菀剧郡岩邑缺官亟推公摄事多方辞免及督运转饷造战舰驱驰王路人所望而趦趄者未尝以劳为解又问民疾苦议减质库子钱三之一禁民俗溺女捐槖堤琴溪以障支流民称便君子处不得为之地患不得尽其才处得为之地患不能尽其心公为丞粥粥不尽展尺寸其治效若此况其得专制於一郡也哉大同古云中地三面阻边扼雁门狐塞之险李广魏尚并以名将为守臣汉以来用兵处也今天下中外一家边烽寝息坐镇以总戎而守臣不握兵柄昔之守在勇以扞敌今之守在静以安民公数言太夫人春秋高不乐远官然太夫人强饭无恙且公尝典试三晋习知其道里山川公行矣诗有之曰王事靡盬不遑将母其镇抚百姓和辑将吏以纾天子西顾则虽守云中亦如渤海颍川可卧治之耳吾闻边地早寒黄沙白艹即盛夏不葛而裘试褰帷按部观苏武城及李魏守边故蹟时取白堕春醪与宾客满引剑舞铙歌为娱乐回忆江南风土敬亭云月其遂忘我陵阳一片土也余愧不能攀卧留公请酌酒撰辞以为公赠

学余堂文集卷八







学余堂文集卷九

钦定四库全书

学余堂文集卷九

翰林院侍读施闰章撰

夀序


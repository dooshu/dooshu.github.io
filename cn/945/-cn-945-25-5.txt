答陈在中书

某白辱所着蒙言释象六篇披绎之际初不能晓既而考释卦之由赜取象之自有条不紊乃端若贯珠自难而易亦渐如攻木颇以见作者之旨也岂不以山泉之象着於大易以险而止盖取诸蒙二象并设所以建六爻之位六爻肇分所以明一卦之意初六混沌未判目之为混源九二刚中得位于焉而照物六三有求明之义六四得养正之理六五阴默上九文明推而广之区以别矣且自三五以降讫于周政教之污隆讨御之得失创守之方略治乱之本原莫不周旋紬绎包括总统引而伸之如茧之抽绪提而举之若网之在纲穷理尽性鈎深索隐磊磊落落自成一家之言矣昔京房作易占焦赣作易林历代宗之然不过卜筮之说子云述太玄建立方州部家虽云凖易其如参以星历颇近术数若今之所作但取一卦之意磅礴数千载之间摭其成败是非可为蓍蔡者着于篇杰然名家贻于後觉盖与夫先民之用心不同矣方将献于公车升闻于天充衡石之余备乙夜之览夏侯胜有云士患经不明经苟明其取朱紫如拾地芥耳君之是举岂仆所能识哉其本辄留庶用探究聊述所闻岂足多谢


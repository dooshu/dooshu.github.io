吴渊


渊字道夫，号退庵，德清人。绍熙元年（1190）生。登嘉定七年（1214）进士第。累官直焕章阁、知平江府。以枢密副都承旨知江州，迁太府少卿，加集英殿修撰，知镇江、太平州、隆兴府。历江西安抚使、升兵部尚书、进端明殿学士、江东安抚使、拜资政殿大学士、封金陵公、徙知福州、福建安抚使，予祠。起参知政事。宝祐五年（1257）卒，赠少师、谥庄敏。有退庵集。

念奴娇

我来牛渚，聊登眺、客里襟怀如豁。谁著危亭当此处，占断古今愁绝。江势鲸奔，山形虎踞，天险非人设。向来舟舰，曾扫百万胡羯。

追念照水然犀，男儿当似此，英雄豪杰。岁月匆匆留不住，鬓已星星堪镊。云暗江天，烟昏淮地，是断魂时节。栏干捶碎，酒狂忠愤俱发。

水调歌头

太白已仙去，诗骨此山藏。胸中锦绣如屋，都乞与东皇。碎翦杏花千树，浓抹胭脂万点，妖艳断人肠。晓露沐春色，晴日涨风光。

孤村路，逢休暇，共徜徉。酒旗斜处，□□一簇几红妆。暂息江头烽火，无奈鬓边霜雪，聊复放疏狂。倚俟玉壶竭，未肯宝鞭扬。

沁园春

寿弟相国

喜我新归，逢戎初度，关情更深。正昼掩柴扉，□寻隐遁，□舒槐府，戎正经纶。白石清泉，紫枢黄阁，□□□□□□□。□□□，□弟为宰相，兄作闲人。

南园借我登临。都不怕近前丞相瞋。但曳履扶筇，堪怜独步，携壶载酒，每叹孤斟。七秩开颜，六旬屈指，风雨对床频上心。殷勤祝，道何时回首，及早抽身。

又

梅

十月江南，一番春信，怕凭玉栏。正地连边塞，角声三弄，人思乡国，愁绪千般。草草村墟，疏疏篱落，犹记花间曾卓庵。茶瓯罢，问几回吟绕，冷淡相看。

堪怜。影落溪南。又月午无人更漏三。虽虚林幽壑，数枝偏瘦，已存鼎鼐，一点微酸。松竹交盟，雪霜心事，断是平生不肯寒。林逋在，倩诗人此去，为语湖山。

满江红

雨花台再用弟履齐鸟衣园韵

秋后钟山，苍翠色、可供餐食。登临处、怨桃旧曲，催梅新笛。江近蘋风随汛落，峰高松露和云滴。欢头童、齿豁已成翁，犹为客。

老怀抱，非畴昔。欢意思，须寻觅。人间世、假饶百岁，苦无多日。已没风云豪志气，只思烟水闲踪迹。问何年、同老转溪滨，渔钩掷。

又

乌衣园

投老未归，太仓粟、尚教蚕食。家山梦、秋江渔唱，晚风牛笛。别墅流风惭莫继，新亭老泪空成滴。笑当年、君作主人翁，同为客。

紫燕泊，犹如昔。青鬓改，难重觅。记携手、同游此处，恍如前日。且更开怀穷乐事，可怜过眼成阵迹。把忧边、忧国许多愁，权抛掷。

曾寓轩曾寓轩，不详其人。有寿制帅吴退庵词，当是与吴渊同时人。

满江红

寿章殿院

细数班行，阿谁是、调元手段。君不见、当涂往岁，饥民流散。天幸立庵来歇马，留心济粜无遗算。未须臾、千里复安居，无愁叹。

公与相，天皆愿。天施报，如符券。看青州阴骘，富公公案。已筑新堤旌异数，便膺虚席非常眷。待明年、孤矢再垂门，蒙宣劝。

沁园春

寿制帅吴退庵

运在东南，千古金陵，帝王旧州。看地雄江左，蟠龙踞虎，事专阃外，缓带轻裘。憔断乃成，非贤罔任，真是富韩文范俦。难兄弟，久齐名天壤，谁劣谁优。

冕旒。似欲兼收。命四辈传宣难借留。记适遵昆季，迭行沙路，育充伯仲，并在金瓯。或后或先，相推相逊，等是延陵德泽流。称觞了，便促装西上，同奉宸游。








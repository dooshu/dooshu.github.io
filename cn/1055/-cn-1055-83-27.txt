【辞明堂加恩表〈嘉七年九月〉】

祭之为惠，虽泽贵乎均；而赏不因功，则士无以劝。既难安于兢愧，敢自避于黩烦？臣某〈中谢。〉伏念臣性本颛愚，学无师法，才不适当时之用，识不通治古之原。误蒙圣知，擢自平进。俾参国论，幸有蕴而得施；坐耗岁时，讫无称而取诮。方惧素餐之责，敢怀滥得之心？属宗祀之有严，奉精之致孝。陪一二大臣之后，既窃窥于盛仪；献千万岁寿之觞，获共庆于成礼。然而赐之胙，蒙福已多；加以宠荣，在臣岂称？伏望尊号皇帝陛下，回高明之听，察恳至之诚。推一人有庆之恩，务先于幽远；悯小器易盈之量，俾免于覆颠。特收涣汗之行，仰冀曲全之造。


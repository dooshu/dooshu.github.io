◇转常侍上疏

臣言，即日被中曹板转臣为左常侍。臣自惟常人，触事无可，谬被拔擢，实为光荣。臣既无仿佛上报殊绝之恩，有分每丰其过。前後轻重，辄得原恕。奖以君子之方，赦其不闲教训。大愆不责，矜泽必加。是臣所以夙夜自念，知遭遇之至深至厚也。末冀未望，便荷今荣，欣喜感悦，不敢伪护。庶保终始，身命为初。不胜下情，谨诣阁拜疏谢以闻。（本集。）


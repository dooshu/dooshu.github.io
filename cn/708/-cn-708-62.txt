卷六十二 天部 地部


雷

陈义（出《投荒杂录》）

唐罗州之南二百里，为雷州，盖因多雷而名焉。其声恒如在檐宇上。牙门将陈义传云：义即雷之诸孙。昔陈氏因雷雨昼冥，庭中得大卵，覆之数月，卵破，有婴儿出焉。自后日有雷扣击户庭，入其室中，就于儿所，似若乳哺者。岁余，儿能食，乃不复至，遂以为己子。义即卵中儿也。又云：尝有雷民，畜畋犬，其耳十二。每将猎，必笞犬，以耳动为获数，未尝偕动。一日，诸耳毕动，既猎，不复逐兽，至海傍测中嗥鸣。郡人视之，得十二大卵以归，【眉批】雷卵，奇闻。置于室中。后忽风雨，若出自室。既霁就视，卵破而遗甲存焉。后郡人分其卵甲，岁时祀奠，至今以获得遗甲为豪族。或阴冥云雾之夕，郡人呼为雷耕。晓视野中，果有垦迹。有是乃为嘉祥。人或有疾，即扫虚室，设酒食，鼓吹幡盖，迎雷于四十里外。既归，屠牛彘以祭，因置其门，邻里不敢辄入。有误犯者，为大不敬，出猪羊以谢之。三日又送，如初礼。雷民图雷以祀者，皆豕首鳞身。

雷公庙（出《岭表录异》）

雷州之西雷公庙，百姓每岁配连鼓雷车，具酒肴奠焉。有以鱼彘肉同食者，立为霆震，皆敬而惮之。每大雷雨后，多于野中得黳石，谓之雷公墨。叩之然，光莹如漆。凡讼者投牒，必以雷墨杂常墨书之为利。又如霹雳处，或土木中，得楔如斧者，谓之霹雳楔。小儿佩带，皆辟惊邪。孕妇磨服，为催生药，必验。

南海（出《岭表录异》）

南海秋夏间，或云物惨然，则见其晕如虹，长六七尺。此候则飓风必发，呼为飓母。忽有震雷，则飓风不作矣。舟人常以为候，预为备之。

徐智通（出《集异记》）

唐徐智通，楚州医士也。夏夜乘月，于柳堤闲步，忽有二客笑语于河桥，不虞智通之在阴翳也。相谓曰：“明晨何以为乐？”一曰：“无如南海赤岩山弄珠耳。”答曰：“赤岩主人嗜酒，留客必醉。仆来日未后，有事于西海，去恐复为萦滞也。不如只于此郡龙兴寺前，与吾子较技耳。”曰：“君将何戏？”曰：“寺前古槐仅百株，我霆震一声，剖为纤茎，长短粗细，悉如食箸。君何以敌？”答曰：“寺前素为郡之戏场，每日中，聚观之徒，通计不下三万人。我霆震一声，尽散其发，每缕仍为七结。”二人因大笑，约诺而去。智通异之，即告交友六七人，迟明先俟之。是时晴朗，巳午间，忽有二云，大如车轮，凝于寺上。须臾昏黑，咫尺莫辨。俄而霆震两声，人畜顿踣。及开霁，寺前槐林劈碎分散，布之于地，皆如算子，小大洪纤，无不相肖。而寺前负贩戏弄观看人数万众，发悉解散，每缕皆为七结。

王忠政（出《唐年小录》）

唐泗州门监王忠政云：开成中，曾死十二日却活。始见一人，碧衣赤帻，引臂登云，曰：“天召汝行，汝隶于左落队。”其左右落队，各有五万甲马，簇于云头。俯向下，重楼深室，囊柜之内，纤细悉见。更异者，见米粒长数尺。【眉批】五谷岂可作贱！凡两队，一队于小项瓶子，贮人间水；一队所贮如马牙硝，谓之乾雨。【眉批】乾雨，甚奇！皆在前，风车为殿。每雷震，多为捉龙。龙有过者，谪作蛇鱼，数满千，则能沦山。行雨时，先下一黄旗，次下四方旗。乃随龙所在，或霆或雷，或雨或雹。若误伤一物，则刑以铁杖。忠政役十一日，始服汤三瓯，不复饥困。以母老，哀求得归。

番禺村女（出《稽神录》）

庚申岁，番禹村中有老姥，与其女饷田。忽云雨晦冥，及霁，乃失其女。姥号哭求访，邻里相与寻之，不能得。后月余，复云雨昼晦，及霁，而庭中陈列筵席，有鹿脯干鱼，果实酒醢，甚丰洁。其女盛服而至。姥惊喜持之。女自言为雷师所娶，【夹批】奇。将至一石室中，亲族甚众。婚姻之礼，一同人间。今暂使归宁，他日不可再归矣。姥问：“雷郎【眉批】嘲丑婿可用雷郎。可得见耶？”曰：“不可。”留数宿。一夕，复风雨晦冥，遂不复见。

江西村妪（出《稽神录》）

江西村中霆震，一老妇为电火所烧，一臂尽伤。既而空中呼曰：“误矣。”即坠一瓶，瓶有药如膏，曰：“以此傅之，即差。”如其言，随傅而愈。家人共议此神药，将取藏之。数人共举其瓶，不能动。顷之，复有雷雨，收之而去。又有村人震死，空中亦呼曰：“误，可取蚯蚓烂捣，覆脐中，当差。”如言傅之，遂苏。【眉批】天医亦用蚯蚓。陶孙二公何以制方获过？

蔡希闵（出《广异记》）

唐蔡希闵，家在东都。暑夜，忽大雨，雷电晦暝，堕一物于庭，作飒飒声。命火视之，乃妇人也。衣黄裙布衫，言语不通，遂目为天女使。五六年，能汉语。问其乡国，不之知，但云本乡食粳米，无碗器，用柳箱贮而食之。竟不知是何国人。初在本国，夜出，为雷取上，【眉批】不着此妇下落。俄堕希闵庭中。

雷击人（出《会昌解颐录》，又《稽神录》）

唐史无畏，曹州人也，与张从真为友。无畏止耕垄亩，衣食窘困。从真家富，乃谓曰：“弟勤苦田园，日夕区区，奉假千缗货易，他日但归吾本。”无畏忻然赍缗。父子江淮射利，不数岁，已富。从真继遭火盗，生计一空，遂诣无畏曰：“今日之困，不思弟千缗之报，可相济二二百乎？”无畏曰：“若言有负，但执券来。”从真恨怨填臆，乃归，庭中焚香，泣泪诅之。午后，东西有片黑云骤起，须臾，雨雷电兼至。霹雳一震，无畏遽变为牛。朱书腹下云：“负心人史无畏。”经旬而卒。刺史图其事而奏焉。

广陵孔目吏欧阳某者，居决定寺之前。其妻少遇乱，失父母。至是有老父诣门，使白其妻：“我汝父也。”妻见其贫陋，不悦，拒绝之。父又言其名字，及中外亲族甚悉，妻竟不听。又曰：“吾自远来，今无所归矣。若尔，权寄门下信宿，可乎？”妻又不从。其夫劝之，又不可。【眉批】恶贯方满。父乃去曰：“吾将讼尔矣。”左右以为公讼耳，亦不介意。明日午，暴风雨从南方来，有震霆入欧阳氏之居，牵其妻至中庭，击杀之，大水平地数尺。后数日，欧阳之人至后土庙，神座前得一书，即老父讼女文也。

漳泉界（出《录异记》)

唐开元中，漳泉二州疆界不明，累讼莫决。于是州官焚香，告于天地山川，以祈神应。俄而雷雨大至，霹雳一声，崖壁中裂。所竞之地，拓为一径，高千尺，深仅五里，因为官道。壁中有古篆六行，二十四字，皆广数尺，人莫能识。贞元初，流人李协辨之曰：“漳泉两州，分地太平。永安龙溪，山高气清。千年不惑，万古作程。”所云永安龙溪者，两郡界首乡名也。

章苟（出《搜神记》）

吴兴章苟于田中耕，以饭置菰里，每晚取食，饭亦已尽，如此非一。后伺之，见一大蛇偷食，苟遂以叉之。蛇走，苟逐之。至一穴，但闻啼声云：“斫伤我矣。”或言付雷公，令霹雳杀。须臾雷雨，霹雳覆苟上。苟乃跳梁大骂曰：“天使我贫穷，展力耕垦，蛇来偷食，罪当在蛇，反更霹雳我耶！乃是无知雷公。雷公若来，吾当以斫汝腹。”须臾，云雨渐散，转霹雳于蛇穴中，蛇死者数十。【眉批】雷神亦服善。惟服善，故称神也。

茅山牛（出《稽神录》）

庚寅岁，茅山有村中儿牧牛，洗所著汗衫，暴于草上而假寐。及寤失之，唯一邻儿在傍，以为窃去，因相喧竞。邻儿父见之，怒曰：“生儿为盗，将安用之！”即投水中。邻儿匍匐出水，呼天称冤者数四。复欲投之，俄而雷雨暴至，震死其牛，汗衫自牛口中呕出。儿乃得免。

李鄘（出《酉阳杂俎》）

唐李鄘，北都介休县民，送解牒，夜止晋祠宇下。夜半，闻人叩门云：“介休王暂借霹雳车，某日至介休收麦。”良久，有人应曰：“大王传语，霹雳车正忙，不及借。”其人再三借之，遂见五六人秉烛自庙后出。介休使者亦自门骑而入。数人共持一物，如幢，扛上环缀旗旛，授与骑者曰：“可点领。”骑即数其旛，凡十八叶，每叶有光如电起。民遂遍报邻村，令速收麦，将有大风雨。悉不之信。乃自收刈。至日，民率亲戚，据高阜，候天色。及午，介山上有云气，如窑烟，须臾蔽天，注雨如绠，风吼雷震，凡损麦千余顷。数村以民为妖，讼之。工部员外郎张周封亲睹其推案。

徐（出《录异记》）

唐润州延陵县茅山界，元和春，大风雨，堕一鬼，身二丈余，黑色，面如猪首，角五六尺，肉翅丈余，豹尾。服绛裩，豹皮缠腰。手足两爪皆金色，执赤蛇，足踏之，瞪目欲食。其声如雷。【眉批】雷神状详此。田人徐，忽见惊走。闻县，邑令亲往睹焉。因令图写。寻复雷雨，翼之而去。

雷斗（出《广异记》）

开元末，雷州有雷公与鲸斗。鲸身出水上，雷公数十，在空中上下，或纵火，或诟击，七日方罢。海边居人往看，不知二者何胜，但见海水正赤。

雷斗

狄仁杰

唐代州西十余里，有大槐，震雷所击，中裂数丈。雷公夹于树间，吼如霆震。时狄仁杰为都督，宾从往观，欲至其所，众皆披靡，无敢进者。仁杰单骑劲进，迫而问之。乃云：“树有乖龙，所由令我逐之，落势不堪，为树所夹。若相救者，当厚报德。”仁杰命锯匠破树，方得出。其后吉凶必先报命。

陈鸾凤（出《传奇》）

唐元和中，有陈鸾凤者，海康人也，负义气不畏鬼神，乡党咸呼为“后来周处”。海康有雷公庙，邑人虔祀，祷祝既淫，妖妄亦作。邑人每岁闻新雷日，记某甲子，一旬复值斯日，百工不敢动作，犯者不信宿必震死，其应如响。时海康大旱，邑人祷而无应。鸾凤大怒曰：“我之乡，乃雷乡也。为神不福，况受人奠酹如斯，稼穑既焦，陂池已涸，牲牢飨尽，焉用庙为？”遂秉炬之。其风俗，不得以黄鱼彘肉相和食之，亦必震死。是日，鸾凤持竹炭刀，于野田中，以所忌物相和啖之。将有所伺，果怪云生，恶风起，迅雷急雨震之。鸾凤乃以刃上挥，果中雷左股而断。雷堕地，状类熊猪，毛角，肉翼青色，手执短柄刚石斧，流血注然，云雨尽灭。鸾凤知雷无神，遂驰赴家，告其血属曰：“吾断雷之股矣，请观之。”亲爱愕骇，共往视之，果见雷股折。鸾凤又持刀欲断其颈。众哗曰：“霆是天上灵物，尔为下界庸人，辄害雷公，必我一乡受祸。”众捉衣袂，使鸾凤奋击不得。逡巡，复有云雷，裹其伤者，和断股而去。沛然云雨，自午及酉，涸苗皆立矣。遂被长幼共斥之，不许还舍。于是持刀行二十里，过诸舅兄家。及夜，又遭霆震，天火焚其室。复持刀立于庭，雷终不能害。旋有人告其舅兄向来事，又为逐出。复往僧室，亦为霆震，焚如前。知无容身处，乃夜秉炬，入于乳穴嵌孔之处，后雷不复能震矣。三暝然后返舍。自后海康每有旱，邑人即醵金与鸾凤，请依前调二物食之，持刀如前，皆有云雨滂沱，终不能震。如此二十余年。俗号鸾凤为雨师。至大和中，刺史林绪知其事，召至州，诘其端倪。鸾凤云：“少壮之时，心如铁石，鬼神雷电，视之若无当者。愿杀一身，请苏万姓，即上玄焉能使雷鬼敢骋其凶臆也。”遂献其刀于绪，厚酬其直。

欧阳忽雷（出《广异记》）

唐欧阳忽雷，本名绍，桂阳人，劲健勇斗。尝为郡将，有名。任雷州长史，馆于州城西偏。前临大池，尝出云气，居者多死。绍至，处之不疑，令人以度测水深浅，别穿巨壑，深广类是。既成，引决水。于是云兴，天地晦冥，雷电大至，火光属地。绍率其徒二十余人，持弓矢排锵与雷师战，衣并焦卷，形体伤腐，亦不之止。自辰至酉，雷电飞散，池亦涸竭。中获一蛇，状如蚕，长四五尺，无头目，斫刺不伤，蠕蠕然。【眉批】据此，则雷神亦有几种。具大镬油煎，亦不死。洋铁汁，方焦灼。仍杵为粉而服之至尽。南人因呼绍为忽雷。

叶迁韶（出《神仙感遇传》）

唐叶迁韶，信州人也。幼岁樵牧，避雨于大树下。树为雷霹，俄而却合，雷公为树所夹，奋飞不得。迁韶取石楔开枝，然后得去，仍愧谢之。约曰：“来日复至此，可也。”【眉批】雷神报恩附见。如其言至彼，雷公亦来，以墨篆一卷与之，曰：“依此行之，可以致雷雨，祛疾苦，立功救人。我兄弟五人，要闻雷声，但唤雷大雷二，即相应。然雷五性刚躁，无危急之事，不可唤之。”自是行符致雨，咸有殊效。尝于吉州市大醉，太守擒而责之，欲加楚辱。迁韶于庭下大呼雷五。时郡中方旱，日光猛炽，霹震一声，人皆颠沛。太守下阶礼接之，请为致雨。信宿大，田原遂足，因为远近所传。游滑州，时方久雨，黄河泛溢，官吏备水为劳，忘其寝食。迁韶以铁札，长二尺，立一符于河岸上，水涌溢堆阜之形，而沿河流下，不敢出其符外，人免垫溺。或有疾请符，不择笔墨，书而授之，皆得其效。多在江浙间周游，好啖荤腥，不修道行，后不知所之。

天公坛（出《北梦琐言》）

巴蜀间，于高山顶或洁地，建天公坛，祈水旱。盖开元中上帝所降仪法，以示人也。其坛或羊牛所犯，及预斋者饮酒食肉，多为震死。新繁人王荛，因往别业，村民烹豚待之。有一自天公斋回，乃即席食肉。王谓曰：“尔不惧雷霆耶？”曰：“我与雷为兄弟，何惧之有！”王异之，乃诘其所谓。曰：“我受雷公箓，与雷同职。”因取其箓验之，果如其说。仍有数卷，或画壮夫，以拳扠地为井，号拳扠井。或画一士，负薪枿，号一谷柴。或以七手撮山簸之，号七山簸。江陵东村李道士舍，亦有此箓。或云：“三洞法箓外，有一百二法，为天师子嗣师所禁，唯许救物。苟邪用，必上帝考责阴诛也。”

僧文净（出《闻奇录》）

唐金州水陆院僧文净，因夏屋漏，滴于脑，遂作小疮，经年，若一大桃。来岁五月后，因雷雨霆震，穴其赘。文净睡中不觉，寤后唯赘痛。遣人视之，如刀割，有物隐处，乃蟠龙之状也。

僧道宣（出《嘉话录》）

道宣持律第一，忽一旦，霹雳外不绝。宣曰：“我持律更无所犯。若有宿业，则不知之。”于是褫三衣于户外，谓有蛟螭凭焉。衣出而声不已。宣乃视其十指甲，有一点如油麻者，在右手小指上。疑之，乃出于隔子孔中，一震而失。黑点是蛟龙之藏处也。唐刘禹锡曰：“龙亦善求避地之所矣，而终且不免。则一切分定，岂可逃乎！”

雨

房玄龄（出《大唐新话》）

唐贞观末，房玄龄避位归第。时天旱，太宗将幸芙蓉园，以观风俗。玄龄闻之，戒其子曰：“銮舆必当见幸，亟使洒扫，兼备馔具。”有顷，太宗果先幸其第，便载入宫。其夕大雨，咸以为优贤之应。

御史雨（出《传载》）

颜真卿为监察御史，五原有冤狱，久不决。真卿至，辩之。时天旱急雨，郡人呼为“御史雨”。

僧朗

伪蜀王氏，梁州天旱，祈祷无验。僧子朗诣州，云能致雨。乃具十石瓮贮水，僧坐其中，水灭于顶者，凡三日，雨足。州将王宗俦异礼之，檀越云集，后莫知所适。僧令蔼，他日于兴州见之，因问其术。曰：“此闭气耳。”习之一月，就本法于湫潭中作观，与龙相系。龙为定力所制，必致惊动，因而致雨。然不如瓮中为之，保无他害。

雨异（出《神异经》，又《稽神录》《酉阳杂俎》《述异记》）

汉时，翁仲孺家贫力作，居渭川。一旦，天雨金十斛于其家。于是与王侯争富。今秦中有雨翁，世世富。

汀州林氏，其先尝守郡，罢任家居。一日，天忽雨钱，充积其家。林氏乃整衣冠，仰天祝曰：“非常之事，必将为祸。于此速止，林氏之福也。”应声而止。所收已巨万，至今为富人云。

梁大同中，骤雨，殿前有杂色宝珠。梁武有喜色，虞寄上《瑞雨颂》。

夏禹时，天雨稻。古诗云：“安得天雨稻，饲我天下民。”

吴桓王时，金陵雨五谷于贫民家，富民家则不雨。

吕后三年，秦中天雨粟。

汉武帝时，广阳县雨麦。

汉宣帝时，江淮饥馑，人相食，天雨谷二日。寻魏地奏亡谷二千顷。

耆旧说，周秦时，河南雨酸枣，遂生野酸枣。今酸枣县是也。酸枣之甚小者，为野酸枣。

魏时，河间王子充家，雨中有小儿八九枚堕于庭，长五六寸许。【眉批】雨人更异。自云：“家在海东南，因有风雨，所飘至此。”与之言，甚有所知，皆如史传所述。

风

风异（出《广五行记》）【眉批】咎征附见。

西晋八年六月，飘风吹贾谧朝衣，飞数百丈。明年，谧诛。永康元年，张华舍，风飘起折木，飞缯轴六七枚。是月，赵王伦杀华。

宋崔惠景围台城，有五色幡，风吹飞在云中，半日乃下。或曰：“幡者事当翻覆。”数日而崔败。

虹

虹丈夫（出《神异传》）

庐陵陈济为州吏，其妇秦在家，一丈夫长大端正，着绛袍，从之。后常相期于一山涧。村人观其所至，辄有虹见。秦后遂有娠，生而如人，多肉。【眉批】虹种可嘲肥人。济假还，秦惧其见，内于盆中。丈夫少时来，将儿去，人见二虹出其家。数年而来省母。后秦适田，见二虹于涧，畏之。须臾，见丈夫云：“是我，无畏。”从此绝。

薛愿（出《文枢镜要》）

东晋义熙初，晋陵薛愿，有虹饮其釜鬲，噏响便竭。愿辇酒灌之，随投随竭。乃吐金满器。于是日益隆富。

虹女（出《八朝穷怪录》）

后魏明帝正光二年夏六月，首阳山中，有晚虹下饮于溪泉。有樵人阳万，于岭下见之。良久，化为女子，年如十六七。异之，问不言。乃告蒲津戍将宇文显，取之以闻。明帝召入宫，见其容貌姝美。问云：“我天女也，暂降人间。”帝欲逼幸，而色甚难。复令左右拥抱，声如钟磬，化为虹而上天。

韦皋（出《祥验集》）

唐韦皋镇蜀，尝与宾客从事十余人宴郡西亭，暴风雨，俄顷而霁。方就食，忽虹蜺自空而下，直入庭，垂首于筵。韦与宾偕悸而退。吸其食饮且尽。首似驴，霏然若晴霞状，红碧相霭，虚空五色，四视左右，久而方去。公惧且恶之，遂罢宴。时故河南少尹豆卢署，客于蜀，亦列坐。因起曰：“公何为色忧乎？”曰：“吾闻虹蜺者沴气，而止吾筵，怪甚矣，是以惧。”署曰：“不然，夫虹蜺天使也，降于邪则为戾，降于正则为祥。公正人，是宜为祥。”【眉批】凡殃祥皆从邪正而分，不独虹也。后旬余，有诏就拜中书令。

土

太岁（出《广异记》，又《酉阳杂俎》）

晁良贞能判知名，性刚鸷，不惧鬼，每年恒掘太岁地。后忽掘得一肉，大于食魁。良贞鞭之数百，送通衢。其夜，使人阴影听之。三更后，车骑众来至肉所，问太岁：“兄何故受此屈辱，不仇报之？”太岁云：“彼正荣盛，如之奈何？”明失所在。

宁州有人，亦掘得太岁，大如方相头，状类赤菌，有数千眼。其家不识，移至大路，遍问识者。有胡僧惊曰：“此太岁也，宜速埋之。”其人遽送旧处。一年，人死略尽。

工部员外张周封，言旧庄在城东狗架嘴西，尝筑墙于太岁上，一夕尽崩。且意其基虚，工不至，率庄客指挥复筑之。高未数尺，炊者惊叫曰：“怪作矣。”遽视之，饭数斗，悉跃出地著墙，匀若蚕子，无一粒重者，矗墙之半，若界焉。因谒巫，酹地谢之，亦无他。

莱州即墨县，有百姓王丰，兄弟三人。丰不信方位所忌，尝于太岁上掘坑，见一肉块，大如斗，蠕蠕而动。遂填其坑，肉随填而出。丰惧弃之。经宿肉长，塞于庭。兄弟奴婢，数日内悉暴卒。惟一女子存焉。【眉批】咎征附见。

犀犬（出《搜神记》）

晋元康中，吴郡娄县怀瑶家，闻地中有犬子声隐隐。其声上有小穿，大如螾穴。以杖刺之，入数尺，觉如有物。及掘视之，得犬，雌雄各一，目犹未开，形大于常犬。长老或云：“此名犀犬，得之者家富昌。宜当养活。”以为目未开，还置穿中，覆以磨砻。宿昔发视，左右无孔，而失所在。瑶家积年无他祸福也。

马希范（出《稽神录》）

楚王马希范修长沙城，开濠毕，忽有一物，长十丈余，无头尾手足，状若土山，自北岸出，游泳水上。久之，入南岸而没，出入俱无踪迹。或谓之土龙。无几何而马氏亡。【眉批】咎征附见。

怀州民（出《纪闻》）

开元二十八年春二月，怀州武德、武陟、修武三县人，无故食土，云：“味美异于他土。”先是武德期城村妇人，相与采拾，聚而言曰：“今米贵人饥，若为生活？”有老父，紫衣白马，从十人来过之，谓妇人曰：“何忧无食，此渠水傍土甚佳，可食。汝试尝之。”妇人取食，味颇异。遂失老父。乃取其土至家，拌面为饼，饼甚香。由是远近竞取之。渠东西五里，南北十余步，土并尽。牛肃时在怀州，亲遇之。

陶璜（出《感应经》）

陶璜掘地，于土穴中得一物，白色，形似蚕，长数丈，大十围余，蠕蠕动。剖腹，内如猪肪，遂以为，甚香美。《临海异物志》云：“土肉正黑，如小儿臂大，长五寸，中有肠，无目，有三十足，如钗股。大者一头长尺余，中肉味。又有阳遂虫，其背青黑，肠下白，有五色，长短大小皆等，不知首尾所在，生时体软，死则干脆。”

山

夸父山（出《朝野佥载》）

辰州东有三山，鼎足直上，各数千丈。古老传曰，邓夸父与日竞走，至此煮饭。此三山者，夸父支鼎之石也。

插灶（出《洽闻记》）

荆州有空舲峡，绝崖壁立数百尺，飞鸟不栖。有一火烬，插在崖间，望见可长数尺。传云，洪水时，行舟者泊爨于此，余烬插之，至今犹曰“插灶”。

上霄峰（出《玉堂闲话》）

庐山有上霄峰者，去平地七千仞，上有古迹，云是夏禹治水之时，泊船之所，凿石为窍，以系缆焉。磨崖为碑，皆科斗文字，隐隐可见。则知大禹之功，与天地不朽矣。

瓮峰（出《开天传信记》）

华岳云台观，中方之上，有山崛起，如半瓮之状，名曰瓮肚峰。玄宗尝赏望，嘉其高迥，欲于峰腹大凿“开元”二字，填以白石，令百余里外望见之。谏官上言，乃止。

终南乳洞（出《酉阳杂俎》）

有人游终南山一乳洞，洞深数里，乳旋滴历，成飞仙状。洞中已有数十。眉目衣服，形制精巧。一处滴至腰已上，其人因手承漱之。经年再往，见所承滴像已成矣。乳不复滴，当手承处，衣缺二寸不就。

古铁锁（出《酉阳杂俎》）

齐郡接历山上有古铁锁，大如臂，绕其峰再浃。相传本海中山，山神好移，故海神镇之，锁断飞于此。

崖山（出《酉阳杂俎》）

太原郡东有崖山，天旱，土人常烧此山以求雨。俗传崖山神娶河伯女，故河伯见火，必降雨救之。【眉批】鬼神亦救护亲家，异哉！今山上多生水草。

圣钟山（出《黎州图经》）

黎州圣钟山，古老传此山有钟，闻其声而形不见。南诏犯境，钟则预鸣。唐天宝、大和、咸通、乾符之载，群蛮来寇，皆有征也。昔有名僧讲大乘经论，钟亦震焉。乾宁中，刺史张惠安请京师净众寺惠维讲《妙法莲花经》一遍，此钟频鸣，如人扣击。知所传不谬矣。

嵩梁山（出《十道记》）

澧州嵩梁山，今名石门。永安六年，自然洞开，玄朗如门，高三百丈，角上生竹，倒垂下拂，谓之“天箒”。

石鼓山（出《歙州图经》

歙州石鼓山，有石如鼓形。又有石人石驴。俗传石鼓鸣，则驴鸣人哭，而县官不利。后凿破其鼓，遂不复鸣。

射的山（出《洽闻记》）

会稽射的山，远望的的，有如射侯，故曰射的。南有石室，可方丈，谓之射室。传云，羽人所游憩，土人常以此占谷贵贱。谚云：“射的白，米斛百。射的玄，米斛千。”又《会稽录》云：“仙人尝射于此，使白鹤取箭。”北有石帆壁立。

怪山（出《广五行记》）

会稽山阴郭中有怪山，世传本琅琊东武山。时天夜雨晦冥，旦而见在此焉。百姓怪之，因名曰“怪山”。【眉批】怪山可嘲不速之客。

麦积山（出《玉堂闲话》）

麦积山者，北跨清渭，南渐两当，五百里冈峦，麦积处其半。崛起一石块，高百万寻，望之团团，如民间积麦之状，故有此名。其青云之半，峭壁之间，镌石成佛，万龛千室，虽自人力，疑是鬼功。隋文帝分葬神尼舍利函于东阁之下，石室之中。有庾信铭记刊于岩中。古记云，六国共修。自平地积薪至于岩巅，从上镌凿其龛室佛像，功毕，折薪而下，然后梯空架险而上。其上有散花楼，千房万屋，缘空蹑虚，登之者不敢回顾。将及绝顶，有万菩萨堂，凿石而成。其雕梁画栱，绣栋云楣，并就石而成。万躯菩萨，列于一堂。自此室之上，更有一龛，谓之天堂。空中倚一独梯，攀缘而上。至此下顾，则群山皆如堷。万中无一人敢登者。唐末，王仁裕独能登之，仍题诗于天堂西壁上，曰：“蹑尽悬空万仞梯，等闲身共白云齐，檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤手自题。”

大竹路（出《玉堂闲话》）

兴元之南，有大竹路，通于巴州。其路则深溪峭岩。扪萝摸石，一上三日，而达于山顶。行人止宿，则以蔓系腰，萦树而寝。不然，则堕于深涧，若沉黄泉也。复登措大岭，盖有稍似平处，路人徐步而进，若儒之布武也。其绝顶，谓之孤云两角。彼中谚云：“孤云两角，去天一握。”淮阴侯庙在焉。昔汉祖不用韩信，信遁归西楚。萧相国追之，及于兹山，故立庙貌。王仁裕尝佐褒梁帅王思同，南伐巴人，往返登陟，亦留题于淮阴祠。诗曰：“一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。”

石鸡山（出《幽冥录》）

晋永嘉之乱，贼寇横行。宜阳女子彭娥，负器出汲还，举家已死贼手。不胜其哀，与贼相格。【夹批】便奇。贼驱娥出溪边，将杀之。溪际有大山，石壁高数十丈，仰呼曰：“皇天宁有神否？我有何罪，而当如此！”因以头触石，山忽开数丈，娥即趋入。贼急逐之，山复合，贼皆压死。娥遂隐不复出。娥所舍汲器，化为石，形似鸡。土人因号曰“石鸡山”，溪为“娥潭”。

石

黄石（出《录异记》）

帝尧时，有五星自天而陨。一是土之精，坠于谷城山下。其精化为圯桥老人，以兵书授张子房，云：“读此当为帝王师，后求我于谷城山下，黄石是也。”子房佐汉功成，求于谷城山下，果得黄石焉。子房隐于商山，从四皓学道，其家葬其衣冠于黄石焉。【眉批】新闻。行者尝见墓上黄气高数十丈。后为赤眉所发，不得其尸，黄石亦失。其气遂绝。

马肝石（《出《洞冥记》）

元鼎五年，郅支国贡马肝石百斤，长以水银养于玉函中，金泥封其上。其国人长四尺，唯饵马肝石。此石半青半白，碎之以和九转丹，吞之一丸，弥年不饥渴。以之拭发，白者皆黑。帝尝坐群臣于甘泉殿，有发白者，以此拭之，应手皆黑。是时公卿语曰：“不用作方伯，唯愿拭马肝石。”此石酷烈，不杂丹砂，唯可近发。

石桥（出《朝野佥载》）

赵州石桥甚工，磨垄密致如削焉。望之如初月出云，长虹饮涧。上有勾栏，皆石也。勾栏并为石狮子。龙朔年中，高丽谍者盗二狮子去，后复募匠修之，莫能相类者。至天后大足年，默啜破赵、定州，贼欲南过，至石桥，马跪地不进，但见一青龙卧桥上，奋迅而怒。贼乃遁去。

石柱（出《洽闻记》）

劫比他国，中天竺之属国也。有石柱，高七十尺，绀色有光。或观其身，随其罪福，悉见影中见之。

响石（出《洽闻记》）

南岳岣嵝峰，有响石，呼唤则应。南州南河县东南三十里，丹溪之曲，有响石，高三丈五尺，阔二丈，状如卧兽，人呼之应，笑亦应之。块然独处，亦号曰“独石”。

【总评】顽石且然，人乃有呼之不应者，何哉！吾欲更其名曰“情石”。

化石（出《录异记》）

会稽进士李眺，偶拾得小石，青黑平正，温滑可玩，用为书镇焉。偶有蝇集其上，驱之不去，视已化为石。求他虫试之，随亦化焉。壳落坚重，与石无异。

石连理（出《洽闻记》）

永昌中，台州司马孟诜奏，临海水下得石连理树三株，皆白石。

热石（出《录异记》）

新北市是景云观旧基，有一巨石，大如柱础。人或坐之蹋之，逡巡如火烧，应心烦热，因便成疾，往往致死。相传若聚火烧此石，即瞿塘山吼而大沸。又蜀州晋原县山亭中，有二大石，各径二尺已来，出地七八寸。人或坐之，心痛往往不救。

【总评】铜山覆而洪钟鸣；热石焚而瞿塘吼。

金蚕（出《稽神录》）

右千牛兵曹王文秉，丹阳人，世善刻石。其祖尝为浙西廉使裴璩采碑于积石之下，得一自然员石，如球形，式如砻斲，乃重叠如壳相包。斲之至尽，其大如拳。复破之，中有一蚕，如蛴螬，蠕蠕能动。人不能识，因弃之。数年，浙西乱，王出奔，至下蜀，与乡人夜会，语及青蚨还钱事，佐中或云：“人欲求富，莫如得石中金蚕畜之，则宝货自致矣。”问其形状，则石中蛴螬也。【眉批】可惜！

坡沙

飞坡（出《朝野佥载》）

永昌年，太州敷水店南西坡白日飞四五里，直塞赤水。坡上桑畦麦垄依然仍旧。

鸣沙（出《国史异纂》）

灵州鸣沙县有沙，人马践之，辄枪然有声。持至他处，信宿之后，无复有声。【眉批】此姓名不出于圜，皆鸣沙之士也。

水

龙门（出《国史补》）

龙门人皆言善游，于悬水，接木上下，如神。然寒食拜扫，必于河滨，终为水溺死也。

丹水（出《国史异纂》）

怀州北有丹水，其源出长平山。传云，秦杀赵卒，其水变赤，因以为名。上在太原知其故，诏改为怀水。

陆鸿渐（出《水经》）

太宗朝，李季卿刺湖州，至维扬，遇陆处士鸿渐。李素熟陆名，有倾盖之欢。因赴郡，抵扬子驿中。将食，李曰：“陆君善茶，扬子江南零水又殊绝，二妙千载一遇也。”命军士信谨者，挈瓶操舟，深诣南零取水。陆洁器以俟。俄水至，陆以杓扬水曰：“江则江矣，非南零，乃似临岸者。”使曰：“某棹舟深入，见者累百人，敢绐乎？”陆不言。既而倾诸盆。至半，陆遽止，又以杓扬之曰：“自此南零者矣。”使蹶然大骇，驰下曰：“某自南零赍至岸，舟荡半，惧其尠，挹岸水以增之。处士之鉴，神鉴也，其敢隐欺乎！”【眉批】君子小人不相入，亦犹异水同盆不相入也。李大惊赏。从者数十辈，皆大骇愕。李因问陆：“既如此，所经历之处，水之优劣可判矣？”陆曰：“楚水第一，晋水最下。”李因命口占而次第之。

李德裕（出《中朝故事》，又《芝田录》）

赞皇公李德裕，博达士，居廊庙日，有亲知奉使于京口。李曰：“还日，金山下扬子江中零水，与取一壶来。”其人举棹日，醉而忘之。泛舟止石城下，方忆。乃汲一瓶于江中，归京献之。李公饮后，叹讶非常，曰：“江表水味，有异于往岁矣。此水颇似建业石城下水。”其人谢过不隐。

李德裕在中书，常饮常州惠山井泉。自毗陵至京，致递铺，有僧人诣谒。德裕好奇，凡有游其门，虽布素皆引接。僧曰：“相公在位，昆虫遂性，万汇得所，水递事亦日月之薄蚀。”德裕颔之曰：“凡人未有无嗜欲者，况三惑博赛弋奕之事，弟子悉无所染。而和尚不许弟子饮水，无乃虐乎？”僧曰：“京都一眼井，与惠山寺泉脉相通。”德裕大笑：“真荒唐也。井在何坊曲？”曰：“在昊天观常住库后是也。”乃以惠山一罂，昊天一罂，杂以八缻一类，都十缻，暗记出处，遣僧辨析。僧取惠山寺与昊天。余八乃同味。德裕大奇之，当时停其水递。

刘子光（出《录异记》）

汉刘子光西征，遇山而渴，无水。子光在山南，见一石人，问之曰：“何处有水？”石人不言。乃拔剑斩石人。须臾，穷山水出。

益水（出《录异记》）

益阳县在长沙郡界，益水在其阳，县治东望，时见长沙城隍，人马形色，悉可审辨。或停览瞩，移晷乃渐散灭。县去长沙尚三百里，跨越重山，里绝表显，将是山岳炳灵，冥像所传者乎？昔汉光武中元元年，封太山，禅梁父。是日，山灵炳象，抅成宫室。昔汉武帝遣方士徐宣浮海采药，于波中，见汉家楼观参差，宛然备瞩。公侯第宅皆满因。班超在浑耶国，平旦，云霞鲜朗，见天际宫阙，馆宇严列。侍臣左右，悉汉家也。如斯之类，难可审论。

酿川（出《博物志》）

沈酿川者，汉郑弘，灵帝时为乡啬夫。从宦入京，未至，夜宿于此。逢故人，四顾荒郊，村落绝远，沽酒无处，情抱不申，乃投钱于水中而共饮。尽夕酣畅，皆得大醉。因便名为沈酿川。明旦分首而去。弘仕至尚书。

石脂水（出《酉阳杂俎》）

高奴县石脂水，水腻，浮水上如漆。采以膏车及燃灯，极明。

漏陂（出《玉堂闲话》）

兖州东南接沂州界，有陂，周围百里而近，恒值夏雨，侧近山谷间流注所聚也，深可袤丈。属春雨，即鱼鳖生焉。或至秋晴，其水一夕悉陷其下而无余。故彼之乡里，或目之为漏陂，亦谓之陷泽。【眉批】漏陂、陷泽可代漏卮沃焦用。《水经注》有漏泽，亦同名，斯不雅矣。其水将漏，即有声，闻四远数十里分，若风雨之聚也。先回旋若涡势，然后沦入于穴。村人闻之日，必具车乘及驴驼，竞拾其鱼鳖，辇载而归。率一二岁陷，莫知其趋向，及穴之深浅焉。

井

绿珠井（出《岭表录异》）

绿珠井在白州双角山下。昔梁氏女有容貌，石季伦为交趾采访使，以圆珠三斛买之。梁氏之居，旧井存焉。耆老传云，汲饮此水者，诞女必多美丽。里闾有识者，以美色无益于时，遂以巨石填之。【夹批】可恨！尔后虽时有产女端严，则七窍四肢多不完全。【眉批】丑妇亦何尝有益！异哉！州界有一流水，出自双角山，合容州畔为绿珠江。亦犹归州有昭君村。盖取美人生当名矣。

临沅井（出《抱朴子》）

葛稚川云：余祖鸿胪少时，尝为临沅令。云此县有名家，世寿考，或出百岁，或八九十。后徙去，子孙转多夭折。他人居其故宅，亦累世寿考。乃觉是宅所为，而不知其故。疑其井水赤，试掘井左右，得古人埋丹砂数十斛。此丹砂汁因泉渐入井，是以饮其水而得寿。【眉批】为服丹砂者说法。

火井（出《博物志》）

火井在蜀都，纵广五尺，深二三丈。时以竹木投之以取火。诸葛丞相往观视后，火转盛热。以盆著井上煮盐，得盐。后人以家烛火投井中，即灭息，至今不复然。

盐井（出《陵州图经》）

陵州盐井，后汉张道陵所凿。周回四丈，深五百四十尺。置灶煮盐，一分入官，二分入百姓家。因利聚人，因人成邑。万岁通天二年，右补阙郭文简奏卖水，一日一夜得四十五万贯。百姓贪其利，人用失业。井上又有玉女庙。古老传云，十二玉女尝与张道陵指地开井，遂奉以为神。又俗称井底有灵，不得以火投及污秽。曾有汲水，误以火坠，即大吼沸涌，烟气冲上，溅泥漂石，甚为可畏。或云泉脉通东海，时有败船木浮出。

柴都（出《玄中记》）

东方有柴都焉，在齐国之山。山有泉水，如井状，深不测。至春夏时，雹从井中出，出则败五谷。人常以柴塞之，不塞则雹为患，故号柴都。

鸡井（出《稽神录》）

江夏有林主簿，虐而好赌。所爱一女，好食鸡，里胥日供双鸡。一日，将杀鸡，鸡走。其女自逐之。鸡入舍北枯井中。女亦入井，遂不见。林自往，亦入井不出。俄井中黑气腾上如炊，其家但临井而哭，无敢入。【眉批】鸡报附见。有屠者请入视之，但见大釜，汤沸火炽。有人拒其足曰：“事不干汝。”不得入而出。久之，气稍息。井中唯鸡骨一具，人骨二具。

军井（出《稽神录》）

建州有魏使君宅，兵后焚毁，以为军营。有大井澱塞。壬子岁，军士浚之，入者二人皆卒，尸亦不获。有一人请复入，曰：“以绳缒我，我急引绳，即亟出之。”既入久之，忽引绳甚急，即出之，已如痴矣。良久乃能言云：“既入井，但见城郭井邑，人物甚众。其主曰李将军，机务鞅掌，府署甚盛。惧而遽出，竟不获二尸。”建州留后朱斥业，使填此井。

永兴坊百姓（出《酉阳杂俎》）

唐开成末，永兴坊百姓王乙掘井，过常井一丈余，无水，忽听向下有人语及鸡声，甚喧闹，近似隔壁。井匠惧，不敢拢。街司申金吾韦处仁，韦以事涉怪异，不复奏，遽令塞之。据周秦故事，李斯领徒七十二万人于骊山作陵。奏曰：“已深已极，凿之不入，烧之不燃，叩之空空，如下天状。”【眉批】文古甚。抑知厚地之下，或别有天地也。








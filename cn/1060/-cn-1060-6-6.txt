与岳厚夫书

自己丑临清之别阔焉不闻问者殆将十年归田以来益与世暌隔海内故人如吾兄辈不获一握手恨恨如何遥闻守官曲沃犹慷慨疏论边事丈夫经世之志不以崇庳改易正复尔耳仆鄙人也自惟迂疎之资不适世用甘守一壑无复他望近者不幸为匪人所荐深用愧愤追惟往日与兄冒死进言幸而圣心顿悟国论稍回此正世道开泰之防而斯人者忍倡邪説以壊之使憸邪更进重为善类之祸其罪上通于天矣虽其后来或一二能立异同然不过怙宠争进之私宁有忠信亷洁之实乎借令万有一亦所谓舍箪食豆羮之义耳何足道哉世之君子以其小者信其大者更称为贤仆尝恶闻若説乃今复欲以腥臊之余汚辱贞士如仆死即死耳肯以是区区者易吾初心邪每中夜耿耿思一吐露于同志顷尝以告华兄不知能达诸左右否也巡按徐侍御过访传道吾兄寄声深感不忘久要之谊因便聊布所懐属有先弟之丧哀苦中言不宣尽



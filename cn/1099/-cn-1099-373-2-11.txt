○復郭環一 【 松潘虜情】

承示松潘虜情、伐謀之策、臺下必有雄略、豈章句生所能遙度、但北虜耐寒。四時衣旃裘。西南山險林密。水草沮洳。或非其馳驅所便。以愚度境外諸番為所驅掠。勢不能抗。而巢穴為所奪。失其生計。欲避則無地可往。欲入中國則必不見容。乃導虜入犯。指量番情盡此數語一則欲委禍于我。而偷以其間生息。一則欲借虜力隨之入搶。冀以失之虜者取償于我。一則虜與中國搆。得利則無損于番。失利則士卒多傷。勢且弱不敢孤懸處西裔。必歸北。而諸番之患遠矣。此番情也。若度虜情則搶番自其本志。賓兔親俺荅予。既奉約束。豈其首先畔盟。且階成鳳固之間。北虜自來未至。况于松茂此必無之理。大虜未嘗入川惟此一事然亦不至為深害則地利不便又新構和故耳彼入果得利其士馬物故。且不債失。如或遭衄疫中國犄之番角之並西邊數千里。率疲散之眾。行所在為敵之途。豈敢爾耳。故虜不利入掠番利虜入掠凡言欲犯者皆番情也若虜果欲犯。且潛踪匿跡。使我不備。豈明言月日至于再三哉。果爾則虜亦無謀甚矣。不足懼也。然有一說。番欲虜入必誘以物產之富盛。告以兵力之脆弱。虜動心焉而不能捨也。又憚于汽盟失和市之利。且懼為俺酋所督過。乃以虛聲恐喝。冀邊將啗之金帛。渠可坐索重賄而且不妨和議耳。今之應之。固當中機宜。而待之尤須嚴備禦。無論番虜逆順。慎我自治之防。俾無間可乘。乃完道也。


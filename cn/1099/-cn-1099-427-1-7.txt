○議陸運疏 【 糧運】

准戶部咨、該本部題山東清吏司案呈、案查先該薊遼摠督尚書邢、題派天津山東遼東三處、歲各運糧二十四萬石、節經奉有欽依、著令上緊搬運、業有次第、但運道有由海、有由陸、要以萬全而無疏失、則海運不若陸運之為安。陸運有直抵、有短盤、要以力省而可應急。則直抵不若短盤之為便呈乞酌議具題、案呈到部等因、准此已經移咨各巡撫轉行各道遵行去後、為照海運恐難如期、因議陸運、直抵未必遽至、因議短盤、無非為三軍需餉甚急、曲為接濟之計耳、但遠方搬運。又不若就近糴買。易而且便也。查得遼東地方、力田之外、別無生計、民間積粟、出售為難、近日遼陽一帶、已經官糴轉運。而廣寧以西之粟、盡由山海関、前來永平轉賣。車騾駝載、每日不下四五百石。不若此時發銀。就彼糴買。事省則功自易倘得二三萬石。是省內地萬車之運且省五六十日之程期矣又訪得遼陽糴買、多派小民而勢豪衙役之家、官不敢問、反因以為利。宜行令彼處巡撫、細查積粟之家、無論勢豪衙役、盡數報官、照以時值。?不虧價。即將佐養廉地土所收。亦不得怙勢遏糴。倘得四五萬石。是又省廣寧二萬車之運且省二三十日之途程矣或者以遼東民力已竭、難以復加、然既議短盤、則凡自山海関而出者、皆其所當短盤也、彼方達糶于関內。今就其地而收之。是坐而得售固民之便也彼原該效力于轉搬、今出其值而雇之。是勞而獲賞亦民之利也即謂車輛不可以卒辦、訪得該鎮舊有官車數千輛、裝載軍需、近日止徵車租、其車固在民、是可括而用也、惟是鬧糴買官、厚其價而民稱賠累。雇役轉搬、官厚其值、而民稱徒勞則委用武弁。不得其人。而剋减抑勒之弊。不可窮究耳。倘撫道擇人委任、留心稽察。庶幾民受實惠。而官不至為怨府。然此皆濟目前之急安能□盡無費無勞從其少者民巳受益多矣就多費中求少費就多勞中求少勞不得巳之權衡也今經略巳議屯田矣。訪得馬二山一帶、坐落鴨綠江邊、乃遼陽守道所轄之地、其土頗饒、曾經開種、尚多荒蕪、遼民苦虜、而此地虜不能到、誠設法招墾、民必樂就、秋成就地照價糴買。若得數萬石。是併遼陽轉運之力。亦少省也。大抵糴買當先寬奠、次金復遼陽、次廣寧、次永平、隨地收貯。急則從陸雖費不惜援則從水永平以東、廣寧以西、自芝麻灣發船。廣寧以東、海葢以西自三岔河海口發船。金復遼陽各照舊定、水陸竝運、近則費亦省遠則亦費矣葢近而費視之遠而省者相萬也陸運短盤、固自勝筭、但恐歷經數千里、州縣衛所、未必人人奉行唯謹、且関外虜騎出沒無常、一有抄略、則水陸俱悞矣、本部院因思就地和糴、就近短盤、庶為長便、為此合咨本部煩為酌議題請施行、


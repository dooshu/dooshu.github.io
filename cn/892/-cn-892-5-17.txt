东坡书传卷十七


顾命第二十四


成王将崩，命召公、毕公，率诸侯相康王，作《顾命》。

毕公高，周之同姓。

惟四月哉生魄，王不怿。

有疾不豫。

甲子，王乃洮颒水，

发大命，当齐戒沐浴。今有疾，不能洮，頮水而已。洮，盥也。短，颒面也。

相被冕服，冯玉几。

相，相礼者，以衮冕服被王身也。大朝觐，设左右玉几。

乃同召太保奭、

召公为保，兼冢宰。

芮伯、

司徒。

彤伯、

宗伯。

毕公、

毕公，三公，亦兼司马。

卫侯、

《春秋传》：康叔为司寇。

毛公、

司空也。《史记》有毛叔郑。五人皆姬姓，惟彤伯姒姓。

师氏、

师氏，中大夫，居虎门之左。

虎臣，

虎贲氏。

百尹御事，王曰：呜呼！疾大渐，惟几。

渐，进也。几，危也。

病日臻，既弥留，

臻，至也。弥，甚也。疾甚将去，而少留也。

恐不获誓言嗣，兹予审训命汝。昔君文王、武王，宣重光，奠丽陈教则肄，肄不违，用克达殷，集大命。

丽，土著也。文、武先定民居，乃教之，既教则集之。民既集、教、用命，乃能开达殷之丧否也。

在后之侗，

侗，愚也。杨雄曰：“倥侗颛蒙。”

敬迓天威，嗣守文武大训，无敢昏逾。今天降疾殆，弗兴弗悟。尔尚明时朕言，用敬保元子钊，

康王也。

弘济于艰难，柔远能迩，安劝小大庶邦。思夫人自乱于威仪，尔无以钊冒贡于非几。

恭敬可以济大难；但世以威仪为文饰而已，不知其为济难之具也。故曰：自乱于威仪，几危也。非几者，安也，惟安为可畏，不可以冒进也。死生之际，圣贤之所甚重也。成王将崩之一日，被冕服以见百官，出经远保世之言，其不死于燕安妇人之手明矣，其致刑措宜哉！

兹既受命还，出缀衣于庭。

缀衣，幄帐也。群臣既出设幄帐于中庭，王反路寝之室也。

越翼日乙丑，王崩。太保命仲桓、南宫毛，俾爰齐侯吕伋，

伋，太公望子。爰，及也。《诗》曰：“爰及姜女。”

以二干戈、虎贲百人，逆子钊于南门之外。

成王之崩，子钊固在王所，今乃出之于路寝门外，而复逆之，盖所以表异之也。

延入翼室，

路寝旁左右翼室也。成王丧在路寝，故子钊庐于翼室。

恤宅宗。

为忧居之主也。

丁卯，命作册度。

以法度作册也。

越七日癸酉，伯相命士须材。

自西伯入为相，召公也。须材，以供丧用。

狄设黼扆、缀衣，

狄，下士。扆，屏风为斧文也。

牖间南向，

户牖间也。

敷重篾席，

桃竹枝席也。

黼纯，

黼，黑白也。纯，缘也。

华玉仍几。

华玉，色玉也。仍，因也。《周礼》：吉事变几，凶事仍几，因生时所设色玉，左右几也。此见群臣、觐诸侯之坐也。

西序东向，

东西厢谓之序。

敷重厎席，

厎，蒻席也。

缀纯，

缀杂采也。

文贝仍几。

以文贝饰几，此旦夕听事之坐也。

东序西向，敷重丰席，

丰，莞席也。

画纯，

绘缘也。

雕玉仍几。

以刻玉饰几，此养国老、享群臣之坐也。

西夹南向，

西厢夹堂。

敷重筍席，

筍，竹席也。

玄纷纯，

纷，绀也。以玄绀为缘。

漆仍几。

此亲属私燕之坐也。故几席质俭，无贝玉之饰，将传先王之顾命也。不知神之所在于此乎？于彼乎？故兼设平生之坐也。

越玉五重，

及玉五重，谓弘璧、琬琰、大玉、夷玉、天球也。

陈宝，

谓赤刀以下众宝。

赤刀、大训、

虞、夏、商之《书》。

弘璧、

大璧也。

琬琰，在西序。大玉、夷玉、天球、河图，

八卦也。

在东序。胤之舞衣，

胤国所为舞者之衣。

大贝、鼖鼓，在西房。兑之戈，和之弓，

兑、和，古之巧人。

垂之竹矢，

垂，舜共工。

在东房。

舞衣、鼗鼓、弓、竹矢，皆以古物宝之，如后世宝孔子履也。

大辂在宾阶面，

大辂，玉辂。

缀辂在阼阶面，

缀辂，金辂。

先辂在左塾之前，

先辂，象辂。塾，夹门堂也。

次辂在右塾之前。

次辂，木辂也。革辂不陈。

二人雀弁，执惠，立于毕门之内。

雀弁，赤黑如雀头色。惠，三隅矛。毕门，路寝门。

四人綦弁，执戈上刃，夹两阶戺。

綦弁，青黑色。堂廉曰戺。

一人冕，执刘，立于东堂。

刘，钺属。

一人冕，执钺，立于西堂。一人冕，执戣，立于东垂。一人冕，执瞿，立于西垂。

戣、瞿，皆戟属。

一人冕，执锐，立于侧阶。

锐，当作“”，《说文》曰：“，侍臣所执兵，从金，允声。《书》曰‘一人冕执’，读若锐。”冕，大夫服；弁，士服。

王麻冕、黼裳，由宾阶。

麻冕，三十升，麻为冕，盖衮冕也。衮冕之裳四章，此独用黼者，以释丧服吉，示变也。王方自外入受命，传命者自阼阶升，则王当从宾阶也。

卿士、邦君，麻冕、蚁裳，入即位。

《礼》曰：“子张之丧，公明仪为志焉，褚幕丹质，蚁结于四隅。殷士也。”郑玄云：“画者之四角，其文如蚁行往来相错。”殷之蚁结，似今蛇文画，岂蚁裳亦为此文欤？君臣皆吉服，然皆有变。

太保、太史、太宗，皆麻冕、彤裳。

太宗，上宗，皆大宗伯也。彤，纁也，纁裳亦变也。

太保承介圭，上宗奉同、瑁，由阼阶。

介圭，大圭，尺有二寸，王所守也。同，爵名。瑁，四寸，王所执以朝诸侯。传顾命，授圭瑁，当阼阶升也。

太史秉书，由宾阶，御王册命。

书，册也。王在西阶上，故太史由此，以册御王。凡王所临所服用，皆曰“御”。

曰：皇后冯玉几，道扬末命，命汝嗣训，临君周邦，率循大卞，燮和天下，用答扬文、武之光训。

成王顾命之言书之册矣，此太史口陈者。卞，法也。

王再拜兴，答曰：眇眇予末小子，其能而乱四方，以敬忌天威？乃受同、瑁，王三宿，三祭，三咤。上宗曰飨。

太保实三爵于王，王受而置之曰宿。祭先曰祭。至齿而不饮曰咤，曰哜，示饮而实不忍也。“上宗曰飨”，以嘏王也。

太保受同，降，盥以异同，

易爵而洗也。

秉璋以酢，

半珪曰璋，太保实此爵，以为王酢己也。

授宗人同拜。

宗人，小宗伯。

王答拜，太保受同，祭，哜。宅，授宗人同，拜。

宅，居其所也。

王答拜，太保降，收。

收，彻也。

诸侯出庙门俟。

此路寝门也，而谓之庙，以正殡在焉。





康王之诰第二十五


康王既尸天子，遂诰诸侯，作《康王之诰》。

王出，在应门之内，

出毕门，立应门内之中庭，南面。

太保率西方诸侯，入应门左；毕公率东方诸侯，入应门右。

二公为二伯，各率其所领诸侯，随其方为位，皆北面。成王之疾久矣，岂西方、东方诸侯来问王疾者欤？

皆布乘黄朱。

陈四马，黄、朱鬣，

宾称奉圭兼币，

马所以先圭币。

曰：一二臣卫，敢执壤奠。

贽土所出。

皆再拜稽首。王义嗣德，答拜。

王义诸侯，不忘先王之德，故答拜。

太保暨芮伯咸进，相揖。

冢宰、司徒与群臣进戒。

皆再拜稽首，曰：敢敬告天子，皇天改大邦殷之命，惟周文、武，诞受羑若，

文王出羑里之囚，天命自是始顺。周公记之，谓之羑若。犹管仲、鲍叔愿齐桓公不忘在莒时也。康王生而富贵，故于其初即位，告以文、武造邦之艰难，以忧患受命也。

克恤西土。惟新陟王，

陟，升遐也。成王未有谥，故称新陟王。

毕协赏罚，戡定厥功，用敷遗后人休。今王敬之哉！张皇六师，无坏我高祖寡命。王若曰：庶邦侯、甸、男、卫，惟予一人钊报诰。昔君文、武丕平富，不务咎，底至齐信，用昭明于天下。

《诗》歌文王之德曰“陈锡哉周”，言其布大利以赐天下，则天下相率而戴周。及其亡也，以荣夷公专利。今康王所谓“丕平富”者，岂非陈锡布利也欤？所谓“不务咎”者，岂非不专利以消怨咎也欤？即位而首言此，其与成王皆致刑措，宜也。

则亦有熊罴之士、不二心之臣，保乂王家。用端命于上帝，皇天用训厥道，付畀四方。乃命建侯树屏，在我后之人。今予一二伯父，尚胥暨顾，绥尔先公之臣，服于先王。

言诸臣忠于我，所以安汝先人事先王者，如盘庚告教之意也。

虽尔身在外，乃心罔不在王室，用奉恤厥若。

使我虽宅忧，而人无不顺者。

无遗鞠子羞。

鞠子，稚子也。

群公既皆听命，相揖趋出，王释冕，反丧服。

成王崩未葬，君臣皆冕服，礼欤？曰：非礼也。谓之变礼可乎？曰：不可。礼变于不得已，嫂非溺，终不援也。三年之丧，既成服，释之而即吉，无时而可者。曰：先王之命，不可以不传，既传，不可以丧服受也。曰：何为其不可也？曰：以丧冠者，虽三年之丧可也；既冠于次，入哭，踊者三乃出。孔子曰：“将冠子，未及期日，而有大功、齐衰之服，则因丧服而冠。”冠，吉礼也，犹可以丧服行之，受顾命、见诸侯，独不可以丧服乎？太保使大史奉册，授王于次，诸侯入哭于路寝，而见王于次。王丧服受教戒谏，哭踊答拜。圣人复起，不易斯言也。始死方升，孝子释服离次，出居路门之外，受干戈、虎贲之逆，此何礼也？汉宣帝以庶人入立，故遣宗正太仆奉迎，以显异之。康王，元子也，天下莫不知，何用此纷纷也？《春秋传》曰：郑子皮如晋，葬晋平公，将以币行，子产曰：“丧安用币？”子皮固请以行。既葬，诸侯之大夫欲因见新君，叔向辞之曰：“大夫之事毕矣，而又命孤，孤斩焉在衰绖之中，其以嘉服见，则丧礼未毕；其以丧服见，是重受吊也。大夫将若之何？”皆无辞以见。今康王既以嘉服见诸侯，又受乘黄、玉帛之币。曾谓盛德之王，不若衰世之侯，召、毕公不如子产、叔向乎？使周公在，必不为此。然则孔子何取于此一书也？曰：至矣，其父子君臣之间，教戒深切著明者，犹足以为后世法。孔子何为不取哉？然其失礼，则不可以不论。






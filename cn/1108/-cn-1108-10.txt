卷十

[集部,别集类,汉至五代,柳河东集]

钦定四库全书

柳河东集卷十

唐　柳宗元　撰

志八首

唐故中散大夫检校国子祭酒兼安南都护御史中丞充安南本管经略招讨处置等使上柱国武城县开国男食邑三百户张公墓志铭【并序张公名舟考之旧史在宪宗元和元年以安南经略副使为安南都护本管经略使四年八月丙申奏破环王国余不可考而五年七月乃以虔州刺史马总为安南都护本管经略使公谓张公某年月日死于位其书葬特曰用某月日则张公之死及葬当是元和四五年间矣公时盖在永州云】

汉光中兴马援雄絶域之志晋武一统陶璜布殊俗之恩理随德成功与时并今皇帝载新景命丕冒海隅时惟公祗复厥绩交趾之理续于前人【唐志安南中都护府本交趾郡武德五年曰交州治交趾】公讳某字某某郡人也曾祖彦师朝散大夫尚书驾部郎中祖瑾怀州武德令考清朝议郎试大理寺丞赠右赞善大夫咸有懿美积为余庆公以忠肃循其中以文术昭于外推经旨以饰吏事本法理以平人心始命蕲州蕲春主簿句会敏给厥声显扬仍以左领军卫兵曹为安南经略廵官申固扞卫有闻彰彻转金吾卫判官三历御史绩用弘大扬於天庭加检校尚书礼部员外郎换山南东道节度判官复转郎中为安南副都护赐紫金鱼袋充经略副使迁检校太子右庶子兼安南都护御史中丞充本管经略招讨处置等使公自为吏习於海邦凡其比较勤劳利泽长久去之则夷獠称乱【獠音潦】复至而寇攘顺化及受命专征得陈嘉谟誓拔祸本纳於夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积师旅无庚癸之呼【储音除偫直里切积子智切周礼遗人掌邦之委积以待施惠传吴申叔仪乞粮於鲁公孙有山山曰登首山呼庚癸兮则诺注庚西方谷癸北方水军中不敢正言故谬诺】缮完板干控带兼戊巳之位【东汉西域传武帝时西域内属有三十六国汉为置使者校尉领护之宣帝改为都护元帝又置戊巳二校尉屯田於车师前王庭注云戊巳中央镇覆四方又开渠播种以为猒胜故称戊巳焉】文单环王怙力背义【单都寒切虏姓可单氏後改为单氏】公於是陆聨长毂海合艨艟【上音蒙下音同博雅云舟也】再举而克殄其徒廓地故【一作数】圻以归于我理乌蛮酋帅负险薎德公於是外申皇威旁达明信一动而悉朝其长取州二十以被於华风易皮弁以冠带化奸宄为诚敬皆用周礼率由汉仪公患浮海之役可济可覆而无所恃乃刳连乌以辟坦途【连乌未详然当是山名刳音枯】鬼工来并人力罕用沃日之大束成通沟摩霄之阻硩为高岸【硩音昔说文摘也周官有硩簇氏】而终古蒙利公患疆场之制一彼一此而不可常乃复铜柱为正制鼓铸既施精坚是立【唐史南蛮传环王本林邑也一曰占不劳亦曰占婆直交州南海行三千里地东西三百里而嬴南北千里西距真腊雾温山南抵奔浪陀州其南大浦有五铜柱山形若倚盖西重岩东涯海汉马援所植也其後马总充安南都护时其在南海累年清亷不挠夷獠便之乃於汉所立桐柱处以铜一千五百斤特铸二柱刻书唐德以继伏波之迹以公志观之则张公亦尝有是作特史不书之耳】固圉之下明若白黑易野之守险逾丘陵【易以豉切周礼险野人为主易野车为主此言虽易而险也】而万世无虞奇琛良货溢于王府【琛痴林切尔雅曰宝也】殊俗异类盈于藁街【魏都赋藁街之邸不能及注藁街邸蛮夷之馆汉时所立也】优诏累旌其忠良太史嗣书其功烈就加国子祭酒封武城男食邑三百户凡再策勲至上柱国三增秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原葬用某月某日人谋皆从龟兆袭言乃刻兹石着公之阀以志于丘竁【音钏又充芮切说文穿地也周礼大丧甫竁】以告于幽明铭曰

周限荆衡【荆衡之地在周非所有至秦始并为三十六郡】秦开百粤【秦始皇并天下分为三十六郡平百越又置闽中南海桂林象郡四郡粤与越同】交州之治炎刘是设【武帝初置交趾郡元鼎六年开属交州】德大来服道消自絶伏波南征汉威载烈【伏波马援也事见上】宛陵北附晋政爰发【谓晋武太康元年王濬克西陵杜预克江陵吴灭孙皓受降於晋也】我唐流泽光于有截皇帝中兴武城授钺肃肃武城惟夫之哲更历毗赞显扬彰彻既受休命秉兹峻节度其谋猷守其亷洁厚农薄征匪貃匪桀【貃音陌孟子欲轻之於尧舜之道者大貃小貃也欲重之於尧舜之道者大桀小桀也注貃蛮貃桀夏桀也】通商平贷有来胥悦践山跨海坚其鸖列【庄子必无盛鸖列於丽谯之间】制器足兵溃兹蚁结【礼蚁结于四隅】乌蛮屈服文单翦灭柔远开疆会朝天阙铜柱乃复环山以硩海无遘迕【音午又音忤】寇罔踰越琛賮之献【賮徐刃切与赆同】周于穷髪帝嘉成德载旌茂阀增秩策勲土封斯裂位厄元侯年亏大耋【徒结切说文年八十曰耊】邦人号呼夷裔凄咽卜葬长沙连冈啓穴书铭荐辞德音罔缺

唐故邕管经略招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭【考之史志太宗文武大圣皇帝十四子长曰承乾承乾生象象生玭玭生虞虞生位位即邕管经略招讨使也礼记曰别子为祖继别为宗继祢者为小宗注曰别子为公子始来在此国者後世以为祖又曰继别为宗者别子之世适也族人尊之谓之大宗是宗子也又曰继祢为小宗者父之适也兄弟尊之谓之小宗志谓别子曰承乾继别曰象大宗曰玭以是推之盖可得而考矣据葬在元和十四年志是时作】

公讳某字某实惟文皇帝之玄孙别子曰承乾【别笔列切】为皇太子以藩爱逼夺危栗致祸後封恒山为愍王赠荆州大都督继别曰象蕲春郡太守赠越州大都督封郇国公大宗曰玭【骈迷毗宾二切】太子詹事赠秘书监生廙【音异】尚书左丞凡四代有土田居贵仕公丕承之以率南服克荷天休继有功德公始以通经入崇文馆登有司第选同州参军入佐金吾卫进太仆主簿参引大驾府移为左右神策行营兵马节度以为推官拜监察御史赐绯鱼袋凡二使其率皆范司空希朝【率音帅】进殿中侍御史湖南都团练判官以寛通简大辅治得中道府迁主後事师人爱慕欲以贞元故事为请【唐藩镇传安史乱天下至肃宗大难略平君臣皆幸安故瓜分河北地以授叛将护养萌孽以成祸根乱人乘之遂擅署吏以赋税自私至大历贞元之间其弊尤甚公谓贞元故事者盖欲擅署之也】公恐惧抑留复徙浙东为都团练副使转侍御史又徙浙西如其职加着作郎凡三使其率皆薛大夫苹【率音帅】刺岳信二州得刘向秘书以能卒化黄白日召徒试术为仇家上变就鞫无事勑笞杀告者犹降建州司马陟刺泉州会乌夷叛【字诸韵皆无或谓当作狺然考之史传盖是乌浒也】杀郡吏敺缚农民诏以公都督邕州兼御史中丞赐紫金鱼袋为经略招讨使既至则弓橐甲【音韬弓衣也橐音托囊也】去斥禁部内无敢以贼名使得自澣濯诸酋长咸顿首送欵故虏获输税奉贡愿比内郡人遣子吏都督所人复耕稼无有威刑居五月顷有黑螭鼓江【螭音痴文似龙无角】流坏北岸直城南门覆舩杀人然後去父老泣曰吾公其殆矣尝合汞流黄丹砂为紫丹【汞胡贡切与?同说文水银也】能入火不动以为神服之且十年然卒以是病暴下赤黑数日薨实元和十三年六月十五日年五十七僚宰庀事有缇五两【缇音题又它礼切说文赤色帛两直让切周礼无过五两】无金银泉贝几不克敛夷人号呼致币归以明年月日葬附其穆长安西南高阳原上夫人陈氏先公十五年没父昙亦都督邕州终孤孟舆愿且文亚曰仲权次曰季谋年自九岁以下有两壻博陵崔行俭劲峭有立志荥阳郑师贞敏捷能羣皆闻名铭曰

文濬维祥实亘实延冢谗不嗣宗以支传郇公克庸詹事继贤湜湜左丞【湜丞职切说文水清也诗湜湜其止】惟道之宣公寛且惠以教则顺五参戎政二佩郡印师欢民爱克怀以信詖辞告讪【一作讼】卒白其讯乌猖狂盗海剽山帝命于南逖彼羣蛮虎龙煌煌英簜是将舟之金玉以为公服公既莅止告以文理推义赴仁弢弓服矢【弢音韬与上同】辟是垣垒完其父子复我邦赋施予卒士皃不功矜情不伐喜蛮入涕怀投刃以俟方底成绩虫?告妖悍石构灾升屋而号椎?卉裳【椎音槌?音介卉訒鬼切皆夷服也】来赙来观膴膴鳞原【膴音武美也诗周原膴膴】祔之显魂松栢芊芊【音千茂也】封域安安代有高坟尧文之孙

唐故试大理司直兼贵州刺史邓君墓志铭【并序邓氏出南阳安定二望商王武丁封叔又说於河北是为邓侯後因为氏一曰本曼姓春秋有邓侯吾离後为楚所灭因为氏焉公谓刺史邓君为曼姓之裔则系盖出此京兆尹弘农公杨凭也据志云元和五年卒明年某月日葬志当是五年作云】

君讳某字某南阳人汉司徒禹之後也曾祖倚皇连州普城令祖少立皇沧州司马考邕皇左武卫兵曹参军惟君敏给以御下亷忠以承上干蛊之称洽於诸侯【蛊音古】信谨之迹彰於所莅故自始仕以至没世未尝无闻焉初以试大常寺奉礼郎更职於剑南湖南江西前後连帅咸器其能以柄於事於劒南则亭拟阅实以修官刑尽哀敬之情致淑问之颂寛猛之适克合于中於湖南则外按属城内专平凖莅卝人锡石之地【卝古猛切周礼卝人掌金玉锡石之地而为之禁厉以守之说文卝铜铁朴石也与矿同】参鳬氏鼓铸之功【周礼鳬氏为钟两栾谓之铣铣问谓之于于上谓之鼓】溢山告祥国用益赡吏无并缘以巧法【并蒲浪切】人无怨讟以苦役【讟音读怨也】凡处斯职莫能加焉於江西则旁缉传置下绳支郡俾无有异政以一於诏条财赋之重待君而理无何邕州经略使路公恕奏署试大理评事兼贵州刺史参帷幕之任董龟虎之威夷俗敬爱革面受事朝廷将以武定南服命安南大校御史中丞赵良金为邕州复以君兼招讨判官録其异能奏加司直昇招讨副使兼统横亷贵三州事尨茸之下【尨谟逢切又莫红切茸而融切又如容切说文乱皃】直道有立犷悍之内【犷古猛切悍下罕切又音汗】义威必行赋增而不扰法一而无憾然以忧栗间於多虞卒成耳目之塞道致齿牙之猾元和五年五月二十一日疾卒於公馆年五十五明年某月日返葬於潭州某原夫人陇西李氏大理评事练之女年三十二贞元十六年终於郴州有子四人曰贽曰某贽十三年矣哀礼具焉京兆尹弘农公始由湖南为江西再以君为从事知之最厚痛君之能不施於剧任惜君之志见屈於羣疑且以志授宗元使备其阙古者观其所使而知在上之德今也观其所使而知在下之诚呜呼可无辞乎铭曰

曼姓之裔司徒隆汉惟君是承有植其干始属奉常出参藩翰议谳西蜀【谳语蹇鱼战巨列三切并议罪也】平其狴犴【上部礼切下音岸狱名】廵视南楚总兹条贯贸迁化居【贸音懋书贸迁有无化居】货殖攸赞改煎熔范贡输增筭既饬财赋亦专传馆【传柱恋切】去牧荒陬肃其聼断敓■〈襄攵〉以息【敓音夺■〈襄攵〉音攘】暴戾斯逭行非选事进不避难始赖其宁终闻见惮疾与忧积志随魄散年极中身葬兹高岸才耶命耶君子兴叹

吕侍御恭墓志【公常为衡州刺史东平吕君温诔今又志吕侍御恭墓其称述二君盖详相国尚书郑公余庆也元和八年癸已永州作】

吕氏世居河东至延之始大以御史大夫为浙东道节度大使延之生渭为中书舍人尚书礼部侍郎刺湖南七州生四子温恭俭让以温为尚书郎再赠至右仆射恭字敬叔他名曰宗礼或以为字实惟吕氏宗子尚气节有勇略不事小谨读从横书【从于容切】理阴符握机孙子之术曰我师尚父胄也大父洎先人咸统方岳今天下将理平蔡兖冀幽洎戎犹负命蚤夜呼愤以为宜得任爪牙毕力通天子命作文章咸道其志云又曰由吾兄而上三世世为进士吾之文【之一作为】不坠教戒独武事未克缵厥绪【缵作管切】因弃去从山南西道节度府掌书记预谋画不甚合以试守军卫佐加协律郎入荐为长安主簿复出以监察御史为江南西道都团练军事府表进殿中侍御史为桂管都防御副使元和八年去桂州相国尚书郑公遮留假岭南节度判官至广州病痎疟加?【痎旧本作疥胥山沈公谓当作痎音皆疟疾也?音帝又音带说文创也一曰下病】六月二十八日卒妻裴氏户部尚书延龄女有丈夫子三人曰爽曰瓌曰特女子三人曰环曰鸾曰倩皆幼行於道而倩又死遂以柩如洛阳祔葬於大墓欵志吕氏世仕至大官皆有道宜兴於世温洎恭名为豪杰知者以为是必立王功活生人不幸温刺衡州年四十卒恭未及理人年三十七又卒世固有有【一无下有字】其具而不及其用若温恭者耶恭皃奇壮有大志信善容物宜寿考硕大而又不克吕氏之道恶乎兴铭曰

渢渢之风乎不可追【渢音冯大声也】有志之大兮今安归吕君去我死乎吾谁依

唐故岭南经略副使御史马君墓志【御史马君史无其传考之表系亦莫详公元和十年三月出为柳州志云元和九年卒明年其孤使以状来谒铭当是在柳时作也司徒杜公佑嗣曹王臯尚书戴公胄尚书赵公昌此皆其所严事者婿曰宗一即公之从兄弟云】

元和九年月日扶风马君卒命于守龟祔于先君食卜葬明年某月庚寅亦食其孤使来以状谒铭宗元删取其辞曰君凡受署往来【一作事】桂州岭南江西荆南道皆大府凡命官更佐军卫録王府事番禺令江陵户曹録府事监察御史皆为显官凡佐治由廵官判官至押番舶使【舶音白恋夷泛海舟曰舶】经略副使皆所谓右职凡所严事御史中丞良司徒佑嗣曹王臯尚书胄尚书伯仪尚书昌皆贤有劳诸侯其善事凡管岭南五府【谓岭南安南桂容邕也韩集有送郑权尚书序曰岭之南其州七十其二十二隶岭南节度府其四十余分四府府各置帅然独岭南节度为大府大府始至四府必使其佐问起居正谓此也】储跱出卒【跱丈里切】致糓以谋叶平哥舒晃假守州邑民以便安殄火讹杀吏威海盐增筭邦赋大减所至皆用是理年七十不肯仕曰吾为吏逾四十年卒不见大者今年志虑耗终不能以筋力为人赢缩因罢休以经书教子弟不问外事加七年卒君始以长者重许与闻凡交大官皆见礼司徒佑尝以国事徵顾谓君曰愿以老母为累受托奉视优崇至忘其子之去君讳某字某曾祖某某官父某某官嗣子陇西李氏出曰徵由进士为右卫胄曹早没次四子皆京兆韦氏出曰儆曰仿曰敏曰庭女一人嫁柳氏壻曰宗一其铭曰

不懈于位不替于谋虑寇以平抚民以苏僭夫不孽悍吏不牟惟宝于盐亦赢其筹公以忠施私以义跻既至于年乃静于怀衣柔膳甘子掖【一作侍】孙擕观经考古教导斯齐克寿克乐呜呼终哉于阴之原爰位其墓千万子孙来拜来附

唐故安州刺史兼侍御史贬柳州司马孟公墓志铭【孟氏系出鲁桓公子仲孙之後仲孙为三桓之孟故曰孟氏也志云九年者元和九年明年用兵于蔡者谓元和十年讨吴元济也其年孟卒此志当作於十一年云】

孟氏之孤遵庆奉其父命书九篇为善状一篇来告曰日月君薨月日将葬于某敢请刻辞呜呼公自假左赞善大夫桓王司马太常少卿为义成军中军兵马使其帅魏国公躭为宰相【躭贾耽也】命公左领军卫将军事德宗顺宗今上立朝九年加朝议大夫居丧会用兵【一有于字】赵起复居故官为左神策行营先锋兵马使知牙而赵兵罢不受禄去金革服丧终期命安州刺史仍加侍御史安州防遏兵马使贬柳州司马公尝佐魏公平襄阳靖梁州立义成军魏公弘大恢奇公能以任军政是以又为卫将军??洁亷动得礼节代赵之役坚立堡垒誓死麾下法制明具权力无能移进不备患退不败礼安州廹寇壤多戎事政出一切吏以文持之故贬明年用兵【一有于字】蔡朝廷诸公洎外诸侯咸以公为请未及徵气乘胏溢为水浮肤而卒年六十惟公志专于中貌严于外尝立廷中毅然望之若图形刻像闻国难辄不寝食谋度愤咤【陟驾切叱怒也】以故病不可治曾祖某官讳某祖某官讳某父某官讳某公之讳曰常谦子遵庆弟曰某铭曰

鲁仲孙氏其世为孟贲勇光武轲儒绍圣公传师法以训戎政执稽以庸咸致厥命济济于朝冕服以光墨非从利终役服丧忠孝孔明君子攸彰昔者云中六级下吏公刺于安法亦可议黜伏南荒豪士歔欷【上音虚下音戏】闻难以激去食废寐神乖气离支膈莫遂廷臣进言侯伯拜章帝命将施俄仆于京代山兀兀植栢与松其名惟何忠孝孟公

故连州员外司马凌君权厝志【年月志虽不书然凌君谓余生於辰今而遇乎戌辰戊冲也吾其死矣乎及是如其言当是元和三年戊子也公与凌君元和元年同贬员外司马志在三年永州作或谓作於元年误矣集又有哭连州员外凌司马诗即与此同时别集又有後志而此本不载巳别列之外集】

年月日尚书都官员外郎和州刺史连州司马富春凌君讳凖卒于桂阳佛寺先是六月告于州刺史博陵崔君曰余尝学黄帝书切脉视病今余肝伏以濇【音色不滑也】肾浮以代将不腊而死审矣凡余之学孔氏为忠孝礼信而事固大谬卒不能有示乎世者命也臣道无以明乎国子道无以成乎家下之得罪于人以谪徙丑地上之得罪于天以降被罪疾余无以御也敢以鬼事为累又告为老氏者某曰余生於辰今而寓乎戌辰戌冲也吾命与脉叶其死矣乎吾罪大惧不克归柩於吾乡是州之南有大冈不食吾甚乐焉子其以是葬吾及是咸如其言云孤夷仲求仲以其先人之善余也勤以志为请呜呼君字宗一以孝悌闻于其乡杭州刺史常召君以训于下读书为文章着汉後春秋二十余万言又着六经解围人文集未就有谋略尚气节賙人之急出货力犹弃粃粺【上音匕粺旁卦切不成粟也】年二十以书干丞相丞相以闻试其文日万言擢为崇文馆校书郎又以金吾兵曹为邠宁节度掌书记泾之乱以谋画佐元戎常有大功累加大理评事御史赐绯鱼袋换节度判官转殿中侍御史府丧罢职後迁侍御史为浙东亷使判官抚循罢人【罢音疲】按验污吏吏人敬爱厥绩以懋粹然而光声闻于上召以为翰林学士德宗崩迩臣议秘三日乃下遗诏君独抗危词以语同列王伾画其不可者十六七乃以旦日发丧六师万姓安其分遂入为尚书郎仍以文章侍从由本官参度支调发出纳奸吏【一作利又误作和】襄止以连累出和州降连州居母丧不得归而二弟继死不食哭泣遂丧其明以没盖君之行事如此其报应如此夫人高氏在越孤四人南仲殷仲在夫人所未至执友河东柳宗元哀君有道而不明白于天下离愍逢尤夭其生且又同过故哭以为志其辞哀焉铭曰

噫凌君生不淑学孔氏杨芬郁好谋谟富天禄雠禁书赞推毂观灵龟获贞卜徙东越翊明牧罢人苏汚吏覆升侍从躬啓沃匡危疑兴大福吏尚书徒隶肃佐经邦财用足道之跻【音致】身则辱乌江垂九疑麓仍祸凶遘兹酷能知命无怨毒罪不冺死犹戮【音戮】何以葬南岭曲魂有灵故乡复封兹壤归骨肉为之铭志陵谷

故岭南盐铁院李侍御墓志【据志元和十三年卒明年某月日甲子葬伊阙即十四年也志是时作】

天宝中诏李氏由凉武昭王以下皆得籍宗正故沂州刺史福以姑臧人附属於宁歧为族曾祖生乐寿令昱昱生虢州司马叶世以儒闻叶生监察御史澣字濯缨明两经仕历永兴临晋尉会天子方事诛伐南平蔡北服赵西走戎东讨齐鲁五年间兵征卒戍籴行千里凡进用唯财赋为难君以试大理评事佐荆南两税使督天下诸侯之半调食饶给车繋舟连又守湖南盐铁转运院以能迁官移岭南益积功劳以介厉敦勤为率【一无率字】羣吏先年五十三元和十三年月日卒妻庐江何氏凡五世世郑出父曰士锷季父曰士干有大名君之子二人曰夔曰导女一人曰某夔导皆幼不能事何夫人哭且戒柩行万里咸观其礼焉葬伊阙用明年某月日甲子铭曰

凉为帝基克顾厥胤皇弘国牒四邑显进沂以属尊世仕倚儒宪宪濯缨亦用学徒既谷既官式懋尔劳四方用师卒食之饶致其亷介率是诸侯于荆于交关石是钧邦有休功惟吏之勤冀施于大以尽其有孰司夀夭君不克久吉日来祔伊关之墓子嗣孙承有达宜兴铭诏于神永永是徵

柳河东集卷十








○大同事宜疏 【 處叛卒】

臣今日寅刻、奉　聖旨會同多官、推舉大臣、去大同賑濟、併查勘各項功罪、臣對眾言曰、今日此舉、關係國體重輕、關係地方安危、有深遠之慮、不可苟且為目前之計而巳也、諸臣皆享食厚祿、及小有事變、無一人為　朝廷任其憂者、獨煩　聖主勞心於上、天下萬世。其將謂何、惟臣語言謇拙。不能盡達誠意。故在列臣工。猶有未諒臣之心者。臣謹畧陳大要、伏惟聖明采焉、儻可施行、亦地方之幸也、臣竊謂大同叛卒。頑悍之日久矣。始殺張文錦、是謂以下犯上、律皆合斬、再殺李瑾、凡共謀者不分首從、亦合斬、彼乃死罪不忌、復聚眾搶刼人財、姦人妻女、抗拒官軍、勾引達虜、殺我平民、是謂謀叛。律亦皆斬、然而在列臣工。無一人敢執正律定議其罪者。何也。葢由儒臣素不知兵。少遇變故。即倉皇失措。故皆苟且自安之計而巳矣。非有能為久遠之慮者也。以　聖明全盛之兵力。不能制此叛卒是在列臣工真無一人足倚任也。臣實恥之。臣今試陳制勝之畧、然後述處之之策、伏惟　聖明采焉、今之議者曰、大同城極堅未易攻也。臣則曰。惟是愛惜吾城不忍攻破之耳。且因討叛卒數百人。遂破一城。豈不可惜耶。如曰必破之也。盍用李光弼破史思明之策。穴為地道。則堅城數十丈可刻期陷而破之矣。議者又曰。不忍破城。則將圍困之。惟大同糧餉。素稱充實。未易困也。臣則曰困之。可指日致彼伏辜也。前日官軍攻奪關廂。城內巳坐困矣。彼所幸者。時值冬月。故困未極耳。巳若春夏之月。氷凍既消。濕熱薰蒸。糞穢堆積。惡氣相染。閉城三月。人自死矣。人見亡。自相離叛。自相仇殺。城門不攻自開矣。良民自將稽首迎我矣。自古豈有孤城受圍數月不自破者哉。議者又曰叛卒再引胡虜。我軍腹背受敵。可慮也。臣曰。胡虜若自圖入寇。則彼為謀必深。其氣必銳。可虞也。今叛卒誘之而來則彼所利者叛卒金帛耳此論虜情甚合事机得利則退不能居久。彼謀不深。氣亦不銳。吾據險待之。堅壁勿戰。徐設伏要其歸路。胡虜可擒也。前月官軍如移攻城之力。坐困叛卒可圍不可攻所以逸我力而散彼黨築一小城于大同城之前。申令曰。凡叛卒自相擒斬出首者。與免本罪。城中良民赤身素手出城者。不許官軍擅殺。城中官軍非叛卒黨者。赤身來歸。皆給月糧。惟叛卒出城拒敵。乃執殺之。不出城不殺也。示以久困之計。良善知有生路。不肯助逆。叛卒知計日窮。悔罪自伏矣。此趙充國困西羌之策也。胡虜雖或再來。吾軍有城可守。叛卒雖或出敵吾則以逸待勞。坐收平定之效。不煩　聖明北顧之憂矣。此制勝之策也。今叛卒巳斬首惡出獻矣。城中巳相安矣。官軍巳發遣矣。此策巳不可復用矣。惟是遣官行勘。不知城中首惡果盡擒否也。前日彼所自殺不知果真正首惡否也城中隱伏。不知尚有首惡脫免否也。如將覈實真偽。奸人避罪。將為訛言以搖眾心曰。　朝廷查勘我罪。不赦我也。叛卒危疑。又將圖變。將何如處之。此宜預定廟謨者一也。若曰首惡真偽。俱不查究。惟查究官軍罪過邊鎮旁觀。必竊窺曰。叛軍殺主將。殺官軍。罪俱不問。只官軍失律者。乃究問耳矣。自今廵撫總兵有不良者。我率眾殺之。據城以叛。　朝廷不忍戮及平民。又將饒我。如是則邊軍效尤。皆敢犯上。紀綱之壞。不可振捄也巳。昔唐人藩鎮之亂。起于姑息。為世永鑒。此宜預定廟謨者二也。叛卒殺主將。其來有漸。其始也只殺參將賈鑑。若廵撫張文錦能善處焉。豈至殺身。及殺張文錦。爾時即正首惡之罪。脅從者赦之。散遣之。各復原籍。俾各相安。不生疑畏。不相屯聚。則無今日之變矣。今殺李瑾。復拒官軍。復圖叛逆。罪亦著矣。雖　聖明寬大之恩赦不問矣。惟彼益懷疑畏。益懷反仄。益相屯結。自今主將一切寬縱之。彼益驕驁曰。爾雖主帥。然生死之命在我手也。少繩以法。彼則奮然憤。哇然聚。又殺主將。又據城以叛。禍亂遂不可究也。今差去大臣。若宣揚　聖德曰。爾叛軍論罪俱合斬。惟人眾。盡誅之。實可憫。若復追究首惡。又致人心疑駭。今俱寬宥不問。仍量賑給爾。俾爾各全生命。保爾妻子。惟爾罪過。其積有漸。今雖宥爾。心尚懷疑。廵撫總兵官心亦防爾。上下交疑。是無寧日。今分遣爾散回四州七縣。如□處置能拔禍本但事体太大人易因循恐不能行此也防守各邊。或退回本軍。另僉戶丁補伍。俾爾各安生業。永無疑變。仍諭之曰。　聖朝兵力。欲戮爾叛軍不難。惟我　皇上體　天地生生之德。不忍殺爾。爾愚頑不省。是爾自促罪。如是則叛卒畏威懷德。或必聽順。若再疑變。又將圖所以善處之。必叛卒相安。邊鎮無虞。乃為上策。　皇上同　天之度。奕世無疆之休。端在此舉。此宜預定廟謨者三也。臣之愚策。早晨不得備言、且口談無稽無由上達　宸聽、謹述畧節、上塵　聖覽、尚有未盡機宜、容臣逐漸開具謹具奏聞


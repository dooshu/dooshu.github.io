○修太祖实录奏

撰《汉书》者先为项传，编《蜀记》者首序刘璋，所贵神器之传授有因，历数之推迁得序。伏缘汉隐帝君临在太祖之前，其历试之绩，并在汉隐帝朝内。请先修隐帝实录，以全太祖之事功。又梁末主之上有郢王友，篡弑君位，未有记录。请依《宋书》刘劭例，书为元凶友，其末主请依古义，书为梁废帝，其书曰《後梁实录》。唐末主之前，应顺帝在位四月出奔，亦未编记，请书为前废帝，清泰主为後废帝，其书并为《实录》，兼请於诸道搜索图记。


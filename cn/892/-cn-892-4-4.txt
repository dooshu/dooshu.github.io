苏氏易传卷之四


下经


艮下兑上　咸，亨，利贞。取女吉。

《彖》曰：咸，感也。柔上而刚下，二气感应以相与。止而说，男下女，是以“亨，利贞，取女吉”也。

下之而后得，必贞者也。取而得贞，取者之利也。

天地感而万物化生，圣人感人心而天下和平。观其所感，而天地万物之情可见矣。

情者，其诚然也。“云从龙，风从虎”，无故而相从者，岂容有伪哉？

《象》曰：山上有泽，咸。君子以虚受人。

初六，咸其拇。

《象》曰：“咸其拇”，志在外也。

外，四也。“咸其拇”者，以是为咸也。咸者以神交。夫神者，将遗其心，而况于身乎？身忘而后神存。心不遗则身不忘，身不忘则神忘。故神与身，非两存也，必有一忘。足不忘屦，则屦之为累也甚于桎梏；要不忘带，则带之为虐也甚于缧绁。人之所以终日蹑屦束带而不知厌者，以其忘之也。道之可名言者，皆非其至。而咸之可分别者，皆其粗也。是故在卦者咸之全也，而在爻者咸之粗也。爻配一体，自拇而上至于口，当其处者有其德。德有优劣，而吉凶生焉。合而用之，则拇履、腓行、心虑、口言，六职并举而我不知，此其为卦也。离而观之，则拇能履而不能捉，口能言而不能听，此其为爻也。方其为卦也，见其咸而不见其所以咸，犹其为人也，见其人而不见其体也。六体各见，非全人也。见其所以咸，非全德也。是故六爻未有不相应者，而皆病焉，不凶则吝，其善者免于悔而已。

六二，咸其腓，凶。居吉。

《象》曰：虽凶居吉，顺不害也。

顺，九三也。

九三，咸其股，执其随，往吝。

《象》曰：“咸其股”，亦不处也。志在随人，所执下也。

执，牵也。下，二也。体静而神交者，咸之正也。艮，止也。而所以为艮者，三也。三之德固欲止，而初与二莫之听者，往从其配也。见配而动，虽三亦然。是故三虽欲止，而不免于随也。附于足而足不能禁其动者，拇也；附于股而股不能已其行者，腓也。初与二者，艮之体而艮不能使之止也。拇虽动，足未必听，故初之于四，有志而已。腓之所以无不随者，以动静之制在焉，故可以凶，可以吉也。股欲止而牵于腓，三欲止而牵于二，不信己而信人，是以“往吝”也。

九四，贞吉，悔亡。憧憧往来，朋从尔思。

《象》曰：“贞吉悔亡”，未感害也。“憧憧往来”，未光大也。

九四之所居，心之所在也。方其为卦也，四隐而不见，心与百体并用而不知，是以无悔无朋。及其表之以四也，而心始有所在。心有所在而物疑矣，故憧憧往来以求之。正则吉，不正则不吉。既感则悔亡，未感则害我者也。其朋则从，非其朋则不从也。

九五，咸其脢，无悔。

《象》曰：“咸其脢”，志末也。

拇之动，腓之行，股之随，心之憧憧往来，皆有为之病也。惩其病而举不为者，以无为之病也。五之所在，脢也。而脢者，体之不动而无事者也。畏其有事之劳，而咸于无事，求无悔而已，志已卑矣。

上六，咸其辅、颊、舌。

《象》曰：“咸其辅、颊、舌”，滕口说也。

上六之所在者，口也。夫有以为咸者，口未必不用，而恃口以为咸则不可。

巽下震上　恒，亨，无咎。利贞，利有攸往。

《彖》曰：恒，久也。刚上而柔下，雷风相与，巽而动，刚柔相应，恒。“恒亨无咎，利贞”，久于其道也。

所以为恒者，贞也；而贞者，施于既亨无咎之后者也。上下未交，润泽未渥，而骤用其贞，此危道也。故将为恒，其始必有以深通之，其终必有以大正之。方其通物也，则上下之分有相错者矣。以错致亨，亨则悦，悦故无我咎者。无咎而后贞，贞则可恒，故恒非一日之故也，惟久于其道而无意于速成者能之。

天地之道，恒久而不已也。“利有攸往”，终则有始也。

物未有穷而不变，故恒非能执一而不变，能及其未穷而变尔。穷而后变，则有变之形；及其未穷而变，则无变之名，此其所以为恒也。故居恒之世而利有攸往者，欲及其未穷也。夫能及其未穷而往，则终始相受，如环之无端。

日月得天而能久照，

照者，日月也；运之者，天也。

四时变化而能久成，

将明恒久不已之道，而以日月之运、四时之变明之，明及其未穷而变也。阳至于午，未穷也，而阴已生；阴至于子，未穷也，而阳以萌，故寒暑之际人安之。如待其穷而后变，则生物无类矣。

圣人久于其道而天下化成。观其所恒，而天地万物之情可见矣。

非其至情者，久则厌矣。

《象》曰：雷风，恒。君子以立不易方。

雷风非天地之常用也，而天地之化所以无常者，以有雷风也，故君子法之，以能变为恒，立不易方，而其道运矣。

初六，浚恒，贞凶，无攸利。

《象》曰：浚恒之凶，始求深也。

恒之始，阳宜下阴以求亨；及其终，阴宜下阳以明贞。今九四不下初六，故有浚恒之凶；上六不下九三，故有振恒之凶。二者皆过也，易地而后可。下沉曰“浚”，上奋曰“振”。初六以九四不见下，故求深自藏以远之。使九四虽田而无获，可谓贞矣。然阴阳否而不亨，非所以为恒之始也，故凶。始不亨而用贞，终必两废，故“无攸利”。夫恒之始，宜亨而未宜贞。

九二，悔亡。

《象》曰：“九二悔亡”，能久中也。

艮、兑合而后为《咸》，震、巽合而后为《恒》。故卦莫吉于《咸》《恒》者，以其合也。及离而观之，见己而不见彼，则其所以为《咸》《恒》者亡矣。故《咸》《恒》无完爻，其美者不过“悔亡”。恒之世，惟四宜下初，自初以上，皆以阴下阳为正，故九二、九三、六五、上六皆非正也。以中者用之，犹可以悔亡；以不中者用之，则无常之人也，故九三“不恒其德”。

九三，不恒其德，或承之羞，贞吝。

《象》曰：“不恒其德”，无所容也。

《传》曰：“人而无恒，不可作巫医。子曰：不占而已矣。”夫无常之人，与之为巫医且不可，而况可与有为乎？人惟有常，故其善恶可以外占而知。无常之人，方其善也，若可与有为；及其变也，冰解潦竭，而吾受其羞。故与是人遇者，去之吉，贞之吝。善恶各有徒，惟无常者无徒。故曰：“不恒其德，无所容也。”

九四，田无禽。

《象》曰：久非其位，安得禽也？

九四怀非其位，而重下初六。初六其所欲得也，故曰“无禽”。上亢而下沉，欲以获初，难矣！

六五，恒其德，贞。妇人吉，夫子凶。

《象》曰：妇人贞吉，从一而终也。夫子制义，从妇凶也。

恒以阴从阳为正。六五下即二，则妇人之正也；九二上从五，则夫子之病也。

上六，振恒，凶。

《象》曰：振恒在上，大无功也。

恒之终，阴宜下阳者也。不安其分而奋于上，欲求有功，而非其时矣，故凶。

艮下乾上　遁，亨，小利贞。

《彖》曰：“遁亨”，遁而亨也。

阴盛于《否》而至于《剥》，君子未尝不居其间也。《遁》以二阴而伏于四阳之下，阴犹未足以胜阳，而君子遂至于遁，何也？曰：君子之遁，非直弃去而不复救也，以为有亨之道焉。今夫二阴在内，遁之主也。其势至锐，而其朋至寡。锐则其终必胜，寡则其心常欲得众。君子及其未胜而遁，则阴无与处而思求阳。阴思求阳，而后阳可以处，故曰“遁亨，遁而亨也”。

刚当位而应，与时行也。

时当遁，虽有应，不得不逝也。

小利贞，浸而长也。遁之时义大矣哉！

浸而后长，则今犹微也，微而忘贞则废矣。

《象》曰：天下有山，遁。君子以远小人，不恶而严。

山有企天之意而不可及，阴有慕阳之志而不可追，遁之象也。

初六，遁尾，厉。勿用有攸往。

《象》曰：遁尾之厉，不往何灾也？

遁者皆外向，故初六为尾。首之所趋，尾所不能禁也。遁而不能禁，逝者众矣。众逝则我无与处，故危。势不能禁而往迫之，则阳怒而为灾，故“不利有攸往”。

六二，执之用黄牛之革，莫之胜说。

《象》曰：执用黄牛，固志也。

六二，遁之主，而与五为应，则有以固执之矣。方阳之遁，其所以执而留之者，非出于款诚至意，阳不顾也。故必有如牛革之坚者，而又用其黄焉，则忠确之至也。

九三，系遁，有疾，厉。畜臣妾，吉。

《象》曰：系遁之厉，有疾惫也。“畜臣妾吉”，不可大事也。

九三虽阳，而与阴同体，是为以阴止阳。徒欲止之而无应于上。止之不由其道，盖系之而已。彼欲去矣，而以力系之，我惟无疾而后可。一日有疾，则彼皆舍我而去尔。何则？所以系之者，恃力也，故曰“畜臣妾，吉”。系者，畜臣妾之道，而非所以畜君子也。

九四，好遁，君子吉，小人否。

《象》曰：君子好遁，小人否也。

九四有初六之好，舍其好而遁，则君子吉而小人否也。

九五，嘉遁，贞吉。

《象》曰：“嘉遁贞吉”，以正志也。

六二，九五配也。合其配而遁，故曰“嘉遁”。犹惧其怀也，故戒之以“贞吉”。

上九，肥遁，无不利。

《象》曰：“肥遁无不利”，无所疑也。

无应于下，沛然而去，遁之肥也。夫九三牵于二阴而为之止，我不知势之不可以不遁而止之，非其利也。然则上九之遁，非独以利我，亦以利三也。

乾下震上　大壮，利贞。

《彖》曰：大壮，大者壮也，刚以动，故壮。“大壮利贞”，大者正也。正大而天地之情可见矣。

以大者为正，天地之至情也。

《象》曰：雷在天上，大壮。君子以非礼弗履。

所以全其勇壮也。

初九，壮于趾，征凶，有孚。

《象》曰：“壮于趾”，其孚穷也。

乾，施壮于震者也。壮者为羊，所施为藩，故五以二为羊，三以六为藩。以类推之，则初九之壮施于九四。九四藩决不羸，则初九亦触四之羊也。以其最下而用壮，故曰“壮于趾”。自下之四，故曰“征”。众皆触非其类，己独触其类。触其类，则有孚于非其类矣。不孚于方壮之阳，而孚于已穷之阴，故虽有孚而不免于凶者，其孚穷而不足赖也。

九二，贞吉。

《象》曰：“九二贞吉”，以中也。

初九以触阳凶，九三以触阴厉，皆失中者也。九二之于五也，进不触之，退不助之，安贞而已，中也。

九三，小人用壮，君子用罔，贞厉。羝羊触藩，羸其角。

《象》曰：“小人用壮”，君子罔也。

羊，九三也；藩，上六也。羸，废也。九三之壮，施于上六。上六，穷阴也；九三，壮阳也。以壮阳触穷阴，其势若易易然。而阳壮则轻敌，阴穷则深谋。故小人以是为壮，而君子以是为罔己也。以阳触阴，正也，而危道也，是以君子不触也。

九四，贞吉，悔亡。藩决不羸，壮于大舆之。

《象》曰：“藩决不羸”，尚往也。

九四有藩，是以知初九之触也，欲进而消二阴者，九四之贞吉也。外有二阴之敌，而内有初九之触，此九四之所以有悔也。忿其触而羸其角，则是敌未亡而内自战，四以是为病也。故见触不挍，即而怀之，以为其徒，则可以悔亡，故曰“藩决不羸，壮于大舆之。九四自决其藩，而不以羸初九之角，则向之触我者止而为吾用，适所行以壮吾尔。临敌而壮，可以往矣。

六五，丧羊于易，无悔。

《象》曰：丧羊于易，位不当也。

羊，九二也。六五者，九二施壮之地也。以阴居阳，则不纯乎阴，有志于助阳矣，是以释九二之羊而纵之。故曰：“丧羊于易，位不当也。”人皆为藩以御羊，而己独无有，岂非易之至也欤？有藩者羸其角，而易者丧之。羸其角者无攸利，则丧之者无悔，岂不明哉？

上六，羝羊触藩，不能退，不能遂。无攸利，艰则吉。

《象》曰：“不能退，不能遂”，不详也。“艰则吉”，咎不长也。

羊，九三也。藩，上六也。自三言之，三不应触其藩；自上言之，上不应羸其角。二者皆不计其后而果于发者。三之触我，我既已罔之矣。方其前不得遂而退不得释也，岂独羊之患，虽我则何病如之？且未有羊羸角而藩不坏者也，故“无攸利”。均之为不利也，则以知难而避之为吉。

坤下离上　晋，康侯用锡马蕃庶，昼日三接。

《彖》曰：晋，进也。明出地上，顺而丽乎大明，柔进而上行，是以“康侯用锡马蕃庶，昼日三接”也。

《晋》以离为君，坤为臣。坤之为物，广大博厚，非特臣尔，乃诸侯也，故曰“康侯”，君以是安诸侯也。夫坤顺而离明，以顺而进趋于明，无有逆而不受者，故曰“锡马”。马所以进也，锡之马而使蕃之，许其进之甚也。一日三接，喜其来之至也。

《象》曰：明出地上，晋。君子以自昭明德。

初六，晋如摧如，贞吉，罔孚，裕无咎。

《象》曰：“晋如摧如”，独行正也。“裕无咎”，未受命也。

三阴皆进而之离，九四居于其冲，欲并而有之，众之所不与也。初六有应于四，将以众适四，故进而众摧之也。夫初六之适四，正也。其以众适四，不正也。己独行而不以众，则得其正矣，故曰“贞吉”。我虽正矣，而众莫吾信，故裕之而后无咎。裕之而后无咎者，众未肯受吾命也。

六二，晋如愁如，贞吉。受兹介福，于其王母。

《象》曰：“受兹介福”，以中正也。

将进而之五，而四欲得之，故“晋如愁如”。我守吾正，虽四为拒，不能终闭也，故受福于“王母”。六五之谓“王母”也，以其为王母，故二虽阴，亦可得而归之矣。

六三，众允悔亡。

《象》曰：“众允”之志，上行也。

将适上九而近于四，悔也。虽与之近，而众信其不与也，故悔亡。

九四，晋如鼫鼠，贞厉。

《象》曰：“鼫鼠贞厉”，位不当也。

求得而未必能者，鼯鼠也。六二、六三，非其所当得也，因其过我，欲兼有之而众不听，故曰“晋如鼫鼠”。九四之有初六，正也。非其正者，固不可得矣。而正者犹危，则位不当之故也。

六五，悔亡，失得勿恤。往吉，无不利。

《象》曰：“失得勿恤”，往有庆也。

四夺其与，悔也。然而众不与四，是以“悔亡”。夫以五之尊，而下与四争，其所附则陋矣。故虽失所当得，勿恤而往，则吉。夫下与四争必来，来者争也，则往者不争之谓也。五犹不争，而四何敢不置之？故其所失，终亦必得而已矣。苟终于得，则其不争，非独四之利也。

上九，晋其角，维用伐邑，厉吉无咎，贞吝。

《象》曰：“维用伐邑”，道未光也。

刚之上穷者，角也。“晋其角”者，以是为晋也。以角为晋，必有所用其触。三，吾应也，而四闭之，则上九之所伐者四也。四与上同体，故为邑也。邑人而闭吾应，无以容之，而至于用兵，道不光矣。此正也，而吝道也。故知戒于危，然后其吉可以无咎。

离下坤上　明夷，利艰贞。

《彖》曰：明入地中，明夷。内文明而外柔顺，以蒙大难，文王以之。

“利艰贞”，晦其明也。内难而能正其志，箕子以之。

《象》曰：明入地中，明夷。君子以莅众，用晦而明。

王弼曰：“显明于外，乃所辟也。”

初九，明夷于飞，垂其翼。君子于行，三日不食。有攸往，主人有言。

《象》曰：“君子于行”，义不食也。

《明夷》之主在上六，二与五皆其用事之地，而九三势均于其主，力足以正之。此三者，皆有责于明夷之世者也。夫君子有责于斯世，力能救则救之，六二之“用拯”是也；力能正则正之，九三之“南狩”是也。既不能救，又不能正，则君子不敢辞其辱以私便其身，六五之“箕子”是也。君子居明夷之世，有责必有以塞之，无责必有以全其身而不失其正。初九、六四，无责于斯世，故近者则入腹获心于出门庭，而远者则行不及食也。明夷者，自夷以全其明也。将飞而举其翼，必见縻矣，故“垂其翼”，所以示不飞之形也。方其未去也，“垂其翼”，缓之至也；及其去也，三日不遑食，亟之至也。是何也？则惧不免也。明夷之主既已失其民矣，我有所适，所适必其敌也。去主而适敌，主且以我为谋之，故曰“主人有言”。主人，上六也。

六二，明夷，夷于左股，用拯马壮，吉。

《象》曰：六二之吉，顺以则也。

爻言左右，犹言内外也。在我之上，则于我为左矣。明夷之世，坤，君也，而将废也；离，臣也，而方壮也。自离言之，坤之废，左股之伤也。六二忠顺之至，故往用拯之。爱其忠而忧其不济也，故戒之曰：徒往不足拯也，马壮而后吉。马，所以载伤者也。

九三，明夷于南狩，得其大首，不可疾贞。

《象》曰：南狩之志，乃大得也。

六二所居，顺而不失人臣之则，故可以拯不明之君。有功而不见疑，是以吉也。至于九三，其势逼矣，虽欲拯之而不可得，故南狩以正之。明夷始自晦也。南狩，发其明之地也。以阳用阳，戒在于速，故大首既获，则不可疾贞。

六四，入于左腹，获明夷之心，于出门庭。

《象》曰：“入于左腹”，获心意也。

近不明之君，而位非用事之地，虽以逊免可也。是故入其左腹，获其心意。而君子莫之咎者，以去其门庭之速也。君子之居此，惧不免尔。既免，未有不去者。既免而不去，怀其门庭，将以有求，则吾罪大矣。

六五，箕子之明夷，利贞。

《象》曰：箕子之贞，明不可息也。

六五之于上六，正之则势不敌，救之则力不能，去之则义不可，此最难处者也，如箕子而后可。箕子之处于此，身可辱也，而明不可息者也。

上六，不明晦。初登于天，后入于地。

《象》曰：“初登于天”，照四国也。“后入于地”，失则也。

六爻皆晦也，而所以晦者不同。自五以下，明而晦者也。若上六，不明而晦者也，故曰“不明晦”，言其实晦，非有托也。明而晦者，始晦而终明；不明而晦者，强明而实晦，此其辨也。

离下巽上　家人，利女贞。

《彖》曰：家人，女正位乎内，

谓二也。

男正位乎外。

谓五也。

男女正，天地之大义也。《家人》有严君焉，父母之谓也。父父、子子、兄兄、弟弟、夫夫、妇妇，而家道正，正家而天下定矣。

《象》曰：风自火出，家人。君子以言有物而行有恒。

火之所以盛者，风也，火盛而风出焉；家之所以正者，我也，家正而我与焉。

初九，闲有家，悔亡。

《象》曰：“闲有家”，志未变也。

家人之道，宽则伤义，猛则伤恩，然则是无适而可乎？曰“君子以言有物而行有恒”，至矣，言之有物也，行之有恒也！虽有悍妇暴子弟，莫敢不肃然，而未尝废恩也。此所以为至也。曾子曰：“君子所贵乎道者三：动容貌，斯远暴漫矣；正颜色，斯近信矣；出辞气，斯远鄙倍矣。”如是，何闲之有？初九用刚于家之始，九三用刚于家之成，是以皆有悔也。夫所以至于闲者，惟德不足故也。德既不足，而又忘闲焉，则志变矣。及其未变而闲之，故“悔亡”。

六二，无攸遂，在中馈，贞吉。

《象》曰：六二之吉，顺以巽也。

有中馈，无遂事，妇人之正也。

九三，家人嗃嗃，悔厉，吉。妇子嘻嘻，终吝。

《象》曰：“家人嗃嗃”，未失也。“妇子嘻嘻”，失家节也。

以阳居阳，过于用刚，故悔且危也。人见其悔且危也，而矫之以宽，则家败矣。故告之以斯人之终吉，戒之以失节之终吝。

六四，富家，大吉。

《象》曰：“富家大吉”，顺在位也。

《家人》有四阳二阴，而阴皆不失其位以听于阳。阳为政而阴听之，家欲不治，不可得也。富者，治之极也，故六二“贞吉”，其治也；六四“富家”，其极也。以治极致富，则其富可久，此之谓“大吉”。

九五，王假有家，勿恤，吉。

《象》曰：“王假有家”，交相爱也。

假，至也。王至有家，则是家也大矣，王者以天下为一家。家人之家，近而相渎；天下之家，远而相忘。知其患在于相渎也，故推严别远，以存相忘之意；知其患在于相忘也，故简易勿恤，以通相爱之情。《家人》四阳，惟九五有人君之德，故称其德，论天下之家焉。君臣欲其如父子，父子欲其如君臣，圣人之意也。

上九，有孚威如，终吉。

《象》曰：威如之吉，反身之谓也。

上九之所信者，三也。《家人》之无应者，惟三与上而已。人皆刚柔相与，而己独两刚相临，是以终身不忘畏也。畏威如疾，民之上也。故畏人者，人亦畏之；慢人者，人亦慢之，此之谓“反身”。凡言终者，其始未必然也。“妇子嘻嘻”，其始可乐。“威如之吉”，其始苦之。

兑下离上　睽，小事吉。

《彖》曰：睽，火动而上，泽动而下。二女同居，其志不同行。说而丽乎明，柔进而上行，得中而应乎刚。

谓五也。

是以小事吉。

有同而后有睽，同而非其情，睽之所由生也。说之丽明，柔之应刚，可谓同矣。然而不可大事者，以二女之志不同也。

天地睽而其事同也，男女睽而其志通也，万物睽而其事类也。睽之时用大矣哉！

人苟惟同之知，若是必睽；人苟知睽之足以有为，若是必同。是以自其同者言之，则二女同居而志不同，故其吉也小；自其睽而同者言之，则天地睽而其事同，故其用也大。

《象》曰：上火下泽，睽。君子以同而异。

“同而异”，晏平仲所谓和也。

初九，悔亡，丧马勿逐，自复。见恶人，无咎。

《象》曰：“见恶人”，以辟咎也。

《睽》之不相应者，惟初与四也。初欲适四，而四拒之，悔也。四之拒我，逸马也，恶人也。四往无所适，无归之马也。马逸而无归，其势自复，马复则悔亡矣。人惟好同而恶异，是以为睽。故美者未必婉，恶者未必狠，从我而来者未必忠，拒我而逸者未必贰。以其难致而舍之，则从我者皆吾疾也，是相率而入于咎尔，故见恶人，所以辟咎也。

九二，遇主于巷，无咎。

《象》曰：“遇主于巷”，未失道也。

主，所主也，有所适必有所主。九二之进，则主五矣。巷者，二、五往来相从之道也。使二决从五，则见主于其室；五决从二，则见主于其门。所以相遇于巷者，皆有疑也。何疑也？疑四之为寇也。然而犹可以无咎者，皆未失相从之道也，特未至尔。

六三，见舆曳，其牛掣，其人天且劓。无初有终。

《象》曰：“见舆曳”，位不当也。“无初有终”，遇刚也。

三非六之所宜据，譬之乘舆而非其人也。非其人而乘其器，无人则肆，有人则怍矣。故六三见上九，曳其轮而不进，掣其牛而去之。夫六三配上九而近于九四，九四其寇也，无所应而噬之，未达于配而噬于寇，是以“天且劓”也。乘非其位，而污非其配，可以获罪矣。然上九犹脱弧而纳之，上九则大矣。有是大者容之，故“无初有终”。

九四，睽孤，遇元夫，交孚。厉无咎。

《象》曰：交孚无咎，志行也。

睽之世，阳惟升，阴惟降。九二升而遇五，故为遇主；九四升而无所遇，故为睽孤。元夫，初九也。夫两穷而后相遇者，不约而交相信，是以虽危而无咎也。

六五，悔亡。厥宗噬肤，往何咎？

《象》曰：“厥宗噬肤”，往有庆也。

六五之配九二也，九二之宗九四也，二与四同功，故亦曰“宗”。肤，六三也。自五言二之宗，故曰“厥宗”。六五之所以疑而不适二者，疑四之为寇也。故告之曰：四已噬三矣。夫既已噬三，则不暇寇我。我往从二，何咎之有？

上九，睽孤，见豕负涂，载鬼一车。先张之弧，后说之弧。匪寇婚媾，往遇雨则吉。

《象》曰：遇雨之吉，群疑亡也。

上九之所见者，六三也。污非其配，负涂之豕也；载非其人，载鬼之车也，是以张弧而待之。既而察之曰：是其所居者不得已，非与寇为媾者也，是以说弧而纳之。阴阳和而雨也，天下所以睽而不合者，以我求之详也。夫苟求之详，则孰为不可疑者？今六三之罪，犹且释之。群疑之亡也，不亦宜哉？

艮下坎上　蹇，利西南，不利东北。利见大人，贞吉。

《彖》曰：蹇，难也，险在前也。见险而能止，知矣哉！“蹇利西南”，往得中也。“不利东北”，其道穷也。

艮，东北也。坎，北也。难在东北，则西南者无难之地也。君子将有意乎犯难以靖人，必先靖其身，是故立于无难之地，以观难之所在，势之可否。见可而后赴之，是以往则得中也。难之所在，我亦在焉，则求人之不暇，其道穷矣。然此非为大人者言也。初六、九三、六四、上六，皆因其势之远近、时之可否，以断其往来之吉凶。故西南之利，东北之不利，为是四者言也，若九五之大人则不然。

“利见大人”，往有功也。当位贞吉，以正邦也。

当位而正，五也，五之谓“大人”。“大人”者，不择其地而安，是以立于险中而能正邦也。是岂恶东北而乐西南者哉？得见斯人而与之往，其有功无疑也。上六当之。

蹇之时用大矣哉！

《象》曰：山上有水，蹇。君子以反身修德。

初六，往蹇来誉。

《象》曰：“往蹇来誉”，宜待也。

九五以大蹇为朋来之主，以中正为往来之节，未及于五，难未艾也，犯之有咎。过五以上，难衰而可乘矣。故上六“往蹇来硕”，而六四以下皆以往蹇为病，而其来有先后之差焉。见难而往，难不可犯；穷而后反，人不以穷而后反者为有让，以其不得已也。惟初六涉难未深而遽反，不待其穷，是以有誉也。

六二，王臣蹇蹇，匪躬之故。

《象》曰：“王臣蹇蹇”，终无尤也。

初六、九三、六四、上六，彼四者或远或近，皆视其势之可否以为往来之节。独六二有应于五，君臣之义深矣。是以不计远近，不虑可否，无往无来，蹇蹇而已。君子不以为不智者，以其非身之故也。

九三，往蹇来反。

《象》曰：“往蹇来反”，内喜之也。

六四，往蹇来连。

《象》曰：“往蹇来连”，当位实也。

夫势不可往者，非徒往而无获，亦将来而失其故也。何则？险难在前，不虑可否，而轻以身赴之，苟前不得进，则必有议吾后者矣。九三“往蹇”，而其来也，得反其位，则内喜之也。内之二阴，不能自立于险难之际，待我而为捍蔽，是故完位以复我，我之所以得反者，幸也。至于六四，则九三蹑而袭之矣。外难未夷，而归遇难，故曰“往蹇来连”。连者，难之相仍也，实阳也。九三以阳居阳，其有乘虚而不敢者乎？故曰：“当位实也。”

九五，大蹇，朋来。

《象》曰：“大蹇朋来”，以中节也。

险中者，人之所避也，而己独安焉，此必有以任天下之在大难也，是以正位不动，无往无来，使天下之济难者，朋来而取节焉，谓之大人，不亦宜乎！

上六，往蹇来硕，吉。利见大人。

《象》曰：“往蹇来硕”，志在内也。“利见大人”，以从贵也。

六爻可以往者惟是也，故独享其利。天下有大难，彼三人者皆不能济，而我济之。既济而天下不吾宗者，未之有也，故曰“住蹇来硕”。“利见大人”者，明上六之有功，由九五为之节也。“内”与“贵”，皆五之谓也。

坎下震上　解，利西南。无所往，其来复吉。有攸往，夙吉。

《彖》曰：解，险以动，动而免乎险，解。“解利西南”，往得众也。“其来复吉”，乃得中也。“有攸往夙吉”，往有功也。

所以为《解》者，震也，坎也。震，东也。坎，北也。解者在此，所解在彼。东北解者之所在，则西南所解之地也。在难而思解，处安而恶扰者，物之情也。方其在难，我往则得众，故“利西南”。及其无难，我往则害物，故“来复吉”。“复”者，复东北也。东北有时而当复，是以不言其不利也。来复之为吉者，夙所往之时也。苟有攸往，非夙不可。有攸往而不夙，则难深而不可解矣。

天地解而雷雨作，雷雨作而百果草木皆甲坼。解之时大矣哉！

《象》曰：雷雨作，解。君子以赦过宥罪。

初六，无咎。

《象》曰：刚柔之际，义无咎也。

《解》有二阳，九二有应于六五，而九四有应于初六，各得其正而分定矣。惟六三者，无应而处于二阳之间，兼与二阳，而《解》始有争矣。故《解》之所疾者，莫如六三也。六三欲以其不正乱人之正，故初与五皆其所疑而咎之。以其疑而咎之也，故特明其无咎，曰此与九四刚柔之际也，于义无咎。

九二，田获三狐，得黄矢，贞吉。

《象》曰：九二贞吉，得中道也。

九二之所当得者，六五也。近而可取者，初六、六三也。此之谓“三狐”。“三狐”皆可取，而以得六五为贞吉也。此之谓“黄矢”。“黄”，中也。“矢”，直也，直其所当得也。是以六五为黄矢。释其所不当得之三狐，而取其所当得之一矢，息争之道也。

六三，负且乘，致寇至，贞吝。

《象》曰：“负且乘”，亦可丑也。自我致戎，又谁咎也？

三于四为“负”，于二为“乘”。乘而不负，若负而不乘，犹可以免于寇。寇之所伐者，负且乘也。夫三苟与四而不与二，则四不伐；与二而不与四，则二不攻。所以致寇者，由兼与也。二与四皆非其配，虽贞于一，犹吝也，而况兼与乎？丑之甚也。

九四，解而拇，朋至斯孚。

《象》曰：“解而拇”，未当位也。

拇，六三。朋，九二也。三来附己，解而不取，则二信之。“未当位”者，明势不可以争也。

六五，君子维有解，吉。有孚于小人。

《象》曰：君子有解，小人退也。

六五，九二之配也，而近于四。六三欲附于二与四，故疑而疾之。夫以六五之中直，岂与六三争所附者哉？而六三以小人之意度君子之心，故六五“维有解，吉”。“维有解”者，无所不解之谓也。近则解四，远则解二，是以六三释然而退也。

上六，公用射隼于高墉之上，获之无不利。

《象》曰：“公用射隼”，以解悖也。

“隼”者，六三也。“墉”者，二阳之间也。“悖”者，争也。二阳之所以争而不已者，以六三之不去也。孰能去之？将使二与四乎？二与四固欲得之。将使初与五乎？则初与五，二阳之配，三之所疑也。夫欲毙所争而解交斗，惟不涉其党者能之。故高墉之隼，惟上六为能射而获也。隼获争解，二与四无不利者。

兑下艮上　损，有孚，元吉，无咎，可贞，利有攸往。曷之用？二簋可用享。

《彖》曰：损，损下益上，其道上行。

自阳为阴谓之“损”，自阴为阳谓之“益”。兑本乾也，受坤之施而为兑，则损下也；艮本坤也，受乾之施而为艮，则益上也。惟《益》亦然。则《损》未尝不益，《益》未尝不损。然其为名，则取一而已。何也？曰：君子务知远者大者。损下以自益，君子以为自损；自损以益下，君子以为自益也。

损而有孚，元吉，无咎。

损下而下信之，必有道矣。孟子曰：“以佚道使民，虽劳不怨；以生道杀民，虽死不怨杀者。”使民知所以损我者，凡以益我也，则信之矣。损者，下之所患也，然且不顾而为之，则其利必有以轻其所患者矣。利不足以轻其所患，益不足以偿其所损，则损且有咎。是故可以无咎者，惟“元吉”也。上之所以损我者，岂徒然哉？盖吉之元者也。如此而后无咎。

“可贞，利有攸往。曷之用？二簋可用享”，二簋应有时。损刚益柔有时，损益盈虚，与时偕行。

“有孚，元吉，无咎”，为上卦言也。“可贞，利有攸往。曷之用？二簋可用享”，为下卦言也。“损下益上，其道上行”，然而下不可以无贞也。以损之道为上行，而举不可贞，则过矣。故损有可贞之道，九二是也。皆贞而不往，则无上；皆往而不贞，则无下。故“可贞，利有攸往”。有“往”者，有“贞”者，故曰“曷之用”。“曷之”者，择之也。“二簋”，兑之二阳也。兑本乾也，而六三以身徇上，故自阳而变为阴。初九、九二，意则向之，而身不徇，故自如而不变也。祭祀之设簋也，亦以其意而已，我岂予之？神岂取之哉？君子之益人也，盖亦有无以予之而人不胜其益者也。然此二阳，皆有应于上者也。初九“遄往”，而九二“征凶”，故曰“二簋应有时”，言虽应而往有时也。

《象》曰：山下有泽，损。君子以惩忿窒欲。

初九，已事遄往，无咎。酌损之。

《象》曰：“已事遄往”，尚合志也。

《彖》曰“损益盈虚，与时偕行”，则损、益视盈虚以为节者也。初九，阳之未损，则方盈也。六四，阴之未益，则犹虚也。下方盈而上犹虚，则其往也不可后矣。故我虽有事，当且已之而遄往也。其往也自我，则损之多少，我得酌之。若盘桓不进，迫于上之势而后往，则虽欲酌之，不可得矣，其损必多。故势不可以不损者，惟遄往可以无咎。

九二，利贞，征凶，弗损益之。

《象》曰：“九二利贞”，中以为志也。

初九已损矣，六四已益矣，九二之于六五，不可复往，故“利贞，征凶”。其迹不往，其心往也，故“弗损益之”，言九二以无损于己者益六五也。兑之三爻，未有不以益上为志者。初九迹与心合，故曰“尚合志也”。九二则其心向之而已，故曰“中以为志也”。夫以《损》己者益人，则其益止于所损；以无损于己者益人，则其益无方。故《损》之六三，《益》之六四，皆以损己者益人；而《损》之九二，《益》之九五，皆以无损于己者益人。以其无损于己，故受其益者，皆获十朋之龟也。

六三，三人行则损一人，一人行则得其友。

《象》曰：一人行，三则疑也。

兑之三爻，皆以益上为志，故曰“三人行”。卒之损己以益上者，六三而已，故曰“损一人”，且曰“一人行也”。友，九二也。六三以身徇上，使九二得以不征，此九二之所深德也，故曰“一人行，则得其友”。以心言之，则三人皆行；以迹言之，则一人而已。君子之事上也，心同而迹异，故上不疑。苟三人皆行，则上且以我为有求而来，进退之义轻矣。

六四，损其疾，使遄有喜，无咎。

《象》曰：“损其疾”，亦可喜也。

“遄”者，初九也。下之所损者有限，而上之求益者无已，此下之所病也。我去是病，则夫遄者喜我矣。自初言之，“已事遄往”，则四之求我也寡，故“酌损之”；自四言之，“损其疾”，则初之从我也易，故“遄有喜”。

六五，或益之十朋之龟，弗克违，元吉。

《象》曰：六五元吉，自上祐也。

六五者，受益之主，而非受益之地也。以受益之主，而不居受益之地，不求益者也。不求益而物自益之，故曰“或”。“或”者，我不知其所从来之辞也。“十朋之龟”，则九二弗损之益也。龟之益人也，岂有以予人？而人亦岂有所取之？我亦效其智而已。六五之于九二，无求也，“自上祐”之。而二自效其智，虽欲避之而不可。以其不可以避，知其非求也，故“元吉”。

上九，弗损益之，无咎，贞吉。利有攸往，得臣无家。

《象》曰：“弗损益之”，大得志也。

上九者，受益之地，不可以有损。而六三之德，不可以无报也。故以无损于己者益之，则大得其志矣。六三忘家而徇我，我受其莫大之益。苟安居而无所往，则是以其益厚己而已。故“利有攸往”，然后有以受之而无愧也。

震下巽上　益，利有攸往，利涉大川。

《彖》曰：益，损上益下，民说无疆。自上下下，其道大光。“利有攸往”，中正有庆。“利涉大川”，木道乃行。

六四自损以益下，巽之致用，未有如《益》者也，故曰“木道乃行”。涉川者，用木之道也。

益动而巽，日进无疆。天施地生，其益无方。

天施，乾为巽也。地生，坤为震也。

凡益之道，与时偕行。

君子之视民，与己一也。益者要有所损尔，故时然后行。

《象》曰：风雷，益。君子以见善则迁，有过则改。

“惩忿窒欲”，则上之为损也少。改过迁善，则下之蒙益也多矣。

初九，利用为大作，元吉，无咎。

《象》曰：“元吉无咎”，下不厚事也。

《益》之下，《损》之上也，故知《损》则知《益》矣。逆而观之，《益》之初九，则《损》之上九也。自初已上，无不然者。惟其上下、内外不同，故其迹不能无少异。若所以益初之情，处事之宜，则《损》《益》一也。《损》之上九，《益》之初九，皆正受益者也。彼之所以自损而专以益我者，岂以利我哉？将以厚责我也，我必有以塞之。故上九“利有攸往”，而初九“利用为大作”。上之有为也，其势易，有功则其利倍，有罪则其责薄。故《损》之上九，仅能无咎而已，正且吉矣。下之有为也，其势难，有功则利归于上，有罪则先受其责。故《益》之初九，至于元吉然后无咎。何则？其所居者，非厚事之地也。

六二，或益之十朋之龟，弗克违，永贞吉。王用享于帝，吉。

《象》曰：“或益之”，自外来也。

《益》之六二，则《损》之六五也。六五所获之龟，则九二弗损之益也；六二所获之龟，则九五惠心之益也。是受益者，臣也则以永贞于五为吉，王也则以享帝为吉，皆受益而不忘报者也。

六三，益之用凶事，无咎。有孚中行，告公用圭。

《象》曰：益用凶事，固有之也。

《益》之六三，则《损》之六四也。“或益之”者，人益我也。“益之”者，我益人也。六四之于初九，“损其疾”以益之；六三之于上九，“用凶事”以益之，其实一也。君子之遇凶也，恶衣粝食，致觳以自贬。上九虽吾应，然使其自损以益我，彼所不乐也。故六三致觳以自贬，然后能固而有之。彼以我为得其益而不以自厚也，则信我而来矣，故曰“有孚中行”。《益》以六二为主，则初与三皆得为公。告者，有以语之，益之也。礼之用圭也，卒事则反之，故圭非所以为贿，所以致信也。上九之益六三，以信而已，非有以予之。而六三亦享其信而无所取也，则上九乐益之矣。

六四，中行，告公从，利用为依迁国。

《象》曰：“告公从”，以益志也。

《益》之六四，则《损》之六三也。皆以身为益者也。“六四中行”，而《益》初九，岂特如上九用圭而已哉？非徒告之，乃以身从之。夫能损身以徇人者，此以益为志也。初九本阴也，六四本阳也，而相易也，故初九为“迁国”也。六四自损，而初受其益。初九之迁，六四资之，故初九“利用”，依我而迁也。

九五，有孚惠心，勿问元吉。有孚，惠我德。

《益》之九五，则《损》之九二也。惠之以心，则惠而不费。九二益之以弗损之益，而九五惠之以不费之惠，其实一也。夫不费之惠，其有择哉？故“勿问元吉”。我惟信二也，故二信我；我惟德二也，故二德我。“有孚，惠我德”，永贞之报也。

《象》曰：“有孚惠心”，勿问之矣。“惠我德”，大得志也。

大得六二之志也。

上九，莫益之，或击之。立心勿恒，凶。

《象》曰：“莫益之”，偏辞也。“或击之”，自外来也。

《益》之上九，则《损》之初九也。二者皆不乐为益者也，故“损其疾”“用凶事”，而后能致之。初九在下，势不得已，故“已事遄往”。而上九则益不益在我者也。且损上益下，君子之所乐而小人之所戚也。故至于上九，特以“莫益”“勿恒”之凶戒之。“莫益之”者，非无以益，我固曰“莫益”；“勿恒”者，非不可恒，我固曰“勿恒”。莫与勿者，我之偏见不广之辞也。众莫不益下，所谓恒也。我特立是心而勿恒之，凶其宜矣。上者，独高之位，下之所疾也。而莫吾敢击者，畏吾与也。莫益则无与矣。孔子曰：“无交而求，则民不与。”莫之与，则伤之者至矣，故或击之。上九之致击，如六二之致益，徒有是心，而物自有以应之，故皆曰“或”，“或”者，物自外来而吾不知也。






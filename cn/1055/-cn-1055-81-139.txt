【赐右屯卫大将军叔韶奖谕敕书〈四月十二日〉】

敕叔韶：省所进《祝圣寿歌》、《日月元枢论》共二轴事，具悉。朕固嘉尔向学励善，蔚然而有文，与夫习富贵之骄而乐狗马之玩者异矣。然夫学者所以知君臣父子之礼，出可以施于国，入可以施于家。汝其慎择厥师，讲救其阙，使言而无过，以自远于悔尤。夫能异于众人，诚为有立；必至乎君子，然后大成。汝其勉之，无或中止。故兹奖谕，想宜知悉。


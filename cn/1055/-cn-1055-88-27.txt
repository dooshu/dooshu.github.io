【回西京留守韩侍郎〈贽〉书〈治平四年六月〉】

右修启。此者祗荷朝恩，出分郡寄。顾惟庸妄，早乏声猷，才非经济之谋，位玷光华之宠。进陪国论，无补于休明；动触祸机，可嗤于朴戆。赖圣神之烛理，获终始以保全。许解要权，俾逃重责；仍分善地，以养衰龄。留守龙图侍郎清德镇浮，纯诚接物，曲敦故旧，不我鄙遗，远形诲奖之言，以慰孤危之迹。嗟时久薄，孰为金石之交；因岁大寒，方见松筠之色。凛然高谊，可激偷风。永佩恩私，但铭肌骨。晤言未遂，溽暑方隆，更冀珍调，以符瞻咏。


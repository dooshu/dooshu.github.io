○谢铁券表

恩旨赐臣金书铁券一道，臣恕九死子孙三死者，出於睿眷，形此纶言，录臣以丝之劳，赐臣以山河之誓，镌金作字，指日成文，震动神祗，飞扬肝胆。伏念臣爰从筮仕，逮及秉麾，每自揣量，是何叨忝？行如履薄，动若持盈，惟忧福过祸生，敢冀慎初获末。岂期此志，上感宸聪，忧臣以处极多虞，虑臣以防闲不至。遂开圣虑，永保私门，勖以功名，申诸带砺（以上八字，一作“屈以常刑，宥其不死”）。虽君亲嘱念，皆云必恕必容，而臣子为心，岂敢伤慈伤爱？谨当日谨一日，戒子戒孙，不敢因此而累恩，不敢承此而贾祸。圣主万岁，愚臣一心。臣诚惶诚恐顿首顿首。


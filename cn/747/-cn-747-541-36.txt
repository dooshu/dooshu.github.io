○为五台山僧谢赐袈裟等状

右，中使苏明俊至，奉宣圣旨，赐臣巾袜香茶念珠袈裟等。伏以推恩之义，法雨露而必均；受施之心，戴邱山而不坠。伏惟皇帝陛下为人心印，得佛髻珠，垂衣於空寂之门，倒屣於清凉之境。每因令月，常降信臣，辇珍宝於九天，散芳馨於十地。巾裁吴，靡不轻盈；帔衲刘纨，无非丽密。臣某等名非长者，迹在凡夫，既结袜以经行，又焚香而宴坐。啜楚山之新茗，烦恼顿除；持越海之名珠，圣贤可数。而煎和百品，周遍万僧。睹奕叶以重光，知分畦而叠庆。岂大雄慈悲之力，尽上帝福德之田。誓当洁已祷天，虔诚报国。以无疆为圣寿，以常乐为昌期，长承覆护之仁，永助清平之理。限以修习，不获匍匐陈谢。无任感戴之至。


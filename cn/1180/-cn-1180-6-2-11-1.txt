答南列卿陈我度


比闻公不乐南行，谓孤听谮言，有所疏外于执事者，此过疑也。孤虽不肖，其于人之贤否，略窥一斑。内不敢任爱憎之私，外不轻信毁誉之说。自当事以来，鉴前人之失，首陈皇极之论，以开悟上心，消弭偏党。与士大夫相接，公言之外，不交一语。虽有谮言，何自而入？

且昔者起公于林下，诚独任鄙见，非有左右之容也。向不因人誉而推毂于岑寂之时，今乃因人毁而阻抑于显拔之后，揆之事理，殆不其然。敢布腹心，幸惟俯谅。天衢广阔，鸿渐之仪，岂有量哉！






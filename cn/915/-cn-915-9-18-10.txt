◇祀鲁山神文

敬奠鲁君之灵。窃以首山郁律，表二叔之清风；赵国隐沦，擅三公之灵迹。北坂祠城，流光夜起；东岭丛室，甘雨昼零。故能徵应不褰，介福无爽。金坛玉宇，是众妙之游遨；丹崖翠幄，信灵人之响免。霓裳孔盖，转日车而竞前。驾象垂豹，载灵旗而总集。江妃、汉女，含睇来趋；湘娥洛嫔，宜言在侧。鸣珍抚剑，侠席徘徊；绛节陈竿，满堂繁会。奠椒怀糈之欢，传卮代舞之乐。桂醑溢於羽樽，蕙肴盈於兰藉。既醉既饱，景福攸同。不震不腾，神保是格。い之荐己毕，庆报之泽攸先。愿化昌而俗阜，俾多之在旃。同匪石之无转，欣滞穗之有年。惟东皇兮戾止，等南山而不骞。（《艺文类聚》七十九）


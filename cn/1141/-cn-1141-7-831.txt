王给谏招集祝氏园林

是日同阮亭、健庵、果亭、舟次、蛟门、峨嵋。

一春无日无风沙，昨宵微雨今朝霞。
城南窈窕好园馆，携壶并辔来看花。
白昼阴阴杨柳绿，梓泽兰亭丛一曲。
孤屿回溪面草堂，攒云叠石成书屋。
就中缥缈飞丹楼，帘捲西峰在上头。
主人况是王给事，相将直作辋川游。
去年与客同登台，今日追欢取次来。
狂思白鹿骋五岳，老忆青山倒一杯。
四坐高谈不得住，尊酒才酣春欲暮。
多少游鱼唼落花，行吟细绕池边树。



14　傳以通經而經以必當　至當無二而三傳殊説


穀梁傳序：「凡傳以通經爲主，經以必當爲理。夫至當無二，而三傳殊説，庸得不棄其所滯，擇善而從乎？」晉范甯作。孝經序襲其語。

【元圻案】唐明皇帝孝經序：「傳以通經爲義，義以必當爲主。至當歸一，精義無二，安得不翦其繁蕪而撮其樞要也。」〇四庫全書總目：「春秋穀梁傳注疏二十卷，晉范甯集解，唐楊士勛疏。士勛疏稱：穀梁子名俶，字元始，一名赤，受經於子夏，爲經作傳。」






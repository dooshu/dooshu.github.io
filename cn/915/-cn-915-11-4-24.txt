◇诏群祀无用牲（延兴二年）

朕承天事神，以育群品，而咸秩处广，用牲甚众。夫神聪明正直，享德与信，何必在牲？《易》曰：「东邻杀牛，不如西邻之礻勺祭，实受其福。」苟诚感有著，虽行潦菜羹，可以致大嘏，何必多杀，然后获祉福哉！其命有司，非郊天地、宗庙、社稷之祀，皆无用牲。（《魏书·礼志》一。延兴二年，有司奏天地五郊、社稷已下及诸神合一千七十五所，岁用牲七万五千五百。显祖深愍生命，乃诏。又见《通典》五十五，未句作「皆用酒脯」。）


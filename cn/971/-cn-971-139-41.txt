刘学箕　感事怀人送春病酒晓起五首

把酒伤春事，何人慰寂寥。

才高融未荐，魂断玉空招。

赋就青阳曲，吟成白紵谣。

拊栏三太息，幽雅愤几磨消。

刘学箕

刘学箕　感事怀人送春病酒晓起五首

节物随时换，朱明斗转杓。

波肥溪鱮壮，风暖谷莺娇。

青草溪头岸，红栏水际桥。

怀人无数舍，我欲致书招。

刘学箕

刘学箕　感事怀人送春病酒晓起五首

煮醖青梅且共赏，游蜂飞蝶为谁忙。

秋千彩索迷青草，车马红桥锁绿杨。

春事战回蒲剑老，诗肠结尽柳丝长。

韶光赋别休匆遽，凝儜东风更一觞。

刘学箕

刘学箕　感事怀人送春病酒晓起五首

积雨平田水接天，乍晴云日焕山川。

净无馀馥延春艳，缛有繁阴长夏妍。

泛泛荷衣青倚盖，轻轻柳絮白飞绵。

一声布谷催清晓，节物惊心挠醉眠。

刘学箕

刘学箕　感事怀人送春病酒晓起五首

双眉不皱乐平生，一{左豆右斗}时能对客倾。

晓枕恰醒红日上，篆炉未歇紫烟明。

画桥贴水轻飞燕，绿牖依山静啭莺。

随雨随晴看天气，缓扶筇杖绕园行。

刘学箕


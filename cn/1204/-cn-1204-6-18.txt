◎王观天香

王逐客冬景天香词云："霜瓦鸳鸯，珠帘翡翠，今年又是寒早。矮钉明窗，窄开朱户，切莫乱教人到。重阴不解，云共雪、商量未了。青帐垂毯要密，锦缝放帏宜小。 呵梅弄妆试巧。绣罗襦、瑞云芝草。共我语时同语，笑时同笑。已被金尊劝倒。更唱个新词故相恼。尽道穷冬，元来恁好。"涪翁见而赏之。且曰："此曲一处所，一物色，无一不是严冬萧索之境，但仔细详味之，略无半点酸寒憔悴之意。亦善於造语者矣。"［古今词话］


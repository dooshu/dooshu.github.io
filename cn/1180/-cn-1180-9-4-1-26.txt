敬之

一章十二句


首节讲：此成王受群臣之戒，而述其告己之言，及己答之之意。曰：天之所命者惟君，君之保命者惟敬，而所以能纯其敬者，惟在于无间之功，而辅翼之助也。向也小子以道延访群臣，而群臣以道而告小子。

有曰：





敬之敬之，天维显思，命不易哉！

显，是明。命，天命。不易，言难保。我王当嗣服之初，正天命去留之会也，尚当体敬止之心法，守敬胜之家传，而有严有翼。其敬之哉，敬之哉！然所以当敬者何也？盖使大道有不显，而明命之易保，犹可以不敬也。自今言之，天道甚显，凡人一念之敬肆，莫不在于洞烛之中，而命遂因之予夺，有不可执之以为常矣，命何不易保哉？





无曰高高在上，陟降厥士，日监在兹。

无曰，戒之之词。士，即事。监，监临。兹，此也。王毋曰：天之高高在上，而不吾察也。当知其聪明明畏，常若陟降于吾之所为。盖有无日而不能临鉴在兹者，无一事之或遗，亦无一时之或间矣。天道之显如此，则其命亦因之矣，如之何其易保耶？王诚不可以不敬也。

末节讲：





维予小子，不聪敬止。

小子，成王自称。不，如言未。夫群臣固以敬而戒我矣，顾予小子，天质不聪，尚昧主敬之方而未能敬焉。





日就月将，学有缉熙于光明。

就，向往。将，进也。学，即勉敬之学。然未能者其质也，愿举者其心也。是必体验于幽独之中，扩之于行事之际。日有就焉，日求一日之功；月有将焉，月求一月之功。不但已也，又必于其日就月将者，缉而续之，熙而明之，无一息之间，以造于一疵不存、万理明尽之后，而复其光明之本体，斯已矣。如是则私欲不杂，此心惺惺，庶几其为纯敬道哉！





佛时仔肩，示我显德行。

佛，辅也。仔肩，如言大任。显，明也。德行，事有可据者。凡尔群臣，当念我所负荷之任，天命于我乎？疑人心于我乎？固而非敬无以胜之，盖甚重也。是必辅助我所负荷之任，而凡为显明之德行者，一以示我，使我得以于此加日就月将之功，因缉而熙之，庶几光明之地可几而敬可能矣。不然，而徒泛泛示之曰敬之哉，我将何以循哉？

吁！成王既受戒，而又欲交修于人已，此所以能基命宥密而为守成之令主与！






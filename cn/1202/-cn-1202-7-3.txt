到功曹参军诣竟陵公子良牋

窃惟明使君钺下，道耀神源，德铸灵极。诞涵天听，资河炤圣。誉拂紘外，芳激震中。故衡梁孕秀，璿玑流品。变瑶光之晖，赞玉烛之色。功迈翊殷，绩起匡汉。是以赤瑕琼宝之文，睇影而夐集；靑龙遗风之乘，曦光而远至。如民者，葢不足算。所志不出缯贩，所学不遗祝筮。业异儒墨，行乖曾史。旣乏修短之术，又惭启塞之辨。不能伏轼蹲衡，惊燕赵之郊；黄金横带，驰淄渑【一作渑淄。】之币。语默罕绪，圆方靡树。谬以一气之微，邀百载之会。躬奉英睿，身蒙靑艧。故以润厚累璧，恩重兼金。不悟悬黎降景，灵河泻润。复获执羁兰陈，迎笏桂序。漏越之琴，窃庄文之价；缺啮之剑，盗顷襄之名。心羞秦媵，志虑楚犊。抱魂【一作魄。】踊跃，忧集如熏。鑴感何日，铭报焉期。


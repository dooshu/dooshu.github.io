【回谷城狄令启】

某启。此者县徒云至，书牍见贻，载道鄙文，曲加荣奖。伏以某官以文饰吏，学古任官，讲事劝功，修旧起废。示之典礼，固已警于愚民；刻以铭文，又将贻于来者。足见仁人之意，非惟吏最之优。顾尔讷辞，矧非善叙。已然之诺，将止以奚能；既出之言，虽追而莫及。岂敢逃于众诮，但虑玷于清猷。惭愧之诚，敷陈罔罄。


○海客探骊珠赋（以“上下其手，擘波及龙”为韵）

灵海汹汹，爰有泉兮，其深九重，中有明珠。上蟠骊龙，难犯之物兮不可触，希代之宝兮不可逢。矧ち沦之莫究，曷揭厉之能从，爰有海客，贲然来，利实诱衷，举无遗策。乃顾而言曰：“见机而作，未索何获。我心苟专，而至宝可取。我力苟定，而洪波可擘。”既览川媚之容，遂探夜光之魄。伊彼勇者，吁可骇也；俯身於碧沙泉底，挥手於骊龙颔下，所谓明浅深断取舍而已。观其发迹潜往，澄神默想，俄径寸以盈握，倏光辉而在掌。初辞碛砾，讶潭下星悬；稍出涟漪，谓川旁月上。鄙鲛人之慷慨，殊赤水之罔象。然则冒险不疑，怀贪不思，幸窃其宝，幸遭其时。向使龙目不寐，龙心自欺，则必夺尔魄，啖尔肌。救苍黄之不暇，何采掇而得之？想夫人不亦危矣！验乎事良亦凄其。则知计非尔久，利非尔有，必以其道。亮自至而无胫，是忽其生，奚独虞於伤手？亦犹贪夫犭旬财，自贻伊咎，君子远害，惟俭是守。是故车乘见骄於宋客，骊珠垂诫於庄叟。於戏！我躬不保，虽宝谓何？彼险不陷，虽珍则那。子产常讥於狎水，仲尼昔叹於凭河，因政则来格，感恩则匪他。汉武受报於昆明之岸，孟尝反辉於合浦之波，岂与彼而同科哉！骊龙之泉，物不敢入。纬萧之子，一以何急？其父乃锻其珠，勖其习，能往也可及，不能往也不可及。


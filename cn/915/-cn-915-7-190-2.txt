◇国有故不举祭议

窃惟「国之大事，在祀与戎」，皇太子有抚军之道，而无专御之义，戎既如之，祀亦宜然。案《祭统》，「夫祭之道，孙为王父尸。」又云：「祭有昭穆，所以别父子。」太子监国，虽不摄，至於宗庙，则昭穆实存，谓事不可乱。又云，「有故则使人。」准此二三，太子无奉祀之道。又皇女夭札，则实同宫一体之哀，理不得异。设令得祀，今独无亲奉之义。（《宋书·礼志》四大明三年六月，太学博士司马兴之议。）


周沐阳鼎一十三首

【甲午新岁九日腊尽】

荼垒明朝满市新，一杯灯下旧吟身。

流年细检颁来历，往事都成扫去尘。

薄有田庐聊卒岁，可无沟壑尚迟春。

殷勤照取田蚕看，同是鸡豚社里人。

【夕阳】

白头人爱夕阳红，短葛凉生绿树风。

别浦帆归天远近，乳鸦巢满屋西东。

比邻酒熟闲招饮，故旧书来喜拆封。

珍重曲阑干外月，又分清影照衰容。

【淮南道中】

苇屋萧萧暗市尘，纵多花柳不成春。

车声自绕东风展，不管天涯有远人。

【杂兴（三首）】

大字书便老眼，小弦声恼闲情。

养得人来疏懒，枉教天与聪明。

谩道龙蛇起陆，笑看鸡犬能仙。

多少江湖奇事，等闲风雨惊眠。

月出山疑欲雪，夜凉天易成秋。

老去还能觅句，兴来何必登楼。

【月夜湖上】

移舟烟水上，吹笛藕花前。

衣薄露如雨，杯空月在天。

【憩秦溪道院留题壁间】

徐福楼船去不回，海门东下浪如雷。

青鸾自傍瑶台舞，红药何须羯鼓催。

劫火凄凉化焦土，重泉寂寞葬寒灰。

神仙未隔人间世，烂熳花前酒一杯。

【杂兴】

梦里题诗喜欲狂，觉时寻索已浑忘。

藏蕉野鹿春无迹，剪雨银灯夜未央。

不信红尘深没马，可堪黄妳乱堆床。

醒醒醉醉休相笑，傀儡从教看末场。

【闽中晓发】

戈有重英剑有房，马蹄南入荔枝乡。

无端画角声中月，偏照征人鬓上霜。

【偶成】

玉河桥下水如车，杨柳当门是我家。

飞过红尘三四点，有人骑马向东华。

【寄陈叔庄（二首）】

郭外何须二顷田，江湖春水绿如烟。

扁舟荡漾不归去，日暮摐花风满川。

许时无暇出城来，漫尽溪桥是绿苔。

寄语山中旧猿鹤，紫薇花欲为谁开。


补注李太白集序例





萧士赟


唐诗大家，数李、杜为称首。古今注杜诗者号千家，注李诗者曾不一二见，非诗家一欠事与?仆自弱冠，知诵太白诗。时习举子业，虽好之，未暇究也。厥后乃得专意于此，间趋庭以求闻所未闻，或从师以蕲解所未解。冥思遐想，章究其意之所寓；旁搜远引，句考其字之所原。若夫义之显者，概不赘演。或疑其赝作，则移置卷末，以俟巨眼者自择焉。此其例也。一日，得巴陵李粹甫家藏左绵所刊舂陵杨君齐贤子见注本，读之，惜其博而不能约，至取唐广德以后事及宋儒记录诗词为祖，甚而并杜注内伪作苏东坡笺事已经益守郭知达删去者，亦引用焉。因取其本类此者为之节文，择其善者存之，注所未尽者以予所知附其后，混为一注。全集有赋八篇，子见本无注，此则并注之。标其目，曰《分类补注李太白集》。吁!晦庵朱子曰：“太白诗从容于法度之中，盖圣于诗者。”则其意之所寓，字之所源，又岂予寡陋之见所能知，乃欲以意逆志于数百载之上，多见其不知量矣。注成，不忍弃置，又从而刻之枣者，所望于四方之贤师友是正之，发明之，增而益之，俾笺注者由是而十百千焉，与杜注等，顾不美欤!其毋笑以注虫鱼，幸甚。

至元辛卯中秋日，章贡金精山北冰厓后人粹斋萧士赟粹可。






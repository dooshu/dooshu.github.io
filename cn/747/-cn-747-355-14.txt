○举人条例

一，立身入仕，莫先於礼。《尚书》明王道，《论语》诠百行，《孝经》德之本，学者所宜先习。其明经通此，谓之两经举，《论语》、《孝经》为之翼助。诸试帖一切请停，惟令策试义及口问。其试策自改问时务以来，经业之人，鲜能属缀，以此少能通者。所司知其若此，亦不於此取人。故时人云：“明经问策，礼试而已。”所为变实为虚，无益於政。今请令其精习，试策问经义及时务各五节，并以通四以上为第。但令直书事义，解释分明，不用空写疏文，及务华饰。其十节总於一道之内问之，馀科准此。其口问诸书，每卷问一节。取其心中了悟、解释分明、往来问答，无所滞碍、不用要令，诵疏亦以十通八以上为第，诸科亦准此。外更通《周易》、《毛诗》，名四经举；加《左氏春秋》，为五经举。不习《左氏》者，任以《公羊》、《谷梁》代之。其但习《礼记》及《论语》、《孝经》，名一经举，既立差等，随等授官，则能否区分，人知劝勉。

一，明法举亦请不帖，但策问义并口问，准经业科。

一，学《春秋》者，能断大事。有兼习《三传》，参其异同，商榷比拟，得其长者，谓之《春秋》举。策问经义并口问，并准前。

一，进士习业，请令习《礼记》、《尚书》、《论语》、《孝经》并一史。其杂文请试两首，共五百字以上、六百字以下。试笺表、议论、铭颂、箴檄等有资於用者，不试诗赋。其理通、其词雅为上，理通词平为次，馀为否。其所试策，於所习经史内问；经问圣人旨趣，史问成败得失。并时务共十节，贵观理识，不用求隐僻，诘名数，为无益之能。言词不至鄙陋，即为第。

一，其有通《礼记》、《尚书》、《论语》、《孝经》之外，更通《道德》诸经，通《元经》、《孟子》、《荀卿子》《吕氏春秋》、《管子》、《墨子》、《韩子》，谓之茂才举。达观之士，既知经学，兼有诸子之学，取其所长，舍其偏滞，则於理道，无不该矣。试策问诸书义理，并时务共二十节，仍与之言论，观其通塞。

一，其有学兼经史，达於政体，策略深正，其词典雅者，谓之秀才举。经通四经，或二《礼》，或三家《春秋》，兼通三史以上，即当其目。其试策，经问圣人旨趣，史问成败得失，并时务共二十节，仍与之谈论，以究其能。

一，学倍秀才，而词策同之，谈论贯通，究识成败，谓之宏才举。以前三科，其策当词高理备，不可同於进士。其所问每十节，通八以上为第。

一，其史书，《史记》为一史，《汉书》为一史，《後汉书》并刘昭所注《志》为一史，《三国志》为一史，《晋书》为一史，李延寿《南史》为一史，《北史》为一史。习《南史》者兼通宋、齐《志》，习《北史》者通後魏、隋《书志》。自宋以後，史书烦碎冗长，请但问政理成败所因，及其人物损益关於当代者，其馀一切不问。国朝自高祖下及睿宗《实录》并《贞观政要》，共为一史。

一，天文律历，自有所司专习，且非学者卒能寻究，并请不问。惟五经所论，盖举其大体，不可不知。

一，每年天下举人来秋入贡者，今年九月，州府依前科目先起试，其文策通者，注等第讫，试官、本司官、录事、参军及长吏连押其後。其口问者，题策後云“口问通若干”，即相连印缝，并依写解为先後，不得参差。封题讫，十月中旬送观察使。观察使差人送都省司，随远近比类，须合程限。省司重考定讫，其入第者，二月内符下诸道诸州追之，限九月内尽到。到即重试之，其文策皆勘会书迹词理，与州试同即收之，伪者送法司推问。其国子监举人，亦准前例。

一．诸色身名，都不涉学，昧於廉耻，何以居官？其简试之时，虽云试经及判，其事苟且，与不试同。诸皆令习《孝经》、《论语》，其《孝经》口问五道，《论语》口问十道，须问答精熟，知其义理，并须通八以上。如先习诸经书者，任随所习试之，不须更试《孝经》、《论语》。其判问以时事，取其理通，必在责其重保，以绝替代。其合外州申解者，依举选例处分。

一，一经及第人，选日请授中县尉之类，判入第三等及荫高授上县尉之类；两经出身授上县尉之类，判入第三等及荫高授紧县尉之类；用荫止於此，其以上当以才进。四经出身授紧县尉之类。判入第三等授望县尉之类。五经授望县尉之类，判入第二等授畿县尉之类。明法出身，与两经同资；进士及《三礼》举、《春秋》举，与四经同资。其茂才、秀才，请授畿尉之类；其宏才请送词策上中书门下，请授谏官、史官等。《礼经》举人若更通诸家《礼论》，及汉以来礼仪沿革者，请便授太常博士。茂才等三科，为学既优，并准五经举人便授官。其杂色出身人，量书判授中县尉之类，判入第三等及荫高者加一等。凡荫除解褐官外，不在用限。

一，其今举人所习，既从简易，士子趋学，必当数倍往时。每年诸色举人，主司简择，常以五百人为大限，此外任收杂色。


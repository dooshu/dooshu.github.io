冯时行　登西楼二首

林际虹霓挂晚晴，西楼无事翠烟横。

荷花半落水风远，桂子欲飘山月明。

黄卷久忘尘世事，白云犹动故园情。

无端最是城头角，频作凄凉塞上声。

冯时行

冯时行　登西楼二首

年来双目厌纷华，独上西楼日欲斜。

幽鸟有情啼苦行，画船无事舣荷花。

吴天半出云中树，越岭初横雨后霞。

惆怅倚栏人去后，一竿明月属渔家。

冯时行


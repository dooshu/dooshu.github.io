赵友直　山中即景四首

谷风吹我户，襟抱豁然开。

雪向梅边尽，春从柳上来。

花瓶长绿草，茶碗泛香醅。

逸兴难拘缚，寻诗屐破苔。

赵友直

赵友直　山中即景四首

趁此清和景，荷筩酒一吞。

围棋开北墅，羽扇取南薰。

兰雨清传馥，鸥波绿涨纹。

枕书鼾睡处，忽梦到陶君。

赵友直

赵友直　山中即景四首

故园秋雨后，足迹遍溪山。

月入芦花冷，风磨柳叶残。

群乌乱木末，独雁咽云端。

此景堪谁遣，村醪味带酸。

赵友直

赵友直　山中即景四首

茅屋冻将压，柴门寒自拴。

掘炉煨芋栗，呵笔写诗篇。

策杖深山里，寻梅古洞边。

谁知居士乐，翻受俗人怜。

赵友直


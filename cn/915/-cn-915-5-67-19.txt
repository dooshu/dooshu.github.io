◇祀功臣议（太和四年）

按先典，祭祀之礼，皆依生前尊卑之叙，以为位次。功臣配食于先王，象生时侍宴燕礼；大夫以上皆升堂，以下则位于庭；其馀则与君同牢。至于俎豆荐羞，唯君备。公降于君，卿大夫降于公，士降于大夫。使功臣配食于祭，所以尊崇其德，明其勋以劝嗣臣也。议者欲从汉氏祭之于庭，此为贬损，非宠异之谓也。贵者取贵骨，贱者取贱骨，今使配食者因君之牢，以贵贱为俎，庶合事宜。《周志》曰：「勇则害上，不登于明堂。」共用谓之勇，言有勇而无义，死不登堂而配食，此即配食之义，位在堂之明审也。下为北面，三公朝立之位耳，宴则脱履升堂在庭也。凡献爵有十二、九、七、五、三之差，君礼大夫三献，太祝令进三爵于配食者可也。（《通典》五十）


方凤　三吴漫游集唐

江上巍巍万岁楼，今春花鸟作边愁，

伤心欲问南朝事，凤去台空江自流。

方凤

方凤　三吴漫游集唐

愿及行春更一年，中流箫鼓振楼船。

不知何处吹芦管，城外凤悲欲暮天。

方凤

方凤　三吴漫游集唐

不堪惆怅满离杯，水碧沙明两岸苔。

无限塞鸿飞不度，二陵风雨自东来。

方凤

方凤　三吴漫游集唐

孤云独鹤共悠悠，别作深宫一段愁。

万乘旌旗何处在，白云犹似汉时秋。

方凤

方凤　三吴漫游集唐

华表峨峨有夜霜，海天愁思正茫茫。

遥知汉使萧关外，泣上龙堆望故乡。

方凤

方凤　三吴漫游集唐

塞上风云接地阴，万方多难此登临。

坐中有老沙场客，霄汉长悬捧日心。

方凤

方凤　三吴漫游集唐

江南江北望烟波，南国浮云水上多。

共说总戎云鸟阵，中原将帅忆廉颇。

方凤

方凤　三吴漫游集唐

边风萧飒动江城，独上高楼故国情。

碛裹征人三十万，空教弟子学长生。

方凤

方凤　三吴漫游集唐

愁看直北是长安，云树深深碧殿寒。

心折此时无一寸，梦魂不到关山难。

方凤

方凤　三吴漫游集唐

洞庭西望楚江分，回首姑苏是白云。

今日南湖采薇蕨，何时重谒圣明君。

方凤


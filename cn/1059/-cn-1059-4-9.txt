○黄长子

长洲十四都小民黄长子者，患膈气，不能饮食，亦不知饥，积数年益甚。一日，入齐门访医，行至吊桥少憇。有道人亦来坐桥上。民因惫呕吐狼藉，道人怜之，问所苦，具言疾状，道人曰：「我能医尔疾。」倾葫芦中红药一丸，如大芥子，令吞之。少顷，民觉胸膈甚快，分所携器中数饼为谢，道人受之。因以手抚其背，复吐前药，仍纳葫芦中，循桥侧而去。民至医家觉饥甚，索食，视器中则其饼故在，大异之。自此宿疾顿平。意道人为仙，不然亦一奇术士也。 【 顾秀才桧说。】


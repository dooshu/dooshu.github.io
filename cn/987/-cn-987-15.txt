苏轼　八月十五看潮五绝

定知玉兔十分圆，已作霜风九月寒。

寄语重门休上钥，夜潮留向月中看。

苏轼

苏轼　八月十五看潮五绝

万人鼓噪慑吴侬，犹是浮江老阿童。

欲识潮头高几许，越山浑在浪花中。

苏轼

苏轼　八月十五看潮五绝

江边身世两悠悠，久与沧波共白头。

造物亦知人易老，故教江水向西流。

苏轼

苏轼　八月十五看潮五绝

吴儿生长狎涛渊，冒利轻生不自怜。

东海若知明主意，应教斥卤变桑田。

苏轼

苏轼　八月十五看潮五绝

江神河伯两醯鸡，海若东来气吐霓。

安得夫差水犀手，三千强弩射潮低。

苏轼


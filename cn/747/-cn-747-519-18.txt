○壁画二像赞（并序）

贞元元年冬十月，会稽龙兴寺释法忍与门弟子道俗衣冠之众，以五彩色写释迦如来像於所居之宇，吉祥天女像在左，多闻天王像在右。德容威神，焕赫熙怡，为佛股肱，作人依归。至矣哉！圣人无形，以万利见为形。形生功，功生名。是像元德，存乎前经。二上人以予尝探微言之所缘起，资为之赞，以示昧者云：

上圣有作，体神立德，天人遵兮。我示妙法，清我浊劫，示存存兮。日月归依，是威是仪，破群昏兮。巍乎北王，休有烈光，护下土兮，俾尔含识，跻彼乐域，万物睹兮。金甲雄姿，示威宣慈，我何怒兮。唯圣所起，吉祥止止，天德至兮，奥惟首出，佐佑於佛，成大事兮。高明婉柔，愿与道游，滋景福兮。息达本二，沙门有则。知此圣言，图此妙相，示後昆兮。实以善利，与元元兮。


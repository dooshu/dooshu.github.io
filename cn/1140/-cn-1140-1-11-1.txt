萧江集小引

萧江集者南州李太虚先生之作也称萧江者纪游也先生既遣家?若不能忘情者驾言出游以写忧也章门都会苦应酬而萧江简僻如在穷山又有其亲旧杨子为主人故来游且淹也爱此江山谓不让西湖虎丘故无日不游无游不诗大抵漫与之言也往所撰着月必盈寸老倦编次属诸故人往来者力汰之故所存仅十四五也无意为诗而天真烂漫多人苦思所不及世称其敏捷如青莲真率如香山先生欿然不居江海之善下也十年前见先生於西湖辄序余诗相推重今余疲於簿书先生把臂道故脱迹忘年虽一爵一豆可醉可歌酒间尝出诗示余敬谢不敏其称余小子所选者先生之谦词也先生博问好学年八十手未释卷及门之弟子皆天下闻人若谭友夏黎博庵吴梅村诸君子其尤也予尚不得与诸君子比而妄论先生诗则何敢哉则何敢哉


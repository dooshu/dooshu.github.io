卷二十九


钦定四库全书

石湖诗集卷二十九

宋　范成大　撰

次韵虞子建见咍赎带作醮

斋祠难着野衣冠旋赎金章始见闲台架尘清球路暗花书墨渍笏头斑当年馹骑传呼赐此日村童拂拭还若比前厅荒驿舍见存犹可一开顔

儿女传观省见稀病身聊复借光辉莫嫌憔悴沈腰瘦且喜间关秦璧归不是典来还酒债亦非将去换蓑衣尘鱼甑釡时相厄微汝谁能为解围

顔桥道中

村村篱落总新修处处田畴尽有秋一段农家好风景稻堆高出屋山头

上沙舍舟

村北村南打稻声竹舆随处欵柴荆斜阳倒景天如醉明日山行更好晴

宿阊门

五更潮落水鸣船霜送新寒到枕边报道雾收红日上野翁犹盖短篷眠

擕家石湖赏拒霜

水上晴云彩蝀横许多蜂蝶趁船行渔樵引入新花坞儿女扶登小锦城艶粉发粧朝日丽湿红浮影晚波清谁知揺落霜林畔一段韶光画不成

夀栎东斋午坐

屋角静突兀云气低鸿蒙残叶颭疎雨孤花侧凄风北窗午睡起一笑万事空无人共此意莎堦咽微蛩

晚思

藓墙莎砌响幽虫睡起繙书觉梦中残暑一窗风不动秋阳入竹碎青红

夀栎堂枕上

禅牀初着小山屏夜久秋凉枕席清绕?飞虫妨好梦卧听檐雨入池声

宿妙庭观次东坡旧韵

桂殿吹笙夜不归苏仙诗板挂空悲世人舐鼎何须笑犹胜先生梦石芝

升降三田自有丹浪寻盘鼎斸仙坛扣门倦客惟思睡容膝庵中一枕安【观为董双成故宅元佑间修造握地得琉璃盘铜鼎中有丹已而盘碎失丹惟鼎存坡诗盖纪其事鼎後为宣和殿取去】

余杭初出陆

村媪羣观笑老翁宦途何处苦龙锺霜毛瘦骨犹千骑少见行人似个侬

桐庐江中初打桨

二十年前鬓未斑下滩归路落潮乾如今衰雪三千丈却趁潮平再上滩

钓台

久矣心空客路埃兹行端为主恩来杜陵诗是吾诗句卧病岂登江上台

和丰驿

晚境惟於闭户宜出门惟有病相随四方虽是男儿志莫忘柯山在异时

次韵龚养正病中见寄

衰翁埽轨欲垂车怪子颓然也向隅激水要令风在下涸泉翻以沬相濡瘠肥邈尔自秦越势利纷然皆耳余且复放船来话旧不妨莲叶卧看书

题蜀果图四首

木瓜

沈沈黛色浓糁糁金沙绚却笑宣州房竞作红粧面

樱桃

火齐宝璎珞垂於绿茧丝幽禽都未觉和露折新枝

石榴

日烘古锦囊露浥红玛瑙玉池咽清肥三彭迹如埽

甘瓜

夏肤粗已皴秋蔕熟将脱不辞抱蔓归聊慰相如渴

李粹伯侍御挽词二首

奕叶邯郸後乘骢第一人交情多旧雨到处有阳春磊落功名意摧颓梦幻身黄垆高可隐何地着经纶公昔参敷纳人期到辨章珠光空月皎玉气忽虹藏岁晚东方骑生平北海觞玳簪风雨散几客奠楸行

次韵袁起岩提刑游金焦二山二首

二山巉絶照南州俯看千樯緫芥舟日脚熔金浮巨浸波声翻雪撼高丘锺闻两岸诗无敌口吸西江话已酬别有英雄怀古意他年击楫誓中流

忆曾归自雪边州帆落中小系舟食蛤坐来期汗漫驾鸿飞去揖浮丘卧游久矣无登覧辱赠跫然有唱酬寂莫东臯舒啸後为君濡笔赋临流

次韵谢郑少融尚书为夀之作

交游稀似晓来星岁月飘如水上萍桂海宦情诗可纪吴山别恨酒难平我今以病为欣戚公合於诗系重轻安得故人来话旧碧空日日暮云生【近见尚书再和桂林诗成大与尚书相别於桂林今十二年矣】

郑少融尚书初除端殿以书见及赋诗为贺

敬老尊贤大政初速邮响动报新除即从光范开门馆先向文明直殿庐後日沙堤新宰相当年革履旧尚书锋车若向吴中路应记南山有荷锄

书事三絶

?婢请淘酒米园丁催筭花钱如许日生公事谁云穷巷萧然

日日处方候脉时时推筴禳灾门外虽无车辙医生卜叟犹来

简子约同湖棹周郎许过田庐碧云日暮空合多病故人遂疎

亲邻招集强往便归

乐天渐老欲谋欢大似蒸砂不作团已觉笙歌无煖热仍嫌风月太清寒气衰况复三而竭心赏尤於四者难却恐人嫌情太薄聊将花作雾中看

次韵袁起岩常熟道中三絶句

小雨萧寒破晚晴踈踈密密滴檐声乌鸦盘舞黄云乱早与商量雪意生

仄径难胜四牡騑扁舟辛苦凿氷归简书鞅掌吟诗苦并与东阳减带围

使君横槊赋诗囬断取天风海雨来彩笔从今闲不得雪花梅蕊一时开

次韵袁起岩许浦按教水军二絶句

横波组练试扬舲风卷鱼龙海欲凝但得绨?如挟纩何妨铁甲冷如氷

戈船战櫂疾如飞莫遣潮沙淀海湄草奏直须穷利病奉身从此系安危

次韵起岩喜雪

吹成一雪便吹残风伯无端岂坐悭夜报飞花平瓦壠晓惊疎雨落檐间休教冻解鱼龙水更待诚通虎豹关准拟姑苏台上看春前三度老青山【袁诗犹以雪未甚积必念此意当益感通矣】

枕上闻雪复作方以为喜起岩再示新诗复次韵

三白何忧稼穑艰天於玉粒未吾悭不知夜色明空外但觉朝寒到梦间谁子骑驴吟灞上何人跋马客蓝关争如睡熟蒲团上静听饥鸦啄屋山

起岩又送立春日再得雪诗亦次韵

十分佳景媚冬残好事天心不复悭已遣梅花斜竹木更飘瑞叶向人间渔蓑晚色都堪画羌笛春光亦度关想得东风来处路白银宫阙鎻三山

同年杨廷秀秘监接伴北道道中走寄见怀之什次韵答之

昨遣长须迓诗老人言已过阊门了梅边肠断傍寒溪诗老官忙应未知何时真访山中许已办竹深留客处只恐归程官更忙天驺催上沙堤去

晓枕闻雨

暗淡更残景低迷病酒怀剔灯寒作伴添被厚如埋胆冷都无梦心空却似斋地炉煎粥沸听作雨鸣堦

雪意方浓复作雨

拟看飞花阵翻成建水声雨吾宁不识雪汝几时成三白从今卜千仓待此盈黄云如有意青女莫无情

春朝早起

莫笑眠常早还怜起不迟穠香温夜气小雨湿春姿瘦比中年甚寒惟病骨知羡渠儿女健绕屋探南枝

咏怀自嘲

檐溜春犹冻门扉晚未开退闲惊客至衰?怕书来日日教浇竹朝朝遣探梅园丁应窃笑犹自说心灰

早衰

早衰头脑已冬烘信拙心情似苦空僚旧姓名多健忘家人长短总佯聋一窗煖日棋声里四壁寒灯药气中晚景只消如此过不堪拈出教儿童

习闲

习闲成??成痴六用都藏缩似龟雪已许多犹不饮梅今如此尚无诗闲看猫暖眠氊褥静听猧寒叫竹篱寂寞无人同此意时时惟有睡魔知

一龛

一龛窄似鸟窠禅世界悠悠任大千与老有情冬复煖去仙无几日高眠斫开竹後初三迳忘却诗来又一年破戒忽题无味句劣能成字不成篇

隂寒终日兀坐

东风微解缀檐氷仍喜朝来井水清腊浅得春全未煖雪悭和雨最难晴小窗日落犹棋局穷巷更深尚屐声莫把摧颓嫌暮景且将闲散替劳生

亲戚小集

避湿违寒不出门一冬未省正冠巾月从雪後皆奇夜天向梅边有别春秉烛登临空话旧拥炉情味莫怀新荣华势利输人惯赢得尊前现在身

立春枕上

择蔬翻饼閙残更儿女喧喧短梦惊想得春风连夜到东禅粥鼓忽分明

睡觉

寻思断梦半瞢腾渐见天窗纸瓦明宿鸟噪羣穿竹去县前犹自打残更

石湖诗集卷二十九








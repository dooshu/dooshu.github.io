东湖冤妇案


东湖（湖北宜昌府首县）民妇某氏，事姑素孝。每晨起，洁室，治中馈，然后适姑寝问安，侍奉盥栉，进早食，日以为常。一日清晨入姑室，见床下有男子履，大骇，悄然阖户去。姑觉之，羞见其妇，自缢死。乡保以妇逼姑死鸣官。妇恐扬姑之恶也，不置辩，竟自诬服，已按律定谳矣。已而官迁调去，后任张公至，见此妇神气娴雅，举止大方，窃疑如此之人，何至逼死其姑？此中当别有故也。再四研诘，矢口不移。谓之曰：“若有冤苦，当为汝直之；过此不言，行将就法矣。”妇曰：“负此不孝大罪，何颜复立人世？惟求速死而已。”公终疑其冤，沉思累日。因访得县役某甲之妻素以凶悍著，签差提至案下，鞭之五百，血流浃背，系之狱中，使与获罪妇同所。甲妻终夜咒诅，谓：“老娘何罪而鞭我？如此昏愦，乃为官耶？”号哭聒絮，更无已时。妇解之曰：“天下何事不冤，盍稍默乎？即如我负此重罪，冤且及于身名，尚隐忍，鞭背小事，何足道耶？”公固使人潜察之，得妇此言，走告公。公大喜，立提二人至，诘以所言，妇不能隐。悉心鞠问，尽得其情，妇之冤乃大白。遂薄犒甲妻慰遣之。

野史氏曰：此盖咸同间事矣，而东湖父老，至今犹称道弗衰也。丙申七月，余奔季父之丧，至宜昌，彼中人为余言此事，犹有余感焉。后阅薛叔耘《庸庵笔记》亦载此事，惜乎张公之名已佚之矣。

见此妇之静穆，乃疑其冤，已明察矣。又因此妇之静穆，而思及彼妇之凶悍；复借彼妇之凶悍，以雪此妇之冤苦。心思之奇幻灵敏，真乃令人倾倒。彼以侦探名家称者，徒于一人之形迹是求，不知其睡梦颠倒时，亦念及之否也？






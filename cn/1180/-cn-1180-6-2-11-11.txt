答楚按院郭龙渠


承示鼓铸事，仰见导利足民之意。铸行新钱，有碍旧钱，此在原行钱地方有之。若敝府则事在创始，民间惟以得钱为便，无择于新旧也。

缉获妖犯，解赴贵州审质，诚便。但彼中渠魁已决，无与质证，独卷案存耳，恐亦无以明正其罪也。

杨仲魁即曾光之说，似未必然。且彼既认传书一事，则亦知情藏隐之人，不必论其妖书之有无也。若今日即以为曾光而诛之，万一后获真犯，何以归罪？惟公慎之。






○为河东公上杨相公状

右件官是某亲弟，颇长政事，早履宦途。为宰而绩著一同，作掾而学推三语。脂膏莫润，玉无瑕。然至於稽勾缗钱，掌司财币，未尝留意，素非所长。自某年月日蒙今荆州李相公差知角桥院後，常所兢惶，每虞败累，上亏国用，旁负己知。况又务控淮河，地邻徐汴，居然深薄，已历炎凉。某年过始衰，念深同气，实忧非据，有辱至公，迫於情诚，辄祈休罢。相公推友悌之忧於天下，妙咳唾之末於藩条，爰择良材，俾代其任。获殊常之福，事过祷祠；蒙不次之恩，疾同影响。闺门大庆，手足增荣，未知杀身，复在何日。下情云云。


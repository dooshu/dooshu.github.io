○请令御史检校户口表

臣闻黎庶之数，户口之众，而条贯不失，按此可知者，在於各有管统，明其簿籍而已。今天下之人，流散非一，或违背军镇，或因缘逐粮苟免岁时，偷避徭役。此等浮衣寓食，积岁淹年，王役不供，簿籍不挂，或出入关防，或往来山泽。非直课调虚蠲，阙於恒赋，亦自诱动愚俗，堪为祸患，不可不深虑也。或逃亡之户，或有简察，即转入他境，还行自容。所司虽具条科，颁其法禁，而相看为例，莫适遵承，纵欲纠设其愆违，加之刑罚，则百州千郡，庸可尽科？前既依违，後仍积习，简获者无赏，停止者获原，浮逃不悛，亦由於此，今纵更搜简，而委之州县，则还袭旧踪，卒於无益。

臣以为宜令御史督察简校，设禁令以防之，垂恩德以抚之，施权衡以御之，为制限以一之：然後逃亡可还，浮寓可绝。所谓禁令者，使闾阎为保，递相觉察，前後乖避，皆许自新，仍有不出，辄听相告，每纠一人，随事加赏，明为科目，使知劝沮。所谓恩德者，逃亡之徒，久离桑梓，粮储空阙，田地荒废，即当赈其乏少，助其修营；虽有欠赋悬徭，背军离镇，亦皆舍而不问，宽而勿徵；其应还家，而贫乏不能致者。给程粮，使达本贯。所谓权衡者，逃人有绝家去乡，离本失业，必乐所住，情不愿还，听於所在隶名，即编为户。夫顾小利者失大计，存近务者丧远图，今之议者，或不达於变通，以为军府之地，户不可移，关辅之人，贯不可改，而越关继踵，背府相寻，是开其逃亡，而禁其割隶也。就令逃亡者多，不能总计割隶，犹当计其户口等量为节文，殷富者令还，贫弱者令住。简责已定，计料已明，户无失编，人无废业，然後按前躅，申旧章，严为防禁，与人更始。所为限制者，逃亡之人应自首者，以符到百日为限，限满不出，依法科罪，迁之边州。如此则户无所遗，人无所匿矣。


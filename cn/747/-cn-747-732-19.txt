○请停百官应给匹段以平米价奏

应文武九品以上每月料钱，一半合给匹段丝绵等。伏以自冬涉春，久无雨雪，米价稍贵，人心未安。自德音放免逋悬，赈恤贫下，中外群庶，已感圣慈。至於衣冠之家，素乏储畜，朝夕取给，犹足为忧。以臣愚见，若令百官料钱内，一半停给匹段丝绵等，回太仓粟每斗计价七十文，在众庶必见惟康，於公家无所亏减。待至麦熟，米价稍贱，即依前件却给匹段等。酌其事理，庶叶变通。

杨植

植，穆宗时人。


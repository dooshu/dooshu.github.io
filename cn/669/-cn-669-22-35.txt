73　王績遊北山賦序　遊北山賦自注門人百數　鄭毅夫論中説記載之妄


王無功遊北山賦序文載文苑英華九十七。云：「余周人也。本家於祁，永嘉之際，扈遷江左，地實儒素，人多高烈。穆公銜建元之恥，歸於洛陽；案：司馬温公文中子補傳：「六世祖玄則，玄則生焕，焕生虬。齊高帝受宋禪，誅袁燦，虬由是北奔魏。魏孝文帝甚重之，官并州刺史，封晉陽公，謚曰穆。始家河、汾之間。」同州悲永安之事，退居河曲。中説周公篇：「太原府君曰：『温子昇何人也？』子曰：『險人也，智小謀大。永安之事，同州府君常切齒焉。』」始則晉陽之開國，終乃安康之受田。」其賦云：「白牛溪裏，岡巒四峙，信兹山之奥域，昔吾兄之所止。許由避地，張超成市，察俗删詩，依經正史。組帶青衿，鏘鏘儗儗。階庭禮樂，生徒杞梓。山似尼丘，泉疑泗涘。」又注云：「此溪之集，門人常以百數。河南董恒、南陽程元、中山賈瓊、河南薛收、太山姚義、太原温彦博、京兆杜淹等十餘人，稱爲俊穎。而姚義慷慨，同儕方之仲由。薛收以理達方莊周。賦云：「樹即環林，門成闕里。姚仲由之正色，薛莊周之言理。」門人多至公輔，而文中之道未行。」以上皆無功自注文。然無功不及房、杜、魏，何哉？何云：「門徒當以賦注爲據。」鄭毅夫全云：「名獬。」論中説之妄，謂：「李德林卒於開皇隋文帝初元。十二年，通時年八九歲，未有門人，而有『德林請見，歸而有憂色，援琴鼓蕩之什，門人皆霑襟』。集證：「晁氏讀書志：『通生於開皇四年，而德林卒以十一年，通適八歲，未有門人。通仁壽四年嘗一到長安，時德林卒已九載矣。』按龍川文中子引云：『文中子没於大業十三年，則年三十三。』」〇案：中説王道篇：「子在長安，楊素、蘇夔、李德林皆請見〔一〕。子與之言，退而有憂色。門人問，子曰：『素言政而不及化，是天下無禮也。夔言聲而不及雅，是天下無樂也。德林言文而不及理，是天下無文也。吾所以憂也。』門人退，援琴鼓蕩之什，門人皆霑襟焉。」〇隋書李德林傳：「德林，字公輔，博陵安平人也。開皇十年出爲湖州刺史，轉懷州刺史。歲餘卒官。」關子明全云：「關朗。」太和魏書孝文帝紀：「即位七年丁巳，改元太和。」當宋順帝昇明元年。中見魏孝文，如存於開皇間，亦一百二三十歲矣，集證：「晁氏志云：『自太和丁巳至通生之年甲辰，蓋一百七年矣。』」〇中説關朗篇：「或問關朗，子曰：『魏之賢人也。孝文没而宣武立，穆公死〔二〕，關朗退，魏之不振有由哉！』」而有問禮於子明。杜淹文中子世家云：「開皇四年，文中子始生。十八年，文中子有四方之志，受書於東海李育，問禮於河東關子明。」是二者，其妄不疑。」晁氏讀書志謂：「薛道衡仁壽二年出襄州，隋書薛道衡傳：「道衡，字元卿，河東汾陰人也。高祖受禪，除内史舍人，後進位上開府。仁壽中出檢襄州總管。有子五人，收最知名。」通仁壽四年始到長安，通鑑隋文帝紀仁壽三年：「是歲龍門王通詣闕，獻太平十二策。上不能用，罷歸。」其書有『内史薛公見子於長安』，中説禮樂篇：「内史薛公見子於長安，退謂子收曰：『河圖、洛書，盡在是矣。往事之，無失也。』」用此推之，則以房、杜爲門人，抑又可知也。」

【何云】讀書志亦兼採鄭説。

【元圻案】杜淹文中子世家曰：「門人自遠而至，河南董恒、太山姚義、京兆杜淹、趙郡李靖、南陽程元、扶風竇威、河東薛收、中山賈瓊、清河房玄齡、鉅鹿魏徵、太原温彦博、潁川陳叔達等，咸稱師北面，受王佐之道焉。」〇朱子文中子續經説曰：「强引唐初文武名臣以爲弟子，是皆福郊、福畤之所爲，而非仲淹之雅意。然推原本始，乃是其平日好高自大之心有以啓之。」

〔一〕「皆請」，原脱，據四庫本中説卷一王道篇補。

〔二〕「死」，原作「起」，據四庫本中説卷一〇關朗篇改。






○送无知上人往五台山序

无生永存，旨不易源，绵兮在烦，澄兮处浑，释氏子味其实，归其根，其教虽传，非言可言，唯相似者，复到其门。无知上人，其到门者欤？上人从儒至道，从道至释，如历星月，以得白日。若弃扇霎，而洒长风，真空洞照，热恼顿尽。水其性，云其身，周四海以终静，出六合而非寄。维扬秋杪，方至自闽，日未成旬，作台山之适。目关河于不计，拟衣食乎随施，怡如也，澹如也。此行逢流得抵，虚舟无程，峨峨五峰，几日而上。登异清凉，侣善知识，所至也之至，元之又元乎？予弱冠之年，同时谛之学，神不远逮，溺在名利，礼足而别，凄然自伤。歧路既殊，聊各以行。勉哉！无知公。勉哉！欧阳生。


○追封宋若华河南郡君制

敕：司徒之妻有礼，齐加石；延乡之母有德，汉置封邱。生既不渝，殁亦宜及。故宋若华：我德宗孝文皇帝躬勤庶务，寤寐以之，乃命女子之知书可付信者，省奏中宫，而若华等伯姊季妹，三英粲兮，皆在选中，参掌宥密。班妃“裂素”之咏，谢氏“散盐”之章，然玉音，记在彤管。先皇帝乙夜观书之际，亦尝传“窈窕”德象之篇於若华，言念云忘，礼宜加等。特追封邑，岂碍彝章？可赠河南郡君。


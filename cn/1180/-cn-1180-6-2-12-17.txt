答藩伯贺澹庵言得国士


别楮，一一领悉。夫人才难知，知人固未易也。不榖平日无他长，惟不以毁誉为用舍。其所拔识，或出于杯酒谈笑；或望其丰神意态；或平生未识一面，徒察其行事而得之。皆虚心独鉴，匪借人言。故有已跻通显，而其人终身不知者。如公所言，咸冀援于众力，借誉于先容。若而人者，焉足以得国士？而士亦孰肯为之用哉！辱示，略陈所以，自是诚宜忘言矣。






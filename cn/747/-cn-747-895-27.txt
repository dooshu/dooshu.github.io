○丹商非不肖

理天下者，必曰陶唐氏，必曰有虞氏。嗣天下者，必曰无若丹朱，无若商均。是唐虞为圣君，丹商为不肖矣。天下知丹商之不肖，而不知丹商之为不肖，不在於丹商也，不知陶虞用丹商於不肖也。夫陶虞之理，大无不周，幽无不照，远无不被。苟不能肖其子，而天下可以肖乎？自家而国者，又如是乎？盖陶虞欲推大器於公共，故先以不肖之名废之，然後俾家不自我而家，而子不自我而子。不在丹商之肖与不肖矣，不欲丹商之蒙不肖之名於後也。其肖也，我既废之矣，其不肖也，不凌逼於人。是陶虞之心，示後代以公共。仲尼不泄其旨者，将以正陶虞之教耳。而犹汤放桀，武王伐纣焉。








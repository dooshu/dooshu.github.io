跋会稽徐珊四宝编


楚人太岳子曰：余尝为翕张君传，拟韩氏之毛颖，已而火之。盖文以属词切理，宣扬道德者也。司马长卿为《上林赋》，借子虚乌有以讽世主，犹不免取诮俳优。况复作谜语，以夸侈藻绘者哉！自退之作，已见笑于子厚。其他寿光生生草华诸传，琐琐可胜道哉？然其称引托喻，谲以为讽，抑亦韩制之旁流也。墨士故自以文为戏，观者亦且以小喻大，文章家所不废也。余于徐氏《四宝编》，欣然而存之。






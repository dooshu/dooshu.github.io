【王明君辞（并序）】

〖王明君者。本是（玉台、《类聚》作为。六臣本《文选》注云。五臣作为。）王昭君。以触文帝讳。故（《文选》无故字。）改（唐写本玉台作改政。）之。（李善本《文选》作焉。唐写本玉台作也。玉台无之字。）匈奴盛。请婚於汉。元帝以後宫良家（玉台有女字。）子明（《文选》、《诗纪》作昭。六臣本《文选》注云。五臣作明。）君配焉。昔公主嫁乌孙。令琵琶马上作乐。以慰其道路之思。其送明（《诗纪》作昭。）君。亦必（唐写本玉台无必字。六臣本《文选》注云。五臣无必字。）尔也。其造新（玉台新下并有之字。六臣本《文选》同。并注。善本无之字。）曲。多哀怨之声。故叙之於纸云尔。〗

我本汉家子。将适单于庭。辞诀未及终。前驱已抗旌。（玉台并作ユ。）仆御涕流离。辕马为悲（《文选》作悲且。《类聚》、乐府、《诗纪》同。）鸣。哀郁伤五内。泣泪（唐写本玉台作涕。）沾（李善本《文选》作湿。六臣本《文选》注云。善作湿字。）朱（唐写本玉台作珠。六臣本《文选》同。）缨。（玉台作珠璎。）行行日已远。遂（玉台作乃。）造（唐写本玉台作入。）匈奴城。延我於穹庐。加我阏（唐写本玉台作□。误。）氏名。殊类非（唐写本玉台作悲。）所安。虽（唐写本玉台作非。）贵非所荣。父子见凌辱。对之惭且惊。杀身良不（玉台作未。）易。默默以苟生。苟生亦何聊。积思常愤盈。愿假飞鸿翼。弃（《文选》作乘。《诗纪》同。）之以遐征。飞鸿（唐写本玉台作鸣。）不我顾。伫立以屏营。昔为匣中玉。（《类聚》作琴。）今为粪上英。朝华（唐写本玉台作英。）不足欢。（乐府作嘉。注。一作欢。）甘与（玉台作为。）秋草并。传语後世人。远嫁难为情。（○《文选》二十七。古籍业残敦煌唐写本玉台新咏。玉台新咏二。《乐府诗集》二十九。《诗纪》三十。又《类聚》四十二引序及庭、旌、鸣、城、名、生、征、英、并、情十韵。《御览》五百八十三作琵琶引。略引序文。）


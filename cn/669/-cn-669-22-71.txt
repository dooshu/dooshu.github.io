109　郭象竊向秀注莊子　何法盛竊晉中興書


向秀注莊子，而郭象竊之；郗紹作晉中興書，而何法盛竊之。二事相類。

【元圻案】四庫全書莊子提要：「郭象，字子玄，河南人。世説新語曰：『注莊子者數十家，莫能究其旨統。向秀於舊注外，别爲解義，妙演奇致，大暢玄風，惟秋水、至樂二篇未竟而秀卒。子幼，其義零落，然頗有别本遷流。象爲人行薄，遂竊以爲己注，乃自注秋水、至樂二篇，又易馬蹄一篇，其餘衆篇，或點定文句而已。其後秀義别本出，故今有向、郭二莊，其義一也。』晉書象本傳亦采是文。案秋水篇『與道大蹇』句，釋文云：『蹇，向紀輦反。』則此篇向亦有注。世説所云『象自注秋水、至樂二篇』者，尚未必實録矣。」〇南史徐廣傳：「廣撰晉紀。時有高平郗紹亦作晉中興書以示何法盛，法盛有意圖之，謂紹曰：『卿名位貴達，不復俟此延譽。我寒士，無聞於時，宜以爲惠。』紹不與。至書成，在齋内厨中，法盛詣紹，紹不在，直入竊書。紹無復兼本，於是遂行何書。」






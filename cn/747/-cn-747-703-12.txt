○进幽州纪圣功碑文状

奏宣，令臣撰述者。伏以北狄强悍，勇於四夷，前代圣王，莫能制服。昨者回鹘虽乘危蹙，势已内侵，豺狼之师，尚馀十万。陛下神武雄断，智出无方，震天威以霆声，碎獯戎而瓦解，武功盛烈，高视百王，岂比周穆犬戎之征，荒服不至，汉武马邑之诈，群帅无功，将垂耿光，宜著鸿笔。臣学艺荒浅，久病衰残，纪轩後之功，徒知竭思，叙唐尧之德，终愧难名，采其功状，稍似摭实。今已撰讫，谨连进上，轻黩宸（一作严），不任惶越。谨录奏闻。


○答司馬書 【 守河築堡】

問潮河川濶狹各當何如為守、　前件潮河川殘元故道。稱衝要者久矣。賊之來也由川而進。借水頭以安營。至於入境之時。未必由川口而進。况中間設有刺馬荊囤釘板猱木兩山。設有墩臺炮火。中間水勢淺深。難以盡同。有人守之。彼豈敢冒險而入。去年之事。賊得黃榆溝之山。架梁而下。何曾由口而來。其去也諸兵俱潰。始由潮河川古道門而出。潮河川為通賊之路。而川口非進兵之所。但賊既由川而下。數里之外。大營巳駐。然後分兵以登諸山。以攻各口。再有屬夷為彼鄉道。沿山引嶺而來。則處處皆潮河川矣。其濶與狹又何暇論哉。善守者設疑兵。據險阻。使賊不敢入山。然後纔言守墻。法曰善守者敵不知其所攻斯亦得之矣、

又謂城堡俱宜築、必何如為之不久勞、不傷民、宜得實用前件城堡之設、不但避虜、亦以防盜、但施無所序、反以勞民、處置失宜、終無實用、且如薊州有一州城矣、一城恐不足以容眾。路遠恐不及以奔城。查照地里遠近。人數多寡。于適中民多之地。建立大堡。東西南北。各修一堡亦足矣。必須估計錢粮、奏　請修理、庶不勞民、門禁鎖鑰、委官執掌、有警量撥官軍為彼防禦、庶得實用、各該州縣、俱照此例、其所築堡城、務要高堅深厚、今泛然而築茫然而守、是以堡為陷民之穽也、近日所築、各堡鎮撫、不暇及此矣、予設保正民夫以守之、且單弱不堪、終非上策、至於腹裏築墩。此尤謬妄之甚者。何也。築墩于邊外。所以明其烽燧。瞭其向往。以防胡于未入之先。今築墩畿內。殊不知大虜既潰墻而入。千山萬澗諸將連營尚不能堵截。楊虞坡極言內地築墩之利盖欲民間築之為避賊計耳非兵士賴之以守也而平川矌野。一墩之力。可借之以成功乎。至於勞費民力。尤為不貲、築之巳成。將誰為守。守之有人。將誰為戰。吁、腹裏者尚借墩為戰、而不知出塞北伐、仰借何以為戰乎、罷此役者、生民之幸也

皇明經世文編卷之三百四終








赠崔学士玉阶

其一
大道非耳食，逖听纷然疑。
不有同怀子，交语弥支离。
上士多冥心，直与千秋期。
饥饱中自取，旁人那得知。
登堂欢永日，清论不为疲。
濂洛犹未远，流风俨在兹。
宁愁年鬓促，但畏阳春驰。

其二
丹凤一振翮，雍雍鸣天端。
羽毛宁足希，德音良独难。
顾问凛当陛，重瞳含笑看。
寸心将启沃，日旰忘饥餐。
宁知烂文字，又把翠琅玕。
惠风吹石阁，宫柳散微寒。
不同觞与咏，何以追清欢。



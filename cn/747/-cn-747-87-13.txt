○改元中观为青羊宫诏

太上元元大帝与弟子文始先生，讲真经於楼观之台，约后会於青羊之肆，便乘云驾，俱入流沙。仙记传闻，地图标载，自周昭至於此日，历数约二千馀年，景象寂寥，基踪牢落。今因巡幸，灵贶昭彰，殊光跳踯於庭前，灵篆申明於树下。砖含古色，字验休徵，中和之灾害欲平，厚地之祯符乃见。足表元穹降祐，圣祖垂祥，将歼大盗之兵戈，永耀中兴之事业。须传简册，兼示寰区，以付史官，备令编录。仍模勒文字，告示诸道及军前。其观可改号青羊宫，仍置殿堂屋宇。侧近属观田地，约有两顷。近来散属黎甿，多植葱蒜，清虚之地，难使熏蒸。已赐钱二百贯，便令收赎，仍给公验，永归精庐。宗子特立除官道士李无为已赐紫，所宜升奖，用庆灵休。敬瑄位冠公台，风行郡国，效节於延洪之代，修心於道德之乡。遂令境内销兵，地中呈宝，其如休美，倍可嘉称。


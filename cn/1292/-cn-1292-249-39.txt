◇　总说符命（始建国元年）

帝王受命，必有德祥之符瑞，协成五命，申以福应，然后能立巍巍之功，传於子孙，永享无穷之祚。故新室之兴也，德祥发於汉三七九世之后。肇命於新都，受瑞於黄支，开王於武功，定命於子同，成命於巴宕，申福於十二应，天所以保佑新室者深矣，固矣！武功丹石出於汉氏平帝末年，火德销尽，土德当代，皇天眷然，去汉与新，以丹石始命於皇帝。皇帝谦让，以摄居之，未当天意，故其秋七月，天重以三能文马。皇帝复谦让，未即位，故三以铁契，四以石龟，五以虞符，六以文圭，七以玄印，八以茂陵石书，九以玄龙石，十以神井，十一以大神石，十二以铜符帛图。申命之瑞，寝以显著，至於十二，以昭告新皇帝。皇帝深惟上天之威不可不畏，故去摄号，犹尚称假，改元为初始，欲以承塞天命，克厌上帝之心。然非皇天所以郑重降符命之意，故是日天复决以勉书，又侍郎王盱见人衣白布单衣，赤缋方领，冠小冠，立於王路殿前，谓盱曰：「今日天同色，以天下人民属皇帝。」盱怪之，行十馀步，人忽不见。至丙寅暮，汉氏高庙有金匮图策：「高帝承天命，以国传新皇帝」。明旦，宗伯忠孝侯刘宏以闻，乃召公卿议，未决，而大神石人谈曰：「趣新皇帝之高庙受命，毋留！」，於是新皇帝立登车，之汉氏高庙受命。受命之日，丁卯也。丁，火，汉氏之德也。卯，刘姓所以为字也。明汉刘火德尽，而传於新室地。皇帝谦谦，既备固让，十二符应迫著，命不可辞。惧然祗畏，苇然闵汉氏之终不可济，□□在左右之不得从意，为之三夜不御寝，三日不御食，延问公侯卿大夫，佥曰：「宜奉如上天威命。」於是乃改元定号，海内更始。新室既定，神□欢喜，申以福应，吉瑞累仍。《诗》曰：「宜民宜人，受禄於天；保佑命之，自天申之。」此之谓也。五威将奉《符命》，赍印绶，王侯以下及吏官名更者，外及匈奴、西域，徼外蛮夷，皆即授新室印绶，因收故汉印绶。赐吏爵人二级，民爵人一级，女子百户羊酒，蛮夷币帛各有差。大赦天下。

（《汉书·王莽传》中）




十九


语曰：“愚者暗于成事，明者睹于未然。”岂不信哉！往奉台翰，怜不肖之愚忠，教以防微杜衅，慎自持爱。窃以为事惟任理，似不为过；曲为之防，有所未暇。今果有辽左之事，中外骇异，以为事出理外，而不知老师已预睹于数月之前。

颛蒙之见，果于自信。但知竭忠捐躯，可以报国；更不思身虽不肖，谬肩重任，其进死退生，关系非小。乃议不返顾，计不旋踵，虞罗在前，冥行直蹈。犹赖主上明圣，左右素相敬信，故三至不疑，眷倚转笃。不然，天下事岂不可为寒心哉！以是不惟感老师爱念之深，又自愧知量尚未足以窥宫墙之万一也。谨当服膺台训，益竭孤忠。博求同德，以固君子之交；慎察众情，以涣阴邪之党。一二年后，主上圣志大定，嘉礼告成，乃乞骸明农，纳管钥而去，庶可以终受托之事耳，未知有此福分否？

二兄差归，肃启上谢，并告不敏。






○请禁无名文书疏

臣伏见诸处有人抛无名文书，及言风闻访闻之事，不委根苗，接便追扰。既非责实，多是构虚。穷理本之有伤，渎化源之无益。遂使贪吏狡吏，蓄私憾以仇人。谗夫佞夫，扇狂言而害物。请明行条制，庶绝罔诬。其受纳狱讼，直须显有披论，具陈名姓，即据理详按。无纵舞文，其无名文书及风闻访闻，并望止绝，不得施行。俾存钦恤之风，不失含宏之体。








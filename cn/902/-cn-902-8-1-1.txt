其一 曜灵

曜灵落兮苍梧，浮云没兮潇湘波。
帝子届兮玉鸾徂，芙蓉萎兮秋水多。
南翘首兮重华，九疑绵连（一作连绵）兮路遐。
灵（一作云）偃蹇兮亭亭，薜荔旗兮蕙旌。
雨瀰瀰兮山青，波潺潺兮涧鸣。
三秀折兮公子来，秋草绿兮王孙归。
佩珊珊兮来迟，露瀼瀼兮未晞。
左青雕兮右素威，羞玉芝兮疗饥。
左右盼兮光遗，青霜激兮阳景微。
眷瑶琴（一作瑟）兮般淫裔，哀弦急兮泪沾衣。


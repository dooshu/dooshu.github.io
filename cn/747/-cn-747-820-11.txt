○李茂贞封岐王加尚书令制

门下。夫天有星辰为之纲，所以保乎乾健。地有山岳为之镇，所以定乎坤柔。故王者托夹辅之臣，资股肱之任。安危所系，动静是凭。其在周也，则姬公尽心於经营。其在汉也，则绛侯竭力於匡赞。惟天所相，何代无才。厥生英贤，为我柱石。拯兹艰运，树彼洪勋。欲示褒旌，爰加徽数。具官某，三光结粹，一气融精。合鸾凤之正音，动谐律吕。有麒麟之逸足，超出尘埃。抱铁石於寸心，栖雪霜於劲节。倜傥恢廓，深沈温雅。允为王国之珍，实禀人生之秀。自岐阳振节，陇右成功，虬腾周翰之间，鹗立汉坛之上。弓鸣霹雳，剑跃蜿蜒。指挥而川陆可回，叱咤而风立变。一居右辅，累复皇都。殊庸已焕於旗常，嘉颂早传於金石。昨妖兴肘腋，衅起宫闱，而能愤激衷肠，密施筹画。致禁军之貔武，戮当路之豺狼。安宗社於缀旒，复乘舆如反掌。人共庆，华夏同欢。既而仗瑞节以来朝，秉桓圭而展敬。静与之语，简而有常。动叶生知，克符中道。披肝露胆，皆本於至诚。言发涕零，必期於尽瘁。感通天地，激动人臣。得不嘉乃奇功，申兹异渥。表尔优崇南省，统率六宗。尊大西郊，封超五等。在常时而难举，非盛烈而莫当。杰立群伦，光流万代。勉行朝奖，敬答天休。可守尚书令兼侍中，仍封岐王，馀官勋并如故。


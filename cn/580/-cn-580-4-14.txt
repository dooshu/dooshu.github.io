列传第十四 札木合（塔而忽台 托黑脱阿）


札木合，札只剌氏。太祖九世祖孛端察儿生札只剌歹，其母乃札儿赤兀惕兀良合之妇，已有身，为孛端察儿所掠。及生子，名以札只剌歹，义谓他人子也，是为札只剌氏之祖。札只剌歹生土古兀歹，土古兀歹生不里不勒术鲁，不里不勒术鲁生合剌合答安，合剌合答安生札木合。

札木合幼与太祖亲密，约为按答。太祖十一岁于斡难河冰上为髀石之戏，札木合以狍子髀石赠太祖，太祖以灌铜髀石报之。又与太祖习射，以牛角骲箭赠太祖，太祖以柏木<骨菐>头骲箭报之，二人情好甚笃。烈祖卒，部众多叛去，札木合亦率所部归于泰亦兀赤。

太祖光献皇后为蔑儿乞人所掠，太祖求救于王汗，约札木合助太祖。太祖使合撒儿、别勒古台告于札木合，札木合允之，且曰：“吾闻三种蔑儿乞托黑脱阿在不兀剌客额儿之地，答儿兀孙在斡儿洹、薛凉格两河间塔勒浑阿剌勒之地，答儿马剌在合剌只客额儿之地。若以猪鬃草缚筏，径渡勤勒豁河，至托黑脱阿所居，犹从天窗入室，其部众可袭而虏之。”议定，使王汗取道不儿罕合勒敦，太祖待札木合于孛脱罕孛斡儿只之地，札木合率二万骑溯斡难河而西来会师。既而王汗与其弟札合敢不分率二万骑，东逾不儿罕合勒敦，趋太祖行营客鲁涟河源不儿吉之地。太祖至不儿罕山塔纳河边逆王汗，不遇，乃改道至乞沐儿合阿因勒合剌合纳，始与王汗军合。遂溯斡难河源，至孛脱罕孛斡儿只，则札木合已先三日至矣。札木合愠曰：“吾与人期会，不避风雨，达达辈一诺如盟，何后也！”王汗愧谢，乃合军而北，结筏夜渡勤勒豁河，袭蔑儿乞部众，大破之。脱黑脱阿与答亦儿兀孙遁走，获其妻孥，并执答儿马剌。太祖遂迎归光献皇后，王汗返土兀剌河之黑林。

太祖与札木合返豁儿豁纳黑主不儿，太祖以金带、牝马赠札木合，札木合亦以金带、有角白马赠太祖，重与太祖约为按答。岁余无间言。一日，太祖与札木合同游于忽勒答合儿崖，札木合曰：“吾缘崖而下，则放马者有营帐可居；至涧底，则牧羊者有水可饮；真形势之地也。”太祖不答，俟宣懿皇后至，告之。时光献皇后在侧，言于太祖曰：“吾闻札木合喜新厌旧，彼殆厌我矣。向所言，得勿有图我之意乎，不如去之。”太祖以为然，乘夜间行，西还阔阔纳浯儿。

及太祖为可汗，使阿儿该、合撒儿、察兀儿罕三人告于札木合，札木合以太祖之去，归咎于阿勒坛忽察儿之离间，以好言复太祖，然心实忌之。后札木合之弟绐察儿居于斡列该不剌合之地，与太祖部下答儿马剌牧地相近，绐察儿掠答儿马剌之马，答儿马剌追之，伏于马鬃上，射杀绐察儿，夺马而回。札木合怒，率所统十三部共三万人来伐。十三部者，曰：泰亦赤兀、亦乞列思、兀鲁兀特、布鲁特、忙忽、特那牙勤歹、巴普剌思、巴阿邻歹、合塔斤、撒勒只兀特、朵儿边、塔塔儿及札答兰本部也。是时太祖在古连勒古之地，驸马孛秃父捏坤在泰亦兀赤部下，遣使来告变。太祖亟召集部众，为十三翼以拒之，战于答兰巴泐渚纳。太祖兵败退，札木合断捏兀歹部人察合剌安之首，系于马尾而去。

辛酉，宏吉剌、亦乞列思、豁罗剌思、朵儿边、塔塔儿、撒勒只兀特、合塔斤等部会于刊河，立札木合为古儿汗，至秃拉河，举足蹋岸土，挥刀斩林木而誓曰：“有泄此谋，如土崩，如木断。”遂潜师来袭。有火力台者闻之，以语其妻舅麦儿吉台，麦儿吉台使告于太祖，骑以剪耳白马。夜经一古阑，其将曰忽兰把阿秃儿，曰哈剌蔑儿巴歹，见而执之。然二将亦心附太祖，赠以良马使去。火力台遇载札木合白帐者，疾驰得免，见太祖，具告其事。太祖自古连勒古起兵，迎战于亦提火儿罕之地，大败之，札木合遁走。

明年，札木合又合乃蛮、蔑儿乞、斡亦剌、泰亦兀赤、朵儿边、塔塔儿、合塔斤、撒勒只兀特诸部攻太祖，太祖与王汗合兵拒之。太祖以阿勒坛等为前锋，王汗使其子桑昆为前锋，阿勒坛漏师于札木合将阿不出。次日，两军阵于阔亦田之地，札木合军中有不亦鲁黑忽都合者，能以巫术致风雨，欲顺风纵击。太祖忽反风雨雪，天地晦冥，诸部兵不能进，多坠死涧谷中。札木合见事败，乃言天不佑我，策马溃围而去，诸部皆溃散。札木合遂大掠合答斤等部，自此札木合不能复振，降于王汗。

太祖与王汗伐乃蛮，札木合言于王汗曰：“帖木真按答曾遣使于乃蛮，今迁延不进，必与乃蛮通。”王汗始疑太祖。及太祖灭王汗，札木合复奔于乃蛮。太祖亲征乃蛮，札木合见太祖军容甚盛，谓太阳汗曰：“汝初视蒙古兵如羖历羔儿，谓蹄皮亦不留，今吾观其气势，殆非昔比矣。”遂引所部遁去，又遣使以乃蛮军事告于太祖。太祖禽杀太阳汗，朵儿边、塔塔儿、合塔斤、撒勒只兀惕等部皆降。

札木合部众尽溃，率左右五人，遁入倘鲁山。一日，左右炙羱羊而食，札木合呵之。五人怒，乃缚札木合，致于太祖。札木合使谓太祖曰：“鸦获家鹜，奴执主人，按答必有以处之。”太祖以辜恩卖主不可恕，并其子孙诛之，命莅杀五人于札木合之前。使人谓札木合曰：“我昔与汝为按答，如车之有辕，汝自离我而去，今又相合，可以从我矣。”札木合曰：“吾两人自幼为按答，因为人离间，故参差至此。吾羞赧，不敢与按答相见。今按答大位已定，如不杀我，则似领有虱，衿有刺，必使按答不能安寝。愿恩赐速死为幸，若使不见血而死，吾魂魄有知，犹当护按答子孙。”太祖乃令其自杀，或云太祖卜杀札木合不入，乃送于伊而乞歹，伊而乞歹截其手足。札木合曰：“此事之当然，使我获彼，亦必出此也。”

札木合谲诈有口辨，时人以薛禅称之。尝为蔑儿乞人所败，只余三十人，无所归，使人告脱黑脱阿，请为其子。许之，乃往依脱黑脱阿。一日，见树间有雀巢，默识之。越日，复过其地，乃谓众曰：“前年我至此，见有雀哺鷇于此树，不知是此否？”往视之，果有雀巢，众服其强记。后脱黑脱阿独居一帐，无左右，札木合与三十人径入，脱黑脱阿疑惧，问其来何为？札木合曰：“我来视护卫何如耳。”脱黑脱阿益惧，以金杯酹马湩于地与之盟，尽返其部众焉。时太祖仇人附札木合者曰泰赤兀赤部长塔而忽台，蔑儿乞部长脱黑脱阿，俱为太祖所灭。

塔儿忽台，太祖五世祖海都次子扯儿黑领昆之后。令稳，辽官名，蒙古语讹为领昆。领昆长子莎儿郭都鲁赤那与托迈乃汗同时，其子俺巴该继哈不勒之汗位，娶妇至塔塔儿部，塔塔儿执之，送于金，金人杀之。俺巴该子哈丹太石，哈丹太石子布达，归附太祖。布达子速敦诺颜，领速而图斯部众。塔而忽台乃泰亦赤兀阿达尔汗之子，与同祖兄弟忽力儿把阿秃儿、盎库兀库楚皆为泰亦赤兀部长。初阿达尔汗与烈祖亲好，继而不叶，至以兵相攻。

烈祖崩，太祖方十三岁，塔而忽台兄弟强盛，太祖部众多叛从泰亦赤兀，札木合亦归之，于是塔而忽台遂与太祖相仇。塔而忽台性狠毒，人称之曰开勒而秃克。太祖尝为所获，枷太祖项，一老妪怜之，为梳发，以毡裹其项。既而太祖逸去，遇速而图斯人锁而干失剌救之，事具赤老温传。后札木合与塔而忽台等集三万人攻太祖战于答兰巴泐渚纳，太祖失利。泰亦兀赤部下朱里耶人出猎，遇太祖于乌者儿哲儿们山，朱里耶人以粮糗不给，已归其半，太祖坚留之。次日，再猎，分以饮食，复驱兽向之，俾多获。朱里耶人感之，相谓曰：“泰亦赤兀薄待我，帖木真素与我疏，乃厚我如此，真人君之度也。”其部长遂率所部来归。诸族皆谓泰亦赤兀无道，帖木真能抚众，亦相率降附。巴邻部长述儿哥图额不干与其子纳牙阿禽塔而忽台，欲献于太祖，中道复纵之，惟父子来降，太祖义之。

时蔑儿乞酋脱黑脱阿遣使纠合泰亦赤兀各部塔而忽台、忽都答儿、忽里儿把阿秃儿、盎库兀库楚等，共会于斡难河沙漠中，太祖与王罕兵至，败之，追及于特秃剌思之地。赤老温以枪掷塔而忽台，中之坠马。塔而忽台曰：“我固当死，然为锁儿干失剌之子标枪中我，我死不甘心。”遂为赤老温所杀。忽都答儿亦死，盎库兀库楚奔巴儿古真，忽里儿把阿秃儿奔乃蛮，泰亦赤兀部遂灭。

脱黑脱阿，蔑儿乞部长也。蔑儿乞为白达达之一种，一名兀都亦，又曰梅格林，居鄂勒昆河、色楞格河之间。脱黑脱阿为兀都亦部长；兀都亦之别部曰兀洼思，塔亦儿兀孙为部长；曰合阿惕，答儿马剌为部长；是为三种蔑儿乞。

先是，脱黑脱阿之弟也客赤列都娶于斡勒忽纳氏曰诃额仑，返至中道，遇烈祖与其兄捏坤太石、弟答里台劫之。也客赤列都惧而逃，烈祖以诃额仑归，纳之，是为宣懿皇后，故脱黑脱阿仇烈祖父子。蔑儿乞部众喜掠人勒赎，太祖幼尝为所掠，赎归，及娶光献皇后孛儿台，脱黑脱阿率部众来袭，太祖匿于不而罕山，获孛而台，以妻赤列都之弟赤勒格儿。太祖求援于王汗及札木合，大败蔑儿乞之众，获答儿马剌，迎孛儿台以归。有蔑儿乞人猎于勒勒豁河，见兵至，走告脱黑脱阿，故脱黑脱阿与塔亦儿兀孙得逸去，奔于巴儿忽真。赤勒格儿谓孛儿台曰：“我如慈乌欲食雁与鹚老，宜有此祸也。”亦挺身走免。丁巳，太祖与王汗合兵攻蔑儿乞，战于孟察之地，悉以俘获归于王汗。

戊午，王汗复自攻脱黑脱阿于不兀剌客额儿之地，杀其长子土古思，又获其二子忽图、赤老温，脱黑脱阿复奔巴儿忽真。辛酉，脱黑脱阿遣忽敦忽儿章与泰亦兀赤等部会于斡难河沙漠中，太祖与王汗兵至败之。脱黑脱阿从札木合及乃蛮不亦鲁黑汗等，合众来攻，又为太祖与王汗所败。甲子，太祖亲征乃蛮，脱黑脱阿以兵助太阳汗，太祖禽杀太阳汗，脱黑脱阿遁走。

冬，太祖再征蔑儿乞，至塔而合，塔亦儿兀孙来降，献女忽兰可敦，谓部众无马不能从。太祖令散其众于辎重后营，每营百人，以分其势。后其众复叛去，塔亦儿兀孙逃至呼鲁哈卜察之地，筑城以守，太祖遣博尔忽、沈伯率右翼兵讨平之，以其妻土拉基乃赐太宗。太祖围脱黑脱阿于台哈勒忽儿罕，尽取麦丹脱塔黑林哈俺诸部众，脱黑脱阿与其子奔于不亦鲁黑。太祖元年，不亦鲁黑败死，脱黑脱阿与太阳汗子古出鲁奔也儿的失河。

三年，太祖以卫拉特人为向导，至也儿的失河，脱黑脱阿中流矢死，部众溃，渡也儿的失河，溺死大半。其子忽图、赤老温、赤攸克、呼图罕蔑而根不能得父全尸，函其首去，奔于畏兀儿。畏兀儿不纳，与忽图等战于崭河，逐之，忽图等奔钦察。十一年，太祖命速不台征之，用铁钉密布车轮上，以利山行，复命脱忽察儿率二千骑同往。至吹河尽歼其众，生禽呼图罕蔑而根，槛送于朮赤。朮赤命之射，首矢中的，次矢劈首矢之簳而亦中的。朮赤大喜，驰使告太祖，请赦之。太祖曰：“蔑而乞吾深仇，留善射仇人，将为后患。”仍命朮赤杀之。

史臣曰：札木合率十三部之众，与太祖争衡，可谓劲敌矣。然矜凶挟狡，反覆无常，卒为左右所卖，非不幸也。泰亦兀赤或谓出于孛端察儿之孙纳勤，拉施特曰：“蒙古金字谱，泰亦兀赤之祖为扯而黑领昆，纳勤救海都免于札剌亦之难，其牧地又近于领昆，故讹为泰亦兀赤之祖焉。”




◇刑罚务中疏

臣窃见元帝初元五年，轻殊死之刑三十四事，哀帝建平元年尽四年，轻殊死者刑八十一事，其四十二事手杀人者，皆减死罪一等，著为常法。自是以后，人轻犯法，吏易杀人，吏民俱失，至于不羁。臣愚以为刑罚不苟务轻，务其中也。君人之道，仁义为主，仁者爱人，义者政理，爱人以除残为务，政理以去乱为心。是以五帝有流、殛、放、杀之诛，三王有大辟、刻肌之刑，所以为除残去乱也。故孔子称「仁者必有勇」，又曰「理财政辞，禁民为非曰义」。高帝受命诛暴，平荡天下，制约令，定法律，传之后世，诚得其宜，可常施行。文帝宽惠温克，遭世康平，因时施恩，省去肉刑，除相坐之法，他皆率由旧章，天下几致升平。武帝值中国隆盛，财力有余，出兵命将，征伐远方，军役数兴，百姓罢弊，豪杰犯禁，奸吏弄法，故设首匿之科，著知从之律，以破朋党，以惩隐匿。宣帝聪明正直，履道握要，以总御海内，臣下奉宪，不失绳墨，因循先典，天下称理。元帝法律，少所改更，天下称安。至孝成、孝哀，承平继体，即位日浅，扣断尚寡，丞相王嘉等，轻为穿凿，猥以数年之间，亏除先帝旧约成律，凡百有余事，或不便于理，或不厌民心。臣谨表取其尤妨政体害善良者，傅奏如左。伏惟陛下苞五常，履九德，权时拨乱，功逾文、武，德侔高皇，诚宜博施济时。而反因循季世之末节，衰微之轨迹，诚非所以还初反本、据元更始也。愿陛下回神明察，考量得失，宣诏有司，悉举初元、建平之所穿凿，考其轻重，察其化俗，足以知政教所处，择其善者而从之，其不善者而改之，定不易之典，施无穷之法，天下幸甚。（《后汉·梁统传》，《晋书·刑法志》，《通典》一百六十三。又袁宏《后汉纪》六，与此小异。）


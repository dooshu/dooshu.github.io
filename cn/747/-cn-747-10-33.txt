○宏福寺施斋愿文

皇帝菩萨戒弟子稽首和南，十方诸佛、菩萨圣僧、天龙大众：若夫至理凝寂，道绝名言，大慈方便，随机摄诱，济苦海以智舟，朗重昏以慧日。开晓度脱，不可思议。弟子夙罹愆，早婴偏罚，追维抚育之恩，每念慈颜之远，泣血崩心，永无逮及，号天躃地，何所厝身。岁月不居，炎凉亟改，荼毒之痛，在乎粉骨。敬养已绝，方恨不追，怨酷之深，百身何赎？惟以丹诚，归依三宝，谨於宏福道场，奉施斋供，并施净财，以充檀舍。用斯功德，奉为先灵，愿心悟无为，神迁妙喜，策绀马以入香城，蹑金堦而升宝殿。游玩法乐，逍遥净土，永荫法云，尝餐甘露。疾证菩提，早登正觉，六道四生，并同斯愿。


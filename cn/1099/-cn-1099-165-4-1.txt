○拒倭議 【 拒倭】

今閩廣浙直無處無倭、雖聞有撲滅之處。然隨撲隨滅、終不能使之斷絕、其撲滅之處。皆得之于水。盖彼舟小於我。自來捕賊者。皆捕于海。則無不粉碎。故倭賊所至。則焚舟登陸。而不待舟。殺掠既飽。然後尋舟以去亦有尋舟不得而巢穴于此者賊既登陸。則無如之何。故將兵者皆伺之于海。以大船衝之。則無不破碎。然不能禦之于陸。以救生民之難。而伺之于海。使生民糜爛于干戈然後擒之。巳無及矣。是其得賊之功。猶不能贖縱賊之罪。而論者多以為功。亦未之思耳。今以往事驗之、安海之倭、僅二百四十、參將黎鵬舉領兵四百、頓四十里之外、不敢助泉兵而擊、使從容就蓮河尋舟以去、今乃能擒倭于福寧州、則不能得于陸。而得之于海。可見也。戊午十月真假倭僅八十、參將合廵海漳浦福寧三千之兵、四路把截、竟不能得、使從容由南靖以去、則不能得賊于陸。又可見也。巳未同城之攻、參將曾清指揮朱亮朱相十戶王道成等、合兵四千臨賊遠避、而參將乃能擒鄭嚴山于海。則不能得賊于陸。而得之于海。又可見也。又有可怪者焉。今雖曰倭。然中國之人。居三之二。為賊為兵。中國之人一也。為賊與官兵勇怯殊勢不時倭寇為然然為賊則勝為兵則敗何也中國之人為賊。則自分必死。皆于死中求生。以故不死。中國之人為兵。則自分必生。不復致死。以故取敗。是知為賊為兵。中國之人一。而勝敗異者。致死與不致死之故耳。今必使吾人為兵者。皆于死中求生。則勇同于賊。而吾之兵食又日增。賊之兵不能增。而食又日蹙。無可奈何矣。又焉有不勝之理哉。則平倭之要可識矣然欲使中國之兵不畏賊須先有以為之備。吾之陳法既足以捍禦。則我兵有所恃而不畏。敢于向前。豈有不勝之理。元以是獻廵海分廵道、而不能用耳、


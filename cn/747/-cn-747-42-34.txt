○铸一当十钱诏

钱货之兴，其来久矣。代有沿革，时为重轻。周兴九府，实启流泉之利；汉造五铢，亦宏改铸之法。必令小大兼适，母子相权，事有益於公私，理宜循於通变。但以干戈未息，帑藏犹虚。卜式献助军之诚，宏羊兴富国之算。静言立法，谅在便人。御史中丞第五琦奏请改钱，以一当十，别为新铸，不废旧钱。冀实三官之资，用收十倍之利。所谓於人不扰，从古有经。宜听於诸监别铸一当十钱，文曰开元通宝。其开元通宝者依旧行用。所请采铸捉搦处置，即条件闻奏。


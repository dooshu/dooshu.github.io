177　周公旦太師望制謚説


周書謚法：「惟三月既生魄，周公旦、太師望相嗣王發，既賦憲，受臚于牧之野。將葬，乃制作謚。」今所傳周書云：「維周公旦、太公望開嗣王業，建功於牧之野。終葬，乃制謚。」與六家謚法所載不同。【原注】蓋今本缺誤。文心雕龍云「賦憲之謚」，出於此。〇吕成公策問：「旦以文名，奭以康名，閎夭以尊顯。」閎夭謚當攷。

【元圻案】玉海五十四：「編定六家謚法二十卷，判太常范鎮、同判寺周沆等撰。取周公春秋廣謚、沈約、賀琛及扈蒙六家，别其同異，去其重複，刊謬補缺，集爲一書。」〇吕成公策問，今本集不載。






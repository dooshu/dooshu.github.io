赠道友

凡骨已蜕身自轻，勃落叶上行无声。



华阴市楼醉舞罢，却上莲峰看月明。



赠道友

忆在长安烂漫游，大明宫阙与云浮。



今朝偶上慈恩塔，北望茫茫禾黍秋。



赠道友

当时辛苦学长生，准拟中原看太平。



今日醉游心已足，一瓢归去隐青城。



赠道友

二杯兀兀复腾腾，服气烧丹总不能。



借问生涯在何许，孤舟风雨伴渔灯。

赠道友

零落残碑草棘中，北邙萧瑟又秋风。

旧时忆在鵷行里，几见宣麻拜相公。


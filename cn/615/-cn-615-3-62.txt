纪六十二 世宗嘉靖三十八年已未至四十一年壬戌


纪六十二起屠维协洽，尽玄默掩茂，凡四年。
世宗肃皇帝 嘉靖三十八年
春，正月，癸酉朔，不御殿。
壬午，巡按直隶御史尚维持言：“吴淞、柘林、川沙、阳舍、孟河五处，为苏、松、常、镇要害。请以苏松参将移驻金山，督守柘林、青村、南汇、川沙诸处，常镇参将移驻阳舍，督守圖山、孟河二地，而浙直总兵专驻吴淞调遣。”兵部覆议从之。维持又言：“吴淞旧有守御所，而四城未有专官，宜各设千户所一员及注选仓大使一员以司粮饷。”部议，“四城设守御所，必须改调官军，抽补军士，坐派月粮，计画允当，方可议行。请下抚、按官议之。”报可。
甲午，严嵩以八十，诏“苑直出入乘肩舆，支伯爵禄。”嵩疏辞前兼支二俸，许之。兵部“请如靖远伯王骥例，岁支禄米一千二百石。”
是月，胡宗宪以“倭患未弭，请募山东民兵三千分驻苏、松、常镇防守”，部议从之。
寇犯甘肃山丹卫，千户谢天赉、指挥王卿、刘继忠、百户黄堂等死之。
1717 明通鉴卷六十二
二月，庚午，锡林阿，娄巴图尔等娄巴图尔即老把都儿，译见前。拥众数万谋大举，初屯会州，声言东下，蓟辽总督王忬不能察，遽引兵而东，号令数易。寇乘间入潘家口，渡滦河而西。
三月，已卯，掠迁安、蓟州、玉田，驻内地五日，京师大震。诏“巡按、巡关御史勘寇所从人及诸臣失事状”，于是御史王渐、方辂等交章劾忬，言“寇屯集会州，垂涎蓟镇，为日已久。屡诏督抚增兵应援，而忬等仓皇失策，以致敌深人内地，茶毒生灵，饱腾而去。”上怒，褫总兵欧阳安等职。下按臣逮问，忬坐夺俸。【考异】《明史·本纪》书“把都儿”，《鞑靼传》并书“锡林阿”，《三编》同。《实录》统系之三月。原奏称“锡林阿与娄巴图尔谋犯会州”，盖东西二寇并举也。今依《三编》并书之。
庚寅，赐丁士美等进士及第、出身有差。
癸巳，倭犯浙东之象山，海道副使谭纶败之于马冈，斩首七十七级。
甲午，逮总兵官俞大猷至京师。
初、柯梅倭之出海，胡宗宪实阴纵之。大猷在浙前后杀倭四五千，贼几尽，而官军围之一年，宗宪不督诸将邀击，及倭出舟山，驾帆南泛，泊于福建之浯屿，闽人谓宗宪实嫁祸焉。于是御史李瑚劾宗宪三大罪。
瑚与大猷皆闽人，宗宪疑大猷泄之，乃委罪大猷纵贼以自解，遂有是逮。升协守浙直副总兵卢镗代之。
戊戌，以旱，亲祷雨于雷殿。辛丑，雨，百官皆表贺。是月，倭犯崇明，泊舟于三沙，登岸肆劫。
夏，四月，壬寅，复有倭舟数百艘转掠江北。
丙午，福建浯屿之倭，自去冬出掠同安、惠安、南安诸县，遂攻福宁州，经旬不克，至是移攻福安县，破之。时广东亦有流倭往来诏安、漳浦间，于是福、漳、泉诸州县无不被倭者。
丁未、江北倭自南沙登岸，犯通州，副总兵邓城败绩，指挥1718
纪六十二 张谷死之。
辛亥，总兵卢镗败崇明之倭于三沙。甲寅，福建倭攻福州，不克，遂围之。
庚甲，巡抚凤阳都御史李遂讨江北倭，大败之。
先是犯通州之倭退驻白满镇，海道副使刘景韶与战于如皋，大败之。会复有数百艘寇海门，遂语诸将曰：“贼趋如皋，其众必合。合则侵犯之路有三：由泰州逼天长，凤、泗，陵寝惊矣；由黄桥逼瓜、仪以摇南都，运道梗矣；若从富安沿海，东至庙湾，则绝地也。”乃命景韶及游击邱升扼如皋，而身驰泰州当其冲。
时贼知如皋有备，将犯泰州，遂亟檄景韶、升遏贼，连战于丁堰、海安、通州，皆捷。贼沿海东掠，遂喜曰：“贼无能为矣。”令景韶、升尾之，而致贼于庙湾，复虑贼突淮安，乃夜半驰入城。贼寻至，遂督参将曹克新等御之于姚家荡。会通政唐顺之、副总兵刘显皆以兵来援，贼大败，以余众退保庙湾。凡前后斩首四百七十余级，焚死者二百七十余人。【考异】据《实录》所记，言刘景韶所破，乃通州白满镇之倭，而庙湾之倭又一队也。据《明史·李遂传》，则通州，海门两处之倭，并致之于庙湾而大败之。《实录》所载，皆据临时奏报，不详其所从入与所从出之路，今据李遂本传书之。
丙寅，副使刘景韶败倭于印庄。
贼之保庙湾也，其余众复有遁人印庄者。景韶乘胜追击于新州及新河口，贼败，遁入民家，我兵以火攻之，凡前后斩首三百余级，余悉焚死，无一人得脱者。惟庙湾之贼据险固守不出，官兵水陆环其四面攻之。
五月，壬申，浯屿之倭结剧贼洪泽珍等，栖泊海山，水陆分扰。巡抚福建王询率兵击败之，以捷闻。时胡宗宪及巡按御史周斯盛亦以浙东之捷驰报。
兵部覆言：“自倭患以来，廷议增设总督、总兵等官，其于选将、练兵、征调、转饷诸凡经略，详且尽矣，而未收全效。如舟
1719 明通鉴卷六十二
山之贼，剿逐殆尽，将谓无遗孽矣，而春汛一临，群然四集，新旧之倭，无虑数万，岂尽皆岛夷哉？实沿海顽民互相勾结，或盘踞近地，或潜泊海洋。方其煽乱，则谓之来；及其少熄、遂谓之去；乘其稍挫，便谓之捷；及其他往，因谓之安，如此不已，恐征调日烦，催科日扰，将致生他变。请敕宗宪等仰思重寄，共矢远猷，严督水陆官兵刻期扫荡，毋徒纾目前之急，必潜消意外之虞可也。”上深然之。
戊寅，福建倭围福州且一月，不克，乃解围去。倭屯浯屿且经年，至是出洋。而毛海峰者，复移众聚南澳，建屋而居。
辛巳，巡按御史方辂复劾“总督蓟辽王忏调度无方，失策者三、可罪者四”，诏锦衣官校逮忬及中军游击张伦至京师。
壬午，倭陷福建之永福县。
己丑，三沙倭连艘出海，官兵邀击，斩首百余级，赐胡宗宪、唐顺之银币。
甲午，副使刘景韶破庙湾倭，平之。
倭被围日久，官兵亦困乏，巡抚李遂集水陆攻之，百计挑战，终不出。景韶乃督卒填濠堑，夷树木，又令水兵载苇焚其舟。贼争救舟，乃撤其所营西街墙屋，贼移营东街，致死拒我，杀伤相当。
景韶约以二十四日水陆夹击，是夜雨，倭遁入舟，我兵追奔至虾子港，颇有斩获，余倭无几，不复能战，乘风开洋而去。于是江北倭尽平。
是月，总督蓟辽右都御史王忬至京师，下镇抚拷讯。刑部论忬戍边，上手批曰：“诸将皆斩，主军者顾得附轻典邪？改论斩。”初，严嵩屡构忬，而忬子世贞，复用口语积失欢于世蕃，严氏客又数以世贞家琐事构于嵩父于。杨继盛下吏受杖，世贞时在刑曹，进汤药；其妻讼夫冤，复为代草；既死，经纪其丧.于是，嵩父子益衔之，至是以滦河之败，遂得行其计。方辂之劾
1720
纪六十二 忬，乃嵩党鄢懋卿以嵩意属草授之也。
忬既系狱待决，世贞解官奔赴，与弟进士世懋日蒲伏嵩门，涕泣求贷，嵩阴持忬狱，而时为谩语以宽之。两人又日囚服跽道旁，遮诸贵人舆，搏颡乞救，诸贵人畏嵩，不敢言。明年，忬竟死西市。【考异】此据《明史·忏传》，参《世贞传》书之，而野史所记，谓“严世蕃尝求古画于忬，行有临幅类真者以献。有往来世贞家者，密以告，世蕃乃益恨”云云，意即传中所谓“严氏客以琐事构于嵩”者是也，《明史》、《三编》皆删其语，今附识于此。
六月，乙巳，锡林阿犯大同宏赐镇川等堡，转掠宣府东、西二城，驻内地浃旬，会久雨，乃引去。【考异】《实录》系之七月。原奏称“六月五日，至十七日出边”，乙巳即六月初五日也。又云“十七日出边”与《鞑靼传》合，今从之。
是月，户部尚书贾应春以疾请致仕，许之，改南京户部尚书马坤代焉。
秋，七月，庚午，始令仓场侍郎每两月具报太仓出纳之数以闻，从巡视给事中之议也。
癸酉，太白昼见。 辛巳，南京地震。
戊子，诏发通仓米一万石，太仓银二万两，分振蓟州、遵化、丰润、玉田等州县之被寇者。
先是巡按浙江御史王本固，复会南京御史李瑚劾胡宗宪岑港养寇，温、台失事、掩败饰功状，诏下查盘科、道官罗嘉宾、庞尚鹏等从实核报。
至是嘉宾等奏覆三十六年以后御倭功罪，而独劾“宗宪为奸邪巨蠹欺君误国之尤者。”因称：“柯梅之倭自焚舟厂，全浙所共知也，乃称官兵攻剿以饰其玩寇之愆；温、台被创，生灵荼毒，人心所共伤也，乃称斩获数多以掩其殃民之罪。拥劲兵以自卫，恶闻警报之宵传；罪将领以文奸，专冀本兵之内召。廉耻扫地，沉
1721 明通鉴卷六十二
湎丧心。捧觞拜舞于军前，而伏地欢呼，赞赵文华为岛夷之帝，携妓酣歌于堂上，而迎春宴客，视总督府为杂剧之场。万金投款权门，而醉发狂言，毕露其弥缝之巧；千里追回章疏，而旋更情节，不顾其欺罔之私。贿黩因仍，征输繁急。夷情漏泄，致启“军门倭主＇之谣；边饷侵渔，遂有“总督银山＇之号。招艺流而拳养，盈庭皆狗鼠之雄；假赞画为利谋，入幕悉衣冠之盗。此一臣者，宜置之重辟，以彰天讨之公，用泄人心之愤者也。”
疏入，上以宗宪有功，卒不问。
是月，崇明三沙之倭突犯江北，由海门县七星港登岸，流劫金沙、西亭等处，将犯扬州。海道副使刘景韶，督参将丘升等并力御之，战于邓家庄，斩首六十九级。贼败，走仲家园，我兵纵火急攻，斩首二百八十余级。升轻骑追贼，贼觇无后继，尽锐来冲、升马蹶，遂遇害。
升，山西骁将，是年江北之捷，率升为前锋，属以屡胜轻敌致败。胡宗宪奏其“身经百战，屡立奇功，临难奋勇，不惜捐躯。若概从阵亡之科，实有未尽之论。请厚加赠恤以慰忠魂。”诏赠升都督同知，世袭指挥佥事，立祠死所，春秋祀之。
倭自闽流人温州，出掠平阳，泰顺等处。泰顺生员林田，督义师击贼，不克，死之。
八月，已未，江北倭自邓庄之败，沿海觅舟不得，我兵追之急。会雨，贼奔入刘家庄，官军四面围之。
时胡宗宪遣江南副总兵刘显以锐卒千余赴援，巡抚李遂乃檄显尽护江北军，悉听节制。显刻期进兵，率所部先登，各营继进，自辰至酉、贼巢始破。追至白驹场、前后斩首六百有奇，贼遂殄。
而遂谓贼由三沙来，为显及卢镗罪，坐停俸。其后应天巡抚翁大立荐显骁勇，请久任，诏可之。
甲子，振辽东饥。 1722
纪六十二
时巡抚侯汝亮言：“辽左滨海，水陆险阻。往时虽罹灾害，或止数城，或仅数月，未有全镇被灾，三岁不登，如今日者。臣春初被命人境，见其巷无炊烟，野多暴骨。萧条惨楚，问之，则云去年凶馑，斗米至银八钱，母弃生儿，父食死子，父老相传，威谓百年来未有之灾。于时布种入土，遗民盼盼，方望有秋，乃夏秋之交，淫雨田虫交作。今西成在候，斗米犹至七钱，冬春不知作何状矣。乞大出内币金钱以拯阽危。”
疏人，诏户部“即发太仓银六万两，差御史一员亟往召籴，设法输运，务济百姓之急。岁终仍给发牛具银五万两，以备来春布种。”
是月，谙达犯土木，游击董国忠等死之。
九月，己巳，以通政使唐顺之为佥都御史，巡抚凤阳。时李遂迁南京兵部侍郎，以顺之代之。
初，顺之视师浙直，力言“御倭上策，当截之海外；若使登陆，则内地咸受祸。”乃躬泛海，自江阴抵蛟门大洋，一昼夜行六七百里，从者咸惊呕，顺之意气自如。倭泊崇明三沙，督舟师邀之海外，斩馘一百二十，沉其舟十三。擢太仆少卿，宗宪言顺之权轻，乃加右通政。
顺之击贼于庙湾。不能克，复回援三沙，盛暑居海舟两月，得疾。乃受遂之代，趣渡江，则贼已为遂等所灭，条上海防善后事宜。逾年，力疾巡视海洋，还至通州而卒。
顺之博通载籍，善为古文。生平苦节自励，又闻良知之说于王阳明弟子王畿，颇多所自得。惟晚以赵文华荐，骤跻通显，闻望由此渐损云。
乙亥，免河南被灾税粮。
是月，谙达复犯宣府，洗马林诏，总督杨博，严备关南。冬，十月，戊戌，免顺天，河间、保定、永平等府及大同镇被灾税粮。
1723 明通鉴卷六十二
甲辰，免南畿苏、松等府被灾税粮，仍行有司振之。丙午，免浙江杭、嘉、湖及金华等府被灾税粮。
是月，总督浙直胡宗宪，请“定列死事诸臣为三等：有功而又能死事者为一等；虽无功而能忠于所事者次之；勤无可录而事适不幸者又次之；其或失机债事，虽身故仍须追夺官荫。”部议从之。
召兵部尚书杨博还，管部事。
时严嵩雅不善博，秋防屡竣，不召，至是廷臣复以为请。郑晓言：“博在蓟辽则蓟辽安，在兵部则九边俱安。”遂召之。
十一月，辛巳，冬至，祀天于圜丘，朱希忠摄行。
初，苏州自倭寇兴，招集武勇以为义兵，市中恶少起应之，后遂群聚剽劫，有“打行”“扎火”诸囤名，武断坊厢间。巡抚应天翁大立至，稍稍禁戢之，诸恶少咸惧，乃于是月大立携孥至苏；相与歃血，以白巾抹额，各持长刀巨斧，攻吴县，长洲及苏州卫，劫狱囚，鼓噪攻都察院，劈门人，大立率妻子逾墙逃出。诸恶乃纵火焚公廨，及大立所奉敕谕符验旗牌，一时俱毁。复引众欲劫府治。知府王道行督兵败却之。诸恶乃冲葑门，斩关而出，逃入太湖。官司遣兵分路搜捕，获首从周二等二十余人。
事闻，诏“大立克期殄灭以靖地方，府县以下，俱付按臣逮问。”
先是山西以寇患，亦募壮勇三千，设分守太原参将一人领之。高鹏时任参将，驭下颇严，遂有恶党李廷甫、赵鸾等，以是年四月二十四日夜，聚众执鹏，杀之；因焚太原府阳曲县公廨，劫狱中都指挥毕文，欲奉以作乱。文不从，遂杀文，大掠城中，闻官兵渐集，始由西门逸去。指挥郑印，勒兵追捕，仅获鸾、廷甫，下狱。其众皆逃入北寇所居板升中。“板升”语见三十四年，大为边患。
时守臣姑以一二塞责，余俱不能问也。1724
纪六十二
十二月，以冬深无雪，上亲祷于内殿，辛丑，雪，廷臣表贺。
乙巳，赠故苏松参政任环光禄卿，敕有司建祠苏州祀之。环志在平倭，衣服皆自识其姓名，誓必死。倭猝犯苏，诸城皆闭，乡民被寇者不得入，绕城号泣。环按剑开门纳之，全活以数万计，苏人德之。后以母丧守制，遂不起。至是因给事中徐师曾之请，特赠官秩祀以报其功。
乙丑，诏行海运，转粟入辽东。
初，弘治间，金龙口决，有议复海运者，朝议弗是。嘉靖二十年，总河王以旂以河道梗阻，言“海运虽难行，然中间平度州东南有南北新河一道，元时建闸，直达安东南北，悉由内洋而行、路捷无险，所当讲求。”上以海道迂远，却其议。
至是辽东巡抚侯汝谅，以辽东大饥，议开山东之登莱、直隶之天津二海道，转粟入辽阳。因勘上天津入辽之路，自海口至右屯河、通堡，不及二百里。其中曹泊店、月沱、桑沱、姜女坟、桃花岛、皆可湾泊。请“动支该镇振济银五千两，造船二百艘，约每舟可容粟一百五十石。委官督发至天津通河等处。”户部议覆，从之，“其登莱海道，仍俟徐议勘行。”
是冬，寇犯辽阳，游击贾冕死之。是岁，致仕翰林院待诏文征明卒。
征明幼不慧，稍长，颖异挺发。学文于吴宽，学书于李应桢，学画于沈周，皆父友也。又与祝允明、唐寅、徐祯卿辈相切酮、名日益著。其为人和而介，巡抚俞谏欲遗之金，指所衣蓝衫谓曰：“敝至此邪？”征明佯不喻，曰：“遭雨敝耳。”谏竟不敢言遗金事。宁王宸濠慕其名，贻书币聘之，辞病不赴。
正德末，巡抚李充嗣荐之，会征明亦以岁贡生诣吏部试，奏授翰林院待诏。上践阼，预修《武宗实录》，侍经筵，岁时颁赐与诸词臣齿。而是时专尚科目，征明意不自得，连岁乞归。
1725 明通鉴卷六十二
先是，征明父林知温州府，识张璁诸生中，璁既得势，讽征明附之，辞不就。杨一清召入辅政，征明见独后、一清亟谓曰；“子不知乃翁与我友邪？”征明正色曰：“先君弃不肖三十余年，苟以一字及者弗敢忘，实不知相公与先君友也。”一清有惭色。寻与璁谋，欲徙征明官，征明乞归益力，乃获致仕。
四方乞诗文书画者，接踵于道，而富贵人不易得片楮，尤不肯与王府及中人，曰：“此法所禁也。”周，徽诸王以宝玩为赠、不启封而还之。外国使者道吴门，望里肃拜，以不获见为恨，文笔遍天下。门下士赝作者颇多，征明亦不禁。至是卒，年九十。【考异】征明事不见《实录》。其卒也，《明史·文苑传》中特书于嘉靖三十八年，今据之.
三十九年
春，正月，丁卯朔，不御殿。
丙戌，谙达犯宣府，副总兵马芳击却之.庚寅，太白昼见三日。
辛卯，盗百余人夜人扬州之泰兴县，劫库杀人，守臣以闻。时江南御倭，所募水兵，多游手少年乌合之众，及事宁散遣，无所归，流落江湖间，遂相聚为盗云。
二月，癸卯，更定浙东守巡官信地。以台金严为一道，文官则以分巡宁绍佥事改为台州分巡，兼管三府兵备，武官则添设参将一员；以宁绍为一道，其原设宁绍台兵备副使及参将，俱令止领宁，绍二府；以温处衢为一道，其原设温处兵备副使，令兼领衢州。从总督胡宗宪议也。
甲辰，论禽海贼汪直功，兵部尚书杨博等会廷臣议，言“自直等煽乱，朝廷不惜万金封爵之赏，令天下讨贼，而宗宪卒以计禽之，功实非常，赏宜从重。”诏加宗宪太子太保、左都御史，其余如原任总兵俞大猷，许除罪录用；副总兵卢镗、参将戚继光及1726
纪六十二 蒋洲、陈可愿等，各升赏有差。
继光初备倭山东，改金浙江都司，充参将，分部宁、绍、台三郡，从俞大猷围岑港倭，久不克，坐免官戴罪办贼。已而倭遁、他倭复焚掠台州，给事中罗嘉宾等劾继光无功，且通番，方按问。旋以论平汪直功复官，改守台、金、严三郡。
继光至浙，见卫，所军不习战，而义乌、金华俗称標悍，请召募三千人，教以击刺法，长短兵迭用，由是继光一军特精。又以南方多薮泽，不利驰逐，乃因地形制阵法，审步伐便利。一切战舰、火器、兵械，精求而更置之。由是“戚家军”名闻天下。
丁巳，南京振武营军变。
振武营者，南京尚书张鏊募健儿以御倭寇者也，素骄悍。旧制，南军有妻者月粮米一石，无者减其四，春秋二仲，米石折银五钱，马坤掌南户部，奏减折色之一；而督储侍郎黄懋官义奏革募补者妻粮，诸军大怨。代坤者蔡克廉，方病，诸军以岁饥，求复折色故额于懋官，懋官不可，给饷又复逾期，诸军大怒，遂以都肄日杀懋官，裸尸于市。守备太监何绶等，遣吏持黄纸许给赏万金，卒辄碎之；许犒十万金，乃稍定，侍郎李遂，托病闭阁，给免死券以慰安之，而密捕首恶二十五人系狱。
事闻，追褫懋官官，止诛叛卒三人；而三人已前死，兵自此益骄。【考异】南京兵乱，诸书系之三月，据奏报也。《本纪》书于二月丁已，证之《实录》，即倡乱之本日，原奏称“以二月都肄日鼓噪杀懋官”者是也。今据之。
下前中允郭希颜于狱。
希颜以失职家居，郁郁不乐。时二王并处京师，上久不建储，外议纷纷，谓严嵩有窥异易次意。希颜乃上安储疏，中有“建帝立储”语，上怒曰：“立子为储，帝谁可建者？”命礼部会科道官集议。
于是礼科给事中蓝璧等拟以妖言律论斩，诏所在巡、按官捕
1727 明通鉴卷六十二
希颜就地处决，仍传首四方枭示。
希颜初倡立四亲庙议，为公论所诎，及既罢，犹争之至再，上辄优容之.至是欲以危言动上，遂得祸，论者以为阴谴云。【考异】希颜上安储疏，见《从信录》。而《昭代典则》全载其疏文，据《实录》也。疏凡千余言，语多荒谬，不足录，至《实录》谓希颜密遣人揭帖京师，言严嵩谋害裕王，已乃上疏”云云。此似嵩构之，遂入爱书中，今删去，第据《昭代典则》书之。《明史》但载希颜请立四亲庙为廷议所绌，
而于建言诸臣，不及希颜一字。《实录》谓其“因废弃思建奇功，论者谓祖宗神灵阴藉其口而降之罚，而后世乃追议恤录，滥矣。”此为定谳，今悉据《实录》中语书之。
戊午，顺天、永平二府饥，发通仓米二万五千石振之。
倭寇六千余人，流劫广东之潮州。廷议以“闽、广二省并邻南海，其寇粤也，率以间人为乡导。请敕福建抚臣会剿。”从之。
三月，丙子，以副都御史鄢懋卿总理两淮、两浙、长芦、河东盐政。旧制，分遣主事督理盐课，无一人总理四运司者。至是上以“盐法久弛，须力加整顿”，户部“请如先年耿九畴、王环等例，遺重臣一人理之。”乃以懋卿总治其事，盖严嵩荐之也。
懋卿至，骤增盐课至一百余万，所至驿骚。【考异】《明史·奸臣传》，“两淮余盐，岁征银六十万两，及懋卿增至一百万。懋卿去，巡盐御史徐炉极言其害，乃复六十万之旧额”云云。据此，则两淮盐旧额六十万，懋卿骤增四十余万，故《三编·目》中据而言之。然此但指两淮所增，而《明史·食货志》言“又搜括四司残盐，共得数几二百万”，是除旧额外，所增一百余万矣。今参《食货志》及《奸臣传》书之。
戊寅，南京御史林润，奏劾国子监祭酒沈坤居乡横暴状。初，坤以南祭酒守制家居，会倭犯江北，坤居淮安新城，募民保守，远近争依之。坤以军法勒其众，有犯令者，榜笞不少贷，遂不能无怨恨。有给事中胡应嘉宗族与诸生中一二人，素与坤有隙，因播谣言，构之于润，遂被逮。下狱拷讯，无左验，坤1728
纪六十二 竟死狱中。
癸未，大同总兵刘汉败北寇于灰河。
时寇聚众喜峰口外，窥犯蓟镇，汉乘虚袭破其巢，寇自是稍徙其幕云。【考异】《明史·本纪》，“刘汉袭破兀慎于灰河。”兀慎盖亦谙达之别部也，《三编》概以谙达书之。今但书北寇，而兀慎之译无考。
丁亥、寇复以五万余骑攻陷辽东广宁中前所，杀守所千、百户武守爵、黄廷勋，掠二百余人。戊子，犯一片石等关。【考异】《明史·本纪》作“打来孙”。
是月，南京科、道官刘行素、赵时春等，言“诸军激变，始于马坤之议减折色。”诏罢坤，黜为民，以兵部侍郎江东升任户部尚书代之。
巡抚辽东侯汝谅复请开登莱海道，诏：“弛海禁，令山东辽海居民各自具舟，赴官告给文引，往来贸易，不得取税。仍令所司讥察非常，以扼岛夷内人之路。”
夏，四月，罢刑部尚书郑晓，令闲住。
初，晓任吏部，历考功郎中。会夏言罢相，上恶言官不纠劾，诏考察去留。时大学士严嵩，欲因以去其所不悦者，而晓去乔佑等十三人，多嵩所厚，嵩衔之。后以争赵文华调考功及嵩子世蕃迁尚宝丞，益忤嵩，遂以事贬和州同知。稍迁太仆丞，历南京太常卿，召拜刑部侍郎，历兵部、吏部右都御史，擢至刑部尚书。嵩势益炽，晓虽不善嵩，而其时大狱所置轻重典，皆出嵩意，晓遂不能执持。
故事，在京军民讼，俱投牒通政司，送法司问勘，诸司有应鞠者，亦专送法司，无自决遣者。后诸司不复遵守，狱讼纷拏，晓奏请循故事，报许。于是刑部间捕囚畿府，而巡按御史郑存仁谓“讼当自下而上，檄州县，凡法司有追取，毋辄发。”晓闻，遂率侍郎赵大佑、傅颐守故事争之，存仁亦据律执奏。章俱下都察院，会刑科平议。议未上，晓疏辨，嵩遂激上怒，切责晓，落
1729 明通鉴卷六十二
职，两侍郎亦贬二秩。
晓通经术，习国家典故，时望蔚然。为权贵所扼，不能行其志，然亦卒不能争也。隆庆初，始追赠，谥端简。
改户部尚书江东于南京，以户部仓场侍郎高耀升任代之。五月，甲戌，四川、东川阿堂作乱。
初，东川土官知府禄庆死，子位幼，妻安氏摄府事。有营长阿得革，颇擅权，谋夺其官，因先求烝安氏，不得，乃纵火焚府治，走武定州，为土官所杀。
得革子堂，奔水西，贿结乌撒土官安泰，入东川，因安氏，夺其印。贵州宣慰安万铨，故与禄氏姻连，乃起兵攻阿堂所居寨，破之，堂妻阿聚，携幼子奔霑益州，土官安九鼎，万铨胁九鼎取阿聚及幼子杀之，堂以是怨九鼎，时相攻击。
堂兵侵罗雄州境，九鼎及禄位与罗雄土官者浚等各上书讼堂罪，诏下云贵、四川抚、按官会勘。堂听勘于车洪江，具服罪，愿献所劫府印并霑益、罗雄人口牲畜及侵地，乞贷死。
时位及弟僎已前殁，官府因讯禄氏所当袭者，堂以己幼子诡名禄哲以报，据府印如故，复与九鼎治兵相攻。
九鼎诉之云南巡抚游居敬，谓“堂怙乱，请致讨”，且自诡“当率所部为前锋，必禽堂以献。”居敬信之，遂上疏言“堂稔恶不悛，请专意进剿，为地方除害。”下兵部议，“请行川、贵抚、按会勘具奏。如必不可赦，然后讨之”，报可。
乙亥，总督浙直胡宗宪上疏“请得节制三省巡抚及操江都御史，如三边故事”，从之。寻晋宗宪兵部尚书。
壬午，山西三关饥，诏发太仓银八万两，以七万给军饷，一万振饥民。
壬辰，盗入广东博罗县，杀知县舒颛。
癸巳，复闲住南京国子监祭酒邹守益原官，致仕。
初，守益以九庙灾上书忤旨，遂落职，至是以其子刑部主事1730
纪六十二 邹善之请复之。
守益天资纯粹，出王守仁之门。守仁尝曰：“有若无，实若虚，犯而不校，谦之近之矣。”里居日事讲学，四方从游者踵至。学者称东廓先生。
是月，以兵部侍郎闵煦为刑部尚书，代郑晓也。复起原任兵部尚书王邦瑞协理京营戎政。
邦瑞坐罢十年，会京营之人，上曰：“非邦瑞不可。”乃起故官。
六月，壬寅，给事中罗嘉宾等，查核倭寇以来督、抚诸臣侵盗军需之数，因劾“故尚书赵文华以十万四千计，总督都御史周珫二万七千，胡宗宪三万三千，原任福建巡抚阮鹗五万八千。【考异】《明史·胡宗宪传》，言“阮鹗所侵盗军饷浮于宗宪”，即指此也。其他或以万计，或以数千计，至有攘取军饷，公行贿赂者，并宜逮问追赃。”上以宗宪功多，不问。
寻宗宪奏辩，言：“臣为国除贼，用间用饵，非小惠不成大谋。”上以为然，更慰谕之。
秋，七月，乙丑朔，巴图尔即老把都尔，译见前。拥众犯蓟西，游击胡镇击却之。
庚午，大同总兵刘汉，复袭北寇于丰州，捣其巢。
丰州者，邱富、赵全等所筑板升以自卫者也。事见三十四年。时谙达等西掠，留所部千余人于丰州，全、富皆居板升主其谋。汉欲乘隙取之，谋于巡抚李文进及原任总兵官俞大猷，乃遣参将王孟夏等率锐卒三千，缘夜疾驰，昧爽抵丰州，鼓噪奋击，禽斩一百五十余人，焚板升略尽。惟富已随寇帐他徙，全亦遁免。捷闻，亟命兵部议赏功之典。
初，大猷被逮，锦衣都督陆炳与之善，密以己资投严世蕃，解其狱，会论平汪直功，许录用，炳劝之立功塞上。交进素习其才，与筹军事，至是以功复其世职。
1731 明通鉴卷六十二
是月，南京粮储都御史章涣言：“中原之患，妖民盗贼二者而已。南倭北虏之患有形、而中原之患无形。夫无形之患，不可以有形治也；要在破散奸谋，调护元气，有万全无失之策，而后可以保万年无失之基。”因条上八事。
其六选良吏，谓“中牟之化行，则颍川之盗息。良吏者，圣明所与共治天下者也。欲清中原，必先清吏治”。
七处宗藩，谓“中原事故，何预于宗藩？然王府者，省城之主，省城者，四方之纲。今河南诸宗，饿莩已甚，若使处之得所，则子孙千亿，皆为皇家藩屏，何忧群盗！”
八议黄河，谓“黄河冲决，其势必兴大工，大工兴则聚众必至数万而中原危矣。故经略中原者当以黄河为急，论黄河者当以运道省城为急，论运道省城者当为谨始虑终之谋，而毋为目前幸免之计。”疏入，下所司。
是时南北寇警，征敛繁急，贪吏肆行，水潦荐至，民不堪命，往往聚而为盗。初，河南人讹传倭至凤、泗，又言开封没于黄河，于是归德之睢州，彰德之林县，盗贼初起，皆以讹言，久而无验，仍复解散，焕先巡抚河南，目击其事，既而缉捕无端倪，心益忧之。至是得代，乃上疏请经略中原。言虽不敢尽，而不数十年，中原群盗四起，卒如其言。【考异】章焕此疏诸书不载，今据《实录》增入。明以流寇亡天下，焕其先儿之预见者，并为后文下狱张本.
八月，戊戌，胡宗宪复献芝草五、白龟二，上悦，名曰“玉龟仙芝”。礼部请谢玄告庙，许之。赉宗宪银币加等，并赐金鹤衣一袭。
宗宪性喜宾客，招致东南才学士，如山阴徐渭、归安茅坤及歙之余寅、鄞之沈明臣，同人幕府，用是名日起。其献白鹿也，渭为之草表，上称善，宗宪以是益重渭。渭知兵，好奇计，宗宪禽徐海，诱汪直，皆预谋焉。后宗宪败，渭佯狂自废卒。
1732
纪六十二
已亥，福建叛兵三百余人，自沙县、将乐攻泰宁县，破之，守备王址，百户戴权皆战死。贼遂流人江西界，官兵击之，遁去。
先是闽中以倭乱召募广兵，后以犒赏不餍所欲，遂有是变。是月，以南京工部尚书潘恩为刑部尚书。
九月，庚午，谙达自大同卫人山西，犯朔州川。屯数日，以三百余骑夜袭广武，攻墙，不克，遂循代州转掠五台、崞县，出宁武关北遁。
壬辰，免湖广被灾税粮。
是月，济农部落复寇陕西米脂等县，官军击却之。
先是寇犯山西，甫解严而陕西报警。上以问尚书杨博，博以为“此河西之寇自延绥入犯，已行守臣专督延安兵防本镇，又行陕西总督郭乾调花马池及固原兵赴援，计此时已出关久矣。”是时，上优边甚，博每先事预防，故上尤倚重之。【考异】据杨博原奏，北寇在九边，以河为界。河以西为延绥、宁夏，每秋人寇者，乃吉囊部落，河以东为山西.宣大，每秋入犯者，乃俺答黄台吉部落”云云。盖博所指者，吉囊之众，故以为河西，今据之。
冬，十月、癸巳，免陕西被灾税粮。乙未，逮云南巡抚游居敬至京师。
先是东川之乱，行川、贵抚、按会勘。而居敬不俟命，遽调土.汉兵五万余进剿。云南承平久，一旦兵动，费用不赀，赋敛百出，诸军卫及有司、土官舍等乘之为奸利，远近骚动。
巡按王大任言：“逆堂夺印谋官，法所必诛。第彼犹借朝廷之印以约土蛮，冒禄氏之宗以图世职。而四川之差税办纳以时，云、贵之邻壤未见侵越，此其非叛明矣。其与九鼎治兵相攻，彼此俱属有罪。居敬乃信一偏之诡辞，违会勘之明旨，轻动大众，恐生意外患。且外议藉藉，谓居敬人九鼎重贿，欲为雪怨，及受各土官赂，攘盗帑积，皆有实迹，请亟罢居敬。斩停征剿为便。”
1733 明通鉴卷六十二
乃命逮居敬。
时堂闻大兵至东川，逃深箐，诸将分兵于新旧诸城穷搜不获，地方民、夷，大遭屠掠。
壬寅，谕辅臣严嵩等，以“景王府成，当遵祖宗制，令之国。”于是吏部请设王府官僚，工部请遣官经理德安府第，俱报可。
初、庄敬太子薨。廷臣言裕王次当立，上以前太子不永，迟之。晚，信方士语，二王皆不得见，时并居外邸，居处衣服无别，景王年少，左右怀窥觊，语渐闻中外，颇有异论。至是忽夜半中旨涣颁，京师士民无不跃跃称庆。【考异】景王之国在明年。《实录》系之是月，盖传谕阁臣之月日也，今据书之。
戊申，免畿内被灾税粮，仍以临清、德州、天津三仓米一万石振之.
十一月，甲子，逮总督南京粮储都御史章涣至京师。
初，南京兵变，吏部请改督储宪职，遂以命涣。涣自淮安督漕运过淮，迁延数月，仍假道过家。于是南京给事中马负图等言：“国家近以留都兵变，百姓惊疑。而涣不畏简书，逗留半岁，未有视事之日，请赐罢斥，以儆怠旷。”
疏入，上以涣所奏经略中原，语近欺谤，特命逮之，下三法司拟罪。于是刑部尚书潘恩，坐冲突仪仗妄行奏诉律论遣戍。涣竟死于戍所。
丙戌，冬至，祀天于圜丘，朱希忠摄行。是月，真人陶仲文、锦衣都督陆炳俱死。
仲文以方术事上，被恩宠，不次迁擢，前后几二十年，竟以考终。死后赠谥“赙赗”，恩礼有加，自来方士所未有也。
炳与严嵩比，嵩父子尽揽六曹事，炳无所不关说，文武大吏争走其门，岁人不赀。然亦颇周旋善类，时数起大狱，炳多所保全，未尝构陷一人，以故朝士多称之者。
1734
纪六十二
隆庆改元，始奉遗诏夺仲文官、削炳籍。十二月，丁酉，祈需。
已亥，以京师严寒，贫民多冻饿死者，诏发仓米万石为糜振之。又命五城瘗暴骸。
是月，土蛮犯辽东海州东胜堡，指挥李元勋死之。
是岁，福建之倭流劫各州县，加以奸民乘间迭起，遂有大埔之窖贼，南湾之水贼，尤溪之山贼，龙岩之矿贼，南靖、永定等处之流贼，无不蜂起，而窖贼张琏等最强。
福建巡抚刘焘，应接不暇，惟椎牛飨贼，拥众自卫而已。报功既多不实，而所募广兵，复扣给行粮，以致兵与盗合，所过无不残破者。
官兵每战辄败，惟报效把总沈讲率水兵遇贼于马溪，俘斩数百人，力尽死之。
至是胡宗宪以闻，仅夺焘俸，仍令戴罪剿贼。四十年
春、正月，壬戌朔，不御殿。
丙寅，济农部落自河西踏水渡河，寇掠山西五花营，守备王世臣、千户李虎战死。【考异】《明史》及《实录》但书寇。据去年杨博奏，河西之寇，皆济农部落也，今据书之。
戊子，振顺天、永平、保定、河间四府饥，从巡按御史郑存仁之请也。
是月，御史潘季驯巡按广东，倡行均平里甲之议。其法，先计州县之冲僻，以为用度之繁简，令民各随丁力输银于官。每遇供应过客及一切公费，官为发银，使吏胥老人承买。其里长止于在官勾摄公务，甲首则悉放归农。广人便之。
季驯自以报代在迩，恐后至者不能守，乃上疏言：“岭南去京师绝远，近日牧民者视为利薮，屠剥万状、小民怨咨，不能上
1735
明通鉴卷六十二
达，则相聚为盗。昔苏洵有言：“远方之民，虽使盗跖为之郡守，梼杌为之县令，郡县之民群嘲而聚骂者虽百千万辈，朝廷不知也。故其民常多怨而易动。今广东之民，既怨而动矣，若非奉明旨丁宁，虽有周公之法、谁与守之？”户部“请以其言行之通省，如法遵守，年终籍记用银数目以闻”，报可。
二月，辛卯朔，日有食之。
是日，阴云不见，钦天监以为与不食同。已而礼部尚书吴山以救护礼毕报，上大怒。山引罪，上谓山守礼无罪，而责礼科对状。于是给事中李东华等劾山，请与同罪，上乃责山卖直沽名，停东华俸。严嵩言罪在部臣，乃贳东华等，命姑识山罪。
振山东济南等六府饥，发临、德二仓米三万石、徐州仓米二万石给之。
丁未，景王载圳之国于德安。
己酉，大风扬尘蔽天，昼晦。谕阁臣曰：“今日之风，占者以为兵火，似不可以常视。其传谕尚书杨博，内戢奸凶，外严边备”。
是月，以故赵王厚煜自缢死，归罪于彰德知府傅汝砺，通判田时雨，逮至京师。
初，赵有宗人辅国将军祐椋等，数犯法，与有司为难，厚煜颇庇之，而祐椋卒得罪，其后有司益务以事裁抑诸宗。洛川王翊锵奴，与时雨之隶争瓜而殴，时雨捕王奴，厚煜求解不得，竞论奴充军。未几，宗室数十人索禄米，有司不予，时雨复以宗室殴官白于汝砺，汝砺因尽捕各府人。厚煜由是忿恚，竟自缢死。时三十九年十月也。至是厚煜子成皋王载垸疏闻于朝，下法司按问。汝砺坐戍边，时雨论死，械河南市斩之。
先是厚煜暴卒，外议汹汹，有侵及成皋王及王妃张氏者，载垸大惧，乃奏“府县威逼王致死”，法司论罪如律。时以为冤狱云。【考异】据《实录》所载，言“数日前，有见王咄咄自语，若有所恨1736
纪六十二
者，殆为妃与成皋王。然其事秘，外间莫知也。”《明史·诸王传》所载，第据爱书，而《实录》所记，似当时已有传闻，故以为冤。盖争禄事本微浅，又出宗室人等，于王无预，不应恚忿轻生，此似得之。今前段据《明史》本传，后段参《实录》书之。
三月，壬戌，命户部发米一万二千石，振京师饥民。
癸亥，广东惠、潮山贼作乱。贼首黄启荐等拥众数千，流劫海丰、碣石、归善等县，攻破甲子门巡检司，杀百户魏祚。诏“抚、按官督兵扑剿，其胁从人等，随宜招抚。”
乙亥，罢吏部尚书吴鹏、礼部尚书吴山。
初，山与严嵩乡里，嵩子世蕃欲与为婚姻，不可，遂与嵩父子有隙，上欲用山内阁，嵩阴沮之。会因日食救护，吏科梁梦龙等见上怒山甚，欲劾之，而山直谅有时望。鹏在吏部，凡百官进退，一听命于世蕃，中外人心，无不鄙薄愤恨。于是以山与鹏并劾之。诏鹏致仕、山冠带闲住。时皆惜山而甚快鹏之去云。【考异】《明史·山传》言：“三十九年之冬，帝忽谕礼部具景王之藩仪。嵩知帝激于郭希颜疏，欲觇人心，讽山留王。山曰：“中外望此久矣。”立具仪以赛，王竟之藩。司礼监黄锦窃语山曰：公他日得为编氓幸矣。王之藩，非帝意也。”按《实录》.景王之国，乃夜半出自中旨，非迫于廷臣之诸。而是时严嵩方欲挤山，岂肯劝之留王，使以希指得上眷者。传中云云，疑出野史臆度之词、今不取。吴山系高安人，与十二年河南巡抚吴山献白鹿姓名同，彼乃吴县人。
丙子，太白昼见，逾月方没，凡二十四日。是月，改欧阳必进为吏部尚书。
必进前任工部尚书，是年二月，以周延卒，改左都御史代之，至是又迁吏部。改刑部尚书潘恩为左都御史。又特旨升吏部侍郎袁炜为礼部尚书。
初，严嵩以日食不见，趣礼部急上贺，炜亦以为言。尚书吴山仰首视天曰：“日方亏，将谁欺邪！”至是山既罢，遂以炜代之。
1737 明通鉴卷六十二
寻命入直西苑，恭撰玄修。
夏，四月，壬辰，京师疫。上以所发米粥药饵，有司给散非法，切责之。又以流民来京数多，发京仓米四千石，内库制钱三百万，给贫民归费，仍视道里远近以为多寡之差。
癸巳，大风，雨黄土，昼晦。上以旱暎风薶，敕群臣修省三日，仍行顺天府祷雨。
丁未，振山西饥。
是月，以吏部侍郎冯天驭为刑部尚书，代潘恩也。
初，吴山罢，天驭及袁炜以署印题请特旨升炜，而以天驭暂摄部事。至是炜任礼部，乃升天驭于刑部。
五月，乙亥，大学士李本以母丧去，严嵩为其母杨氏请赐祭葬，仍遣官驰驿护归。
丁丑，御史唐继禄以旱薶上修省十事：“一抚绥流民；二捍御边境；三禁戢骄纵；四经理租赋；五痛抑侈靡；六调停催科；七权宜振恤；八裁革纳级；九量免入觐；十黜罚奸庸。”
其黜罚奸庸一事，“欲令京堂官俱自陈，其余听部院考察去留”；疏入，报可。于是内阁严嵩、徐阶各上疏自陈求罢、优诏慰留。
是月，东川叛夷阿堂伏诛。
初，堂闻大兵至东川，逃匿深箐，时出寇掠。至是营长者阿易谋于堂之心腹母勒、阿济等，掩杀堂于戛来矣石之地、其子阿哲就禽，哲时年八岁。
事虽定而府印不知所在，于是安万铨取东川府经历印畀禄位妻宁著署之，以照磨印畀罗雄土官者浚；而以宁著女妻者浚子，仍留水西兵三下于东川，为宁著防卫。水西与东川邻，万铨本水西土官，故议者谓其有阴据东川之志。
巡按王大任以诛阿堂闻，因言：“东川地方残伤，该府三印悉为土官部置，请通敕川贵总督及镇、巡官按究各土官私擅标署之1738
纪六十二
罪，并访禄氏支派之宜立与所以处阿哲者。”部覆报可。
闰月，戊戌，严嵩妻欧阳氏卒。上以嵩夫妇并八十，不多有，命礼部议厚恤。
世蕃当护丧归，嵩以年老，请留侍京邸，许之，令嵩孙鹄归治葬事。嵩虽警敏，能先意揣上指，然上所下手诏，语多不可晓，惟世蕃一览了然，答语无不中。嵩既耄昏，且旦夕直西内，诸司白事，辄曰：“以白东楼。”东楼，世蕃别号也。至是乃有是请。
丙辰，流贼犯江西泰和县，清军副使汪一中、分巡佥事王应时督官军御之于鹳朝镇。部署未定，贼五路掩至，我军惊走，一中及指挥王应鹏、千户陈策、唐鼎等，俱被杀。应时为贼所执.数日赎还。
是月、四川容山土舍张问、韩甸等纠合川、贵生苗等作乱，侵及湖广境。贵州总兵石邦宪督诸军讨之，斩获百余人，乘胜入其巢。会暮，大雨，迷失道，守备叶勋、百户魏国相等中伏死之。
六月，壬申，山西太原、大同等府，陕西榆林、宁夏、固原等处，各地震有声。宁、固尤甚，城垣墩台房屋皆圮，压死军民无算。兰州庄浪天鼓鸣。【考异】《明史·五行志》作“壬午”，“午”字盖“申”字之误也，今据《实录》改。
乙亥，发太仓银十五万两，差宪臣一员赴宣、大二镇收籴，以备来岁客兵饷需。复发大同主兵银三万两，宣府、辽东各二万两，山西、延绥、宁夏、固原、甘肃、蓟州、密云各一万两，山西客兵银二万两，延绥、蓟州、密云、昌平、易州客兵银各一万两，令管粮官收籴以实边储。
是月、总督蓟辽、保定尚书许论罢。
论奏“密云、昌平二镇防秋，须饷银三十余万。”给事中郑茂，言“论奏请过多，请察其侵冒弊”，乃诏论回籍听勘。未几，
1739 

明通鉴卷六十二
给事中邓栋往核，具得虚冒状，夺官闲住。
论与故大学士赞、皆故吏部尚书许进之子，兄弟并列显要。值严嵩柄政，赞在内阁无可否，以年老落职归。论主兵部，将帅黜陟，兵机进止，一听世蕃指挥，声望由此日损云。
给事中梁梦龙等，以李本忧去，请简阁臣，疏荐五六人。上不悦，曰：“此窥测沮间耳。”夺梦龙俸半年，余二月、一月有差。刑部尚书冯天驭罢，令闲住，以给事中侯廷柱劾其庸鄙故也。逾月，以南京尚书蔡云程代之。
秋，七月，已丑朔，日食。
钦天监奏：“是日日食一分五秒，例免救护。”礼部尚书袁炜乃阿上意，言：“陛下父事天，兄事日，是以太阳晶明，氛祲销铄。食止一分，与不食同。臣等不胜欣忭。”疏入，上大喜。未几，遂人阁。
己亥，发太仓银二万两振辽东。又以江南水患饥荒，诏留苏、松、常、镇四府开纳事例银并浒墅、北新两关船料银备振。巡按江西、福建御史段顾言，以鹳朝之败，因言：“赣州一府，为江西全省门户，自龙南、安远相继激变，而抚臣漫不省闻，以致今日寇石城，明日寇瑞金，又明日寇南安，寇建昌，而吉，抚诸郡纷纷多事矣。先是南康之战，典史王允相死之；赣县攸镇之战，百户程宠死之；今泰和之战，又有副使、指挥诸臣同时战没。事见上。此皆由门户失防，故寇得深入，当坐南赣巡抚，而江西抚臣及福建抚臣亦宜分别议处。请假江西抚臣以提督军务职衔，给以旗牌、使得号令其下，仍责三省抚臣戮力平贼。”
诏“严议诸臣失事罪。命浙直总督胡宗宪兼节制江西，发兵应援，江西巡抚暂加兼理军务。并赠恤汪一中、王应鹏等、赐祭葬，立祠”。
壬寅，江西贼攻玉山县，纵火屠掠，空其城而去。寻攻永丰县、陷之。【考异】江西有两永丰。此属广信府，即今之广丰县。
1740
纪六十二
庚戌，谙达犯宣府，副总兵马芳御却之。
是月，福建巡按御史李廷龙言：“山贼四起，与福、兴、漳、泉残倭，声势相倚，自建宁以北，福宁以南，无处不为盗薮。加以江西之贼流入闽界，乞敕江西、福建及两广三省抚臣会剿。”从之。
八月，壬戌，南京御史林润，劾”总理盐法鄢懋卿贪冒五罪：一需索属官馈遗巨万；二受状取富民财；三宴会日费千金；四虐杀平民；五加派扬州盐商，几至激变。”懋卿疏辨，仍令照旧供职。
懋卿倚严嵩势，所至市权纳贿，气焰熏灼。其按部，常与妻偕行，制五彩舆，令十二女子舁之、道路倾骇。
时淳安知县海瑞，供帐简薄，托言“贫邑不能容轩车”；慈溪知县霍与瑕，亦清鲠不屈；懋卿嗾巡盐御史袁淳劾之，俱削籍。与瑕，故尚书韬子也。【考异】海瑞、霍与瑕为袁淳所劾，俱削籍，此据《三编》书之，证之《明史》本传，则言瑞时已擢嘉兴通判，坐谪兴国州判官无削籍事，附识其异于此。
辛未，太白昼见。
壬申，上以秋防边务为忧，令辅臣严嵩等询尚书杨博以守御之宜。
博言：“今之九边，以蓟镇为重。近入窥大同镇川堡者，皆谙达之别部，而其酋谙达，鸿台吉、旧“鸿”作“黄”，巴图尔之众皆潜形不露，窃恐其谋窥蓟镇。”乃上便宜六事，大略以“大同、宣府为关南之紧要，宜令两镇不分彼此，相机策应。所需主客兵饷，毋使缺乏，但使虏马不能入关，即为首功”。上是其言，谕户部，“于年例外加发饷金四万两以备缓急。”
九月，戊子，广东三饶山贼张琏等袭福建南靖县城，人之，燔烧县学、仓库。
癸巳，广宁把总吴應，千户郎松，以二百兵防护解饷经历王
1741 明通鉴卷六十二
钥、鲁亨至海州新台，遇寇，劫所赍修边银八百两，杀钥及亨、麃，松亦战没。巡抚吉澄以闻，诏逮问守堡指挥佟承祚等。
庚子，谙达犯居庸关，参将胡镇御却之。
辛丑，广东山贼自江西流入福建界、攻崇安县，陷之，转掠至浙江，犯龙泉县。
苏、松、常、镇、杭、嘉、湖七府大水，平地水深数尺，诏抚臣破例振之，并免本年秋粮。
甲辰，以陕西固原.宁夏地震，命发太仓银八千两及留本省事例银三千两振之。
壬子，免畿内被灾税粮。
冬，十月，丁卯，闽、广流贼自邵武转掠江西之铅山、贵溪等处、总督胡宗宪檄参将戚继光自浙江引兵赴援，败贼于上坊，禽斩六百人。贼奔建宁，还，攻陷宜黄县，为南赣兵所败，始遁。
癸未，礼部汇奏“四方进芝共七百六十九本，其五色盈尺者尚不多得，请申谕明年加意取采”，从之。
是月，海寇破福建宁德县，参将王梦麒，知县李尧卿死之。十一月，壬辰，冬至，祀天于圜丘，朱希忠摄行。
甲午，加礼部尚书袁炜太子太保，改户部尚书兼武英殿大学士，人内阁典机务。
炜本以青词得上眷，故入直西苑后，不数月即有是命。
庚子，吏部尚书欧阳必进致仕，以会推礼部尚书不称旨也。
先是上命礼部尚书、掌詹事府事郭朴回部管事，至是必进罢，遂改朴为吏部尚书，加太子少保。
庚戌、济农部以二万余骑拆墙入犯宁夏，进逼固原，数日始引去。【考异】《实录》但书“虏”，兹据《明史·本纪》，即河西寇也，今从之.
辛亥，永寿宫灾。 1742
纪六十二
宫在西苑，成祖旧宫也。上自二十一年宫婢之变，即徙居此。是夜火作，禁卫不及救，乘舆服御及先世宝物尽毁。上乃暂御玉熙宫。【考异】《明史·本纪》及诸书皆称“万寿宫灾”。证之《明史·舆服志》，成祖所建，本名永寿，盖世宗以灾改建，始易名万寿也。《三编》作永寿，目云“徐阶请以三殿大工余木趣治永寿宫，百日工就，徙居之，命日万寿宫。”今据《三编》书之。
十二月，丙辰朔，以永寿宫灾，遣英国公张溶等祭告郊庙社稷。
先是礼臣请诏告天下百官修省。上曰：“此非正朝，乃朕奉玄修所居。招灾致异，朕之尤也。”令已之。
丁已，工部尚书雷礼言：“玉熙宫殿湫隘，且地旷近水，非可久御，请及时营缮永寿宫。”先是公卿大臣欲请上还大内，严嵩复以徙居南城为言，上皆不怿；大学士徐阶，因请以三殿大工之余材趣治永寿宫，故工部希指奏之。
《三编·发明》曰：嘉靖不御大内，公卿大臣皆知其非是，意欲请而不敢言，适当所居永寿火灾之后，正可藉词请归大内，此严嵩与徐阶同为职所当言之事也。乃嵩既以徙居南城为对，已为希合不居大内之指；阶复以三殿大工余材趣治，尤属巧于逢迎。盖是时嵩已为阶所中，故事事欲与相反，以自表其才识，即为争权邀宠之图，于此已见一端矣。史调“阶虽任智数，要为不失其正”，此概论其生平耳。若以此一事观之，岂惟智数是尚，又宁得谓不诡于正哉！
丙寅，巴图尔犯辽东，陷盖州，指挥杨世武等死之.庚午，免湖广、承天等府被灾税粮。
辛未，赠江西副使汪一中妻程氏为淑人，命有司建坊立祠祀之。
初，一中阵亡，程氏痛其夫死于非命，扶榇至家，绝粒死。巡按御史以闻，故旌之。
1743 明通鉴卷六十二
壬申，以冬深无雪，上亲祷于宫内，遣官祭告。
是月，以江西上坊之捷，赏胡宗宪、戚继光等银币。
巡按御史段顾言言：“江西用兵连胜，地方小安。但今巨寇尚未捕灭，其一即泰和杀汪副使之寇，一攻新淦、清江之寇，一陷崇仁之寇，而群盗闻风迭出于湖之东西者复不下数十辈，近山贼张琏等亦闻睥睨江西，蓄谋未发，不当以目前小胜，遂谓无事。况诸贼声势相倚，而三省心力不齐，互相推诿，以送贼出境为得计，故大功不成。”上乃申饬督、抚诸臣严核功罪。
兵部议赠恤阵亡检校刘秉仁，典史林文等，从之。四十一年
春，正月，丙戌朔，不御殿。壬辰，大风扬尘蔽空。
丙申，京师地震。
丙午，免江西被寇州县税粮，又免南直隶淮安府被灾税粮。是月，以吏部侍郎严讷为礼部尚书，以袁炜入阁，且改户部也。
初，寇犯大同，执守备刘晋臣去。至是晋臣亡归，称“去年十一月初十日，叛人丘富死于板升，其党赵全、周元等焚而瘗其骨。”兵部因言“逆贼天诛，实赖玄祐，请行告谢礼”，从之。
江西寇盗充斥，巡抚杨伊志为巡按段顾言所劾，遂罢之，升布政使胡松为江西巡抚。至是松条陈军政五事，又奏设南昌、南丰、万安三营，皆报可。【考异】《明史》有两胡松，一绩溪人，以与仇鸾议边事不合引疾归；此胡松为滁州人。俱见传中。
二月，辛酉，诏罢亲耕亲蚕礼。
初，上于耕蚕二礼久不亲行，然每岁礼官犹以故事请，因命户部官祭先农，女官祭先蚕。至是以为虚文，并罢之，令所司勿复奏。
1744
纪六十二
壬戌，福建同安倭夜袭，破永宁卫城，胁指挥王国瑞、钟埙、千户蔡朝阳降之。
己卯，提督两广侍郎张臬奏“逆贼张琏等势甚猖獗，延蔓三省，请调集狼兵十万，与福建、江西会兵进剿”，从之。
琏本饶平县之乌石村人，以殴死族人惧诛，亡命入窖贼郑八、萧雪峰党。后八死，琏与雪峰分部其众，而琏为最强。知县林丛槐，尝亲至其巢约降，给以冠带。琏益骄甚，与雪峰合兵纵掠汀、漳、延、建及江西之宁都、瑞金等处，又攻陷南靖等城。其巢介三饶之间，四面皆山，有司未敢讼言剿之。琏虽叛，犹扬言听抚以缓我师、至是臬等始议大征之。
是月，严嵩孙锦衣都指挥佥事鹄，献玉免一，灵芝六十四本，方士蓝道行献瑞龟，诏遣官献太庙，群臣表贺.
三月，庚寅，贵州总兵官石邦宪奏平容山之乱，禽韩甸，诛之。
甸纠众横行湖、贵境，官司不能制，且二十余年。至是始以捷闻，诏自邦宪以下，各给赏升俸有差。
陕西、宁夏地震，边墙倾圮，诏发太仓银二万二千两充修筑及振济之费。
辛卯，玉免生子二，礼官请谢玄告庙，许之，廷臣俱上表称贺。
壬寅，赐申时行等进士及第、出身有差。【考异】申时行初置徐姓登第，故《实录》及明题名碑皆书徐时行，而《明史·时行传》绝不及其初姓，亦不叙其家世。传言“长洲人”，而明人纪载，皆称“申吴县”，证之题名碑及明贡举考，皆书“直隶吴县人”，疑即初姓之籍贯也。《明史·列传》于改姓事皆不讳，故黄观登一甲第一人，初从许姓，亦见传中，而时行初从徐姓，传竟轶之，然《实录》及题名碑固非野史之比也，今附识之。
己酉，新作西苑宫成，上即日移居之，命日万寿宫。
1745 明通鉴卷六十二
初，大学士徐阶请治永寿宫，可计月而就，上悦，复命阶子尚宝丞璠兼工部主事董其役，十旬而功成。至是以阶忠、进少师，兼支尚书俸，璠亦超擢太常少卿。自是严嵩乃日屈。【考异】此据《明史·徐阶传》、《三编·目》中本之，证之《实录》、命名万寿官在四十四年三月，则自改建后命名可证。今悉据传书之。
是月，总督浙直胡宗宪，请于南赣设副总兵官，以吉安守备属之；于建昌、抚州设参将，以铅山守备属之。复设游击于南昌省城，而以鄱阳守备改为参将，令专练舟师，控制九江。”兵部议，从之。
增设甘州茶马司，从巡抚都御史鲍承荫之请也。
承荫议“于甘州适中之地设之，令招商茶易番马，仍以四川保宁茶课全征本色助之”，报可。
夏，四月，庚申，土默特即土蛮，译见前。犯辽东，攻东关驿锦川营，破之。巡抚吉澄以闻，“请如往年大同故事，特遺重臣调发兵粮救援。”上询之杨博，乃以兵部侍郎葛缙兼佥都御史往，督视军情。
丙寅，以人夏少雨，大风扬尘，上亲祷于禁中，遣官祭告坛庙。
癸酉，陕西鄠县散官王金进灵芝、五色龟，上大悦，遣官告太庙，授金太医院御医。
甲戌，玉免又生二子，复建谢典告庙如初。
五月，丁亥，命南京都督佥事刘显充总兵官，镇守广东、南赣，参将俞大猷副之。一应战守事宜，悉听二臣会同督抚协谋剿贼，仍令江西纪功御史段顾言兼核广东功罪以闻，从兵部尚书杨博议也。
庚寅，土默特复犯辽东，副总兵黑春等御之。春身自搏战，杀数十人，诸军从之，敌大败，弃其辎重铠甲而遁。
乙未，提督两广侍郎张臬奏广东三饶贼平。1746
纪六十二
初，闽、广讨贼，积年不能平，乃移镇箪参将俞大猷于南赣，会兵进剿、时胡宗宪兼制江西、知张琏远出，檄大猷急击之。大猷谓：“宜以潜师捣其巢，攻其必救，奈何以数万众从一夫浪走哉！”乃疾引万五千人登柏嵩岭。
岭俯瞰贼巢，琏果还救。大猷连破之、斩首千二百有奇，贼惧不出。复用间诱琏出战，从阵后禽之，并禽萧雪峰。散其胁从者二万，不戮一人。
是役也，广人攘其功，而大猷不与之校，以是赏独薄云。【考异】大猷平三饶贼功《实录》不著，今据《明史》本传书之。
壬寅，严嵩罢。下嵩于世蕃于狱。
初，世蕃留京邸，以居丧不得人直，嵩遇票拟，受诏多不能答，每遣人持问世蕃，值其方纵淫乐，不以时答。中使相继趣嵩，嵩不得已自为之，往往失指。所进青词，又多假他人手，不能工，以此渐失上欢。会上以营万寿宫，方向次辅徐阶，顾问多不及嵩，即及嵩，祠祀而已。
未几，方士蓝道行以扶卟得幸，故恶嵩，上问：“天下何以不治？”道行因诈为卟语，具道嵩父子弄权状。上问：“上仙何不殛之？”答曰：“留待皇帝自殛。”上心动，欲逐嵩。
御史邹应龙方避雨内侍家，侦知之，因抗疏专劾世蕃。其略曰：“世蕃凭藉父势，专利无厌，私擅爵贵，广致贿遗。每一开选，则视官之高下而低昂其值，及遇升迁，则视缺之美恶而上下其价；以致选法大坏，市道公行，群丑竞趋，索价转巨。如刑部主事项治元，以万二千金而转吏部；举人潘鸿业以二千二百金而得知州；至于交通赃贿，为之关节者，不下百十余人。
而伊子锦衣卫严鹄，中书严鸿、家奴严年、中书罗龙文为甚。即数人之中，严年尤为黠狡，世蕃委以腹心，诸所鬻官卖爵自世蕃所者，年率十取其一，不才士夫竞为媚奉，呼曰＇鹤山先生＇，不敢名也。遇嵩生日，年辄献万金为寿。
1747 明通鉴卷六十二
嵩父子原籍江西袁州，乃广置良田宅于南京、扬州等处，无虑数十所，而以恶仆严冬主之，抑勒侵夺，怙势肆害，所在民怨入骨。
犹有异者，往岁世蕃遭母丧、陛下以嵩年老，特留侍养，令其子鹄代为扶榇南旋。世蕃名虽居忧，实喜得计，狎客曲宴，拥侍姬妾，屡舞高歌，日以继夕。
至于鹄，本豚鼠无知，习闻赃秽，视祖母丧有同奇货，骚扰道路，百计需索，其往返所经，诸司悉望风奉承，郡邑为空。
今天下水早频仍，南北多警，民穷财尽，莫可措手者、正由世蕃父子贪婪无度，掊克日棘，政以贿成，官以赂授。凡四方小吏、莫不竭民脂膏，偿己买官之费，如此则民安得不贫，国安得不竭，天人灾警，安得不迭至！臣请斩世蕃首以示为人臣不忠不孝者戒。其父嵩，受国厚恩不思报，而溺爱恶子，弄权黩货，亦宜亟令休退以清政本。
如臣言不实，乞斩臣首以谢嵩、世蕃。”
疏入，上犹降旨慰嵩，而以嵩溺爱世蕃，负眷倚，令致仕驰驿归，有司岁给米百石。
世蕃既下狱，嵩为请罪求解，不听，法司奏论“世蕃及其子锦衣鹄、鸿、客罗龙文戍远边；其疏内有名人等，悉逮送镇抚司拷讯”，从之。特宥鸿为民，使侍嵩，而锢其奴严年于狱。擢应龙通政司参议。
丙午，下方士蓝道行于狱。
严嵩既得罪，上追思其赞玄功，意忽忽不乐。乃谕辅臣徐阶等，欲遂传位，退居西内专祈长生，阶等极陈不可。上曰：“卿等不欲，必皆奉君命同辅玄修乃可。”又曰：“今严嵩已退，伊子已伏罪。敢有再言者，同邹应龙俱斩。”嵩知上意已动，乃密赂上左右各千万金，令发道行阴事，于是道行遂得罪。
应龙惧，不敢赴任，赖徐阶调护，始视事。1748
纪六十二 己酉、免淮，扬二府被灾税粮。
壬子，土默特复犯辽东，攻凤皇城，不克，转掠汤站堡。副总兵黑春引兵逆战，敌佯败走，春乘胜追击，陷伏中。寇素稔春骁将，围之数重，春与把总田耕等力战三日夜，死之。
事闻，赠春都督同知，荫子世袭，并令有司立祠死所祀之。【考异】黑春败寇及死，同在是月，俱见《本纪》。而《鞑靼传》误记春死于是年冬，疑“冬”字衍文，今据《本纪》月日。
是月，刑部尚书蔡云程致仕，以吏部侍郎张永明升任代之。六月，甲寅，总督宣大尚书江东上言：“御寇之策，以保全边堡为第一，而边堡之所以保全，其说有十：积谷，一也；征还各营选调之卒，二也；选练本堡土兵共守，三也；增城浚池，四也；屯田耕牧，使有警足以相保相助，五也；造双轮车以备战守，六也；择任将帅，和睦行阵，七也；信赏必罚，八也；厚恤间谍，九也；严禁边军通虏、十也。此十者，言之而可以行，行之而可以成，成之而可以久，无出于此。夫亡羊补牢，固为已晚；方病蓄艾，尚犹可及；惟陛下宽其文法，使得稍效万一。”疏人，兵部议从之。
庚午，广东捷闻。
兵部请“以贼首张琏、萧雪峰械送京师，献俘正罪”、上谕内阁曰：“献俘一节，祖宗久不行，赵文华以假贼冒功，为此欺饰耳此等草贼，就地枭之，亦足以泄民愤。”自是遂罢献俘。
是月，广东道御史郑洛，劾“大理寺卿万寀，总理盐政鄢懋卿，太常少卿万虞龙，皆严嵩之党，朋比奸赃有迹，请逮治。”诏“寀、懋卿皆闲住，降虞龙为四川按察使佥事。”
秋、七月，癸巳，户部奉旨集廷臣议上理财之策，凡十四事，其要在于省兵食。上以近年边饷侵冒多端，特敕“各抚、按官正己率属，严革积弊，违者听部臣及该科参治”。
戊戌，玉兔又各生子。癸卯，西苑产嘉禾一茎三穗者二，双
1749
明通鉴卷六十二 穗者三十一，皆循故事告庙表贺以为常。
八月，丁巳，加户部尚书高耀太子少保。
初，上谕内阁：“自访取龙涎香以来，二十余年，所上未及数斤，辄以去冬毁于火，传谕尚书高耀设法取用。”户部请遣官购于闽、广。至是燿以上需之急，从禁中购得八两，以万寿建醮日献之，大称旨，命给价银七百六十两，遂有是命。
燿以贿严世蕃躐主户部，以贪贿闻。世蕃既败，知不为公论所容，乃要结以为固位之计，时论鄙之。
《三编·发明》曰：古来患得患失之夫，其于夤缘幸进，巧售计术，盖无所不至，而必有左右近侍之人为之导引而密示其机，乃得以施其伎俩。高燿之以龙涎进也，何由而知大内之无此？又何由而知索此之甚急？即使知庆节建醮在所必需，又何由而知宦寺中有密藏此者？物以类感，佥邪之声气，自有默默相通者。燿仍以其结世蕃之术结宦官，故遂以其躐司农之伎躐少保，而嘉靖适颠倒于其局中而懵然罔觉耳。
乙丑，诏重录《永乐大典》。
初，三殿灾，文楼藏《永乐大典》，其帙甚巨。上闻变，趣命左右登文楼出之，甲夜中传谕三四，是书遂得不毁。至是欲重录其副，贮之他所，以备不虞，乃谕内阁徐阶等曰：“及此秋凉，可理也。”
于是，礼部集儒士程道南等百余人，就史馆分录，选各色善楷书人。命礼部左侍郎高拱，右中允、管国子监司业事张居正，各解原务、人馆校录。拱仍以侍郎兼翰林院学士，同左谕德兼侍讲瞿景淳充总校官。居正以中允兼翰林院编修，同修撰林燫，丁士美、徐时行、编修吕昊、王希烈、张四维、陶大临、检讨吴可行，马自强充分校官.燫，故南京尚书瀚之孙，徐时行，即是年登第申时行之初姓也。【考异】修《永乐大典》事，见十一卷永乐五年1750
纪六十二
十一月，谨按《四库书提要》言：《永乐大典》书成，命复写一部锓诸梓，以永乐七年十月讫工，后以工费浩繁而罢，定都北京以后，移贮文楼中.注：即今之宏义阁。嘉靖四十一年，选礼部儒士程道南等一百人重录正副二本.命高拱、张居正校理。至隆庆初告成，仍归原本于南京。注云：见《词林旧志》。其正本贮文渊阁，副本别贮皇史宬。注云：“见《春明梦余录》。”明柞既倾，南京原本与皇史宬副本并毁，今贮翰林院库者，即文渊阁正本，仅残阙二千四百二十二卷，顾炎武《日知录》以为全部皆佚，益传闻未确之说，书及目录共二万二千九百三十七卷，与原序原表并合。《明实录》作二万二千二百一十一卷，《明史·艺文志》作二万二千九百卷，亦字画之误也。”按嘉靖四十一年所录，据《实录》言：“帝命重录一部，贮之他所，以备不虞，”《三编》亦以为“重录其副，贮之他所”，不闻并录正副二本.而《提要》以为“归之南京”者，似即正本，盖仍在京师未归。故刘若愚《酌中志》以为“新旧二本不知藏于何处”，而《春明梦余录》以为“正本贮文渊阁，副本贮皇史宬”，皆正副二本之确证。至《提要》谓“今所存之翰林院库”者，系文渊阁正本，而据全祖望《校永乐大典记》中，则以为皇史皮本。传闻异词，并详考证中。
九月，壬午朔，三殿成，遣官祭告郊庙。
初，三殿灾，上以“殿名奉天，非题扁所宜用”，敕礼部议之。部臣会议，言“皇祖肇造之初，名日奉天者，昭揭以示虔尔。然临御之际，坐而视朝，亦似未安。”
于是重建奉天门成，更名曰大朝门。至是更名奉天殿日皇极，华盖殿日中极，谨身殿日建极，文楼曰文昭阁，武楼曰武成阁，左顺门日会极，右顺门曰归极，大朝门曰皇极，东角门日宏政，西角门日宣治，又改乾清宫右小阁日道心，旁左门日仁荡，右门曰义平。
先是，部臣欲仍用“奉天”字，议以“天”字抬写，上谓不雅，乃取《尚书·洪范》语，并改大朝门曰皇极门。据《明史·舆服志》，改奉天门为大朝门在三十七年。证之《实录》，是年三殿成，定改奉
1751 明通鉴卷六十二
天殿为皇极殿，乃更易奉天门日皇极门。《明史·舆服志》不具，今据《实录》，并初改，再改书之。
甲申，百官表贺，颁诏天下。乙未，太白昼见。
丁酉，御史颜鲸言：“本年自畿甸以至河之南、北，山之东、西、岁皆丰稔，宜敕各省广储籴本，增设便民仓。请免解赃罚银两及发内帑以为籴谷之需。”部议从之。诏“发帑钱七百万，籴谷运人京，通二仓，其在外赃罚银两，均以充籴谷人仓之用。”
戊戌，诏“工部侍郎刘伯跃、南京刑部侍郎何迁、南京通政胡汝霖、南京光禄少卿白启常，原任湖广巡抚张雨、广西按察副使袁应枢、右春坊谕德唐汝楫、南京太常管祭酒事王材俱革职闲住”，坐严嵩父子党也。
伯跃女适嵩之甥，应枢则嵩婿也。迁抚江右，厚敛以遗嵩父子。汝霖、雨贪肆，倚嵩庇之。启常匿丧迁光禄，为世蕃狎客，至以粉墨涂面博其欢笑。汝楫以父龙故媚嵩及第，嵩亦以儿子畜之，与材俱出入卧房，交通请托。至是嵩败，以给事中赵灼、沈淳、陈瓒等交劾，同时罢去，士论快之。
已亥，给事中张鸣瑞，奏劾“已故三边总督魏谦吉及原任福建巡抚王询，皆以诏事严嵩父子进用”，诏追夺谦吉赠荫，询削籍。
丙午，户科给事中何煃条陈五事。其第一为宽民力，谓：“近日有司惟事诛求，民不堪命。即以南直隶言之，军民有加派养兵银两矣，工部有坐派料价矣。而军门之外，复有操江之募兵，兵备道之壮丁，府州县之乡兵；料价之外，复有采木、颜料等费，预征、劝借名目；而当事者又或以停尚征，或指一科十，俱宜严行裁革。仍以明年为始，将民间额办钱粮，定数派纳。家给一信票，官民如票奉行，有别立名色者罪之。”
是时东南被倭，南畿、浙闽多额外提编，江南至四十万。“提1752
纪六十二
编”者，加派之名也。法以银力差排编十甲，如一甲不足，则提下甲补之。及倭患渐平，煃建议裁革加派，其后应天巡抚周如斗亦以为言。部议从之，而提编之额卒不减。
是月，左都御史潘恩致仕，改刑部尚书张永明代之。冬、十月，辛酉，副总兵俞大猷攻程乡之贼，败之。
初，江西盗炽，大猷会巡抚胡松等迭次进剿，稍稍平之，而广东程乡之剧贼梁宁、林朝曦、徐东洲等，出没赣、吉二府。大猷以副总兵协守南赣、汀、漳、惠、潮诸郡、乃乘胜引兵夜袭宁巢，宁惧而遁；败东洲于武平，禽之。朝曦复约河源贼首黄积山谋大举，官军乘积山无备，捕斩之，朝曦遁去。
壬戌，免南畿被灾秋粮。乙亥，免江西被灾秋粮。
庚辰，广东官兵追捕程乡贼首林朝曦，禽之。
朝曦遁入巢，率其党由间道攻程乡城，知县徐甫宰，以计遣主簿梁维栋说散其党，因严兵待之，朝曦败走，官兵追至阴那山，并其弟朝敬俱就禽。于是潮寇悉平。
是月，御史林润言：“今天下之事，极弊而大可虑者，莫如宗藩；然莫能定不易之策者，惧怫宗室之心而重违相制也。今宗室繁衍，岁禄不继。计天下财赋岁供京师粮四百万石，而各处王府禄米凡八百五十三万石，不啻倍之。夫天下无可增赋之理，而宗室蕃衍无休时，此岂不可为寒心哉！顾时有所必变，势有所必通，纵不能遽削于今日，亦当定制于方来。请令大臣、科、道集议于朝，颁谕诸王，示以势穷弊极不得不通之意。令户部会计赋额以十年为率，大约兵荒蠲免存留几何，王府禄米所得及诸费几何，俾宗藩晓然于赋入有限，费出不经，然后徐议其宜，博采众论，断自宸衷，以定万年可久之策。”
疏下，礼部覆议，从之。
刑科给事中陈璜陈二事：一“请修闽、广，江右诸城以备寇
1753 明通鉴卷六十二
盗”。一言“近日官吏，多以岭南富饶，得肆渔猎，虽卑如县尉，亦不惜重金求之，噬民膏血，无有已时，故有张琏啸聚之祸。至如苏、松诸郡粮长之设，始立空役而索其财，已代通负而偿其数。赋在坊长则有上官过客之费，在库役则有宴馈衙吏之需，视富室如仇雠，以科取为故事。即吴、粤二省而天下可知也。乞敕抚、按官严行究治。弭盗之策，无急于此。”疏下所司。
以南京户部尚书黄光升为刑部尚书，代张永明也。
十一月，乙酉，湖广御史尹校，劾“掌詹事府吏部侍郎董份，前主戊午乡试，私其妻父尚书吴鹏之子绍，置前列”，上以“前秋事至此方劾，非公也，命份视事如故”。
诏求方书。
上晚年求方术益急。时丰城县方士熊显，进法书六十六册，诏留览，赐显冠带银币。乃命御史姜儆、王大任分行天下，访求方士及符箓秘书。阅二年还朝，上所得法秘数千册，荐方士唐秩、刘文彬等数人。儆、大任俱擢侍讲学士，秩等赐第京师。是时严嵩已罢，陶仲文、蓝道行之等，或死或谴，而上亦倦勤，冀得天眷以祈长生，故有是命。
丁亥，南京给事中陆凤仪，劾总督胡宗宪党严嵩及奸欺贪淫十大罪，疏下吏部，请下巡按御史勘报，上命锦衣卫械击至京师。于是浙直总督遂罢不补，以左副都御史赵炳然为兵部侍郎，提督军务，巡抚浙江。
己丑、免福建被寇各州县税粮。
丁酉，冬至，祀天于圜丘，朱希忠摄行。
辛丑，北寇数万骑犯宁夏，清水营副总兵王勋战死。事闻，赠勋都督同知，赐荫，立祠祀之。【考异】《明史·本纪》言“吉能”，《哒靼传》言“谙达”，《三编》言“锡林阿、巴图尔等”。今据《明史稿》，但以北寇书之。
壬寅，巡盐御史徐扩言：“两淮余盐额征六十万两，后开工本1754
纪六十二
盐，增至九十万，总理盐法鄢懋卿复增至百万，每半年解银五十万，商人苦之。夫正盐之外，又有余盐；余盐之外，又加工本；工本不足；乃有添单；添单不足，必加添引。懋卿趋利目前，不顾其后，是误国乱政之尤者。方今灾荒迭告，盐场淹没，若欲取盈百万，必至官追于商，商追于灶，逃亡日多，弦急欲绝，莫棘于此。请敕户部尽蠲增额，每年仍以六十万征解，俾可经久。”部议亦以为然，于是懋卿所增者悉罢之。
己酉，倭攻福建兴化府，陷之。
初，倭自围福州，蔓延于兴化，奔突于漳州，闽中迄无宁日、是年，复大举犯福建，先攻邵武，杀指挥齐天祥；转掠罗源、连江等县，杀游击将军倪禄。是时自温州来者，合连江诸倭攻陷寿宁、政和、宁德；自广东南澳来者，合福清、长乐诸倭攻陷元钟所，延及龙岩、松溪、大田、古田、莆田。
维时宁德已屡陷，距城十里有横屿，四面皆水，路险隘，贼结营其中，官军守之逾年不能克。其新至者营牛田，而酋长营兴化，东南互为声援。参将戚继光承胡宗宪檄，统浙江兵先击横屿之贼，克之，破其巢；乘胜至福清，捣败牛田贼，亦覆其巢。余贼走兴化，急追之，夜四鼓，抵贼栅，连克六十营，斩首千数百级。旋师抵福清，遇倭自东营澳登陆，击斩二百人。
时广东总兵官刘显自粤赴援，与继光连破贼，贼几尽。继光还浙江，而新倭至者日益众，遂围攻兴化城匝月。会显遣卒八人赍书城中，衣刺“天兵”二字。贼杀而衣其衣，绐守将得人，夜斩关延贼，副使翁时器、参将毕高走免，通判奚世亮摄府事，遇害，焚掠一空。自倭躏东南，破州县、卫、所以百数，未有及府城者。兴化故大郡，最繁富，至是远近震动。
事闻，乃擢俞大猷为福建总兵官，继光副之。是时显军少，壁城下不敢击。大猷亦不欲攻，需大军合以困之。诏复起丁忧参政谭纶，以原官兼按察司佥事，与继光统浙江兵会剿。【考异】倭
1755 明通鉴卷六十二
陷兴化本末，据《明史》俞，戚二人传参书之。惟贼先攻邵武，杀齐天祥，掠连汇，杀倪禄，见《实录》明年奏报中。盖福建巡抚游震得原奏之文，今据增。
庚戌，免陕西被灾秋粮。
是月，延绥总兵官赵岢、分部锐卒，一由东路神木堡，一由西路定襄营，并出塞击北寇于半坡山莜麦湖，斩首百十九级。
十二月，胡宗宪至京师、上曰：“宗宪非嵩党。朕拔用八九年，人无言者；自累献祥瑞，为群邪所疾。且初议获汪直予五等封、今若加罪，后谁为我任事者？其释令闲住。”






85　楚有夏州以夏變夷　衞有戎州以夷變夏


楚有夏州，案：宣十一年杜注：「示討夏氏所獲也。」以夏變夷。衞有戎州，哀十七年。以夷變夏。

【閻按】楚復封陳，鄉取一人焉以歸，謂之夏州。夏，氏也。

【何云】夏州，蓋志夏徵舒之伐也，而豈用夏之謂乎？戎州，或其地故有戎焉，未可因其名而罪衞。蒯聵固云：「我姬也，何戎之爲？」

【全云】深寧特有感言之耳。秦有夏聲，不必謂其變西戎之俗。






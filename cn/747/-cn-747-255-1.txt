○贺封禅表

臣等言：伏以外中礼旋，降禅云始，五玉既辑，万方胥赖，臣等中贺。臣闻封太山，至梁甫，天下之壮观，王者之丕业。伏惟开元神武皇帝陛下以天覆之大，地容之厚，车书不及而来王，日月所临而奉朔。周年七百，未可语於期运；汉里三万，曾何校於提封？大和浃区，荣贶弥川陆。将辞上帝之休，靡抗鸿儒之议，式考南至之度，爰备东巡之礼。列戎夷之君长，聚华夷之玉帛，惠化潜扇，纳人欢以锡符；淳风外流，奉天符以行事。遂登日观，拜云封，泥瑞芝，检珍玉，导以六穗之禾，牺以双之兽。茅黍毕陈，鹣鲽咸在。六宗起典，则百神之礼具；群后充庭，则肆觐之仪洽。藏秘册，昭尊名山，称岁以效祥，乘温以储祉。而叶同之令，再造於黔黎；增广之仁，更张於品物：归功当格於艺祖，致美永延於岱宗，斯所谓皇哉唐哉，唐哉皇哉者也！臣等不胜大庆，谨奉表称贺以闻。臣等无任云云。


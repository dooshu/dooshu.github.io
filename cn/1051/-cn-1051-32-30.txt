卫博　赠王君用求画小屏

先生本是谈天口，云梦胸中吞八九。

一丘一壑未忘情，得之於心应之手。

分裂玄圃翻萧湘，鬼神夜泣蛟龙藏。

兴来八极眇挥洒，陵夺万象归微茫。

十日一水五日后，千年王宰今相识。

已知相识意相亲，异时直恐空相忆。

跨鲸挟矢沧海游，袖无趐屃无乃羞。

促迫能事吾岂敢，激昂浩兴君应酬。

崩崖压床浪翻屋，咫尺端将万里蹙。

我生有意水石间，枕漱须君一屏足。

卫博


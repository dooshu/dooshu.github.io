◇园桃赋

嗟王母之奇果，特华实兮兼副，既陶煦之夏成，又凌寒而冬就。嗟异殖兮难拔，亦晚枯兮先茂。农黄品其味，汉帝惊其珍。林休反耕之牛，宅树同恶之神。景毙勇於不足，弥增罪於甘分。虽无言兮成蹊，叵充肴於魏君。时令载始，周南申章。瞻择有制，药齐惟良。鲁拂枢以悔荆，楚供弧以事王。（艺文类聚八十六，《初学记》二十八。）


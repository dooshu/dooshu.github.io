其四十五





八荒驰惊飙，[一]万物尽凋落。浮云蔽颓阳，[二]洪波振大壑。[三]龙凤脱网罟，飘飖将安托?去去乘白驹，空山咏场藿。[四]

[一]惊飙，暴风也。陆机诗：“惊飙褰反信。”



[二]谢宣远诗：“颓阳照通津。”吕延济注：“颓阳，落日也。”



[三]殷仲文表：“洪波振壑。”《庄子》：“大壑之为物也，注焉而不满，酌焉而不竭。”陆德明注：“大壑，东海也。”《列子》：“渤海之东，不知几亿万里，有大壑焉，实惟无底之谷，其下无底，名曰归墟。八□九野之水，天汉之流，莫不注之，而无增无减焉。”



[四]《诗·小雅》：“皎皎白驹，食我场苗。”《毛传》曰：“宣王之末，不能用贤，贤者有乘白驹而去者。”次章云：“皎皎白驹，食我场藿。”《毛传》曰：“藿犹苗也。”



萧士赟曰：“此诗前指禄山之乱，乘舆播迁，天下惊扰。后言己之罗难，脱身羁囚，无所依托。






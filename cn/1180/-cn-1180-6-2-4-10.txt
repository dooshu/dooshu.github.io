答松谷陈相公


长公至，拜领台翰嘉贶，深荷不遗。伏谂道履佳胜，尤切慰仰。希文“后乐”，翁诚独际其盛。然忠臣虽在畎亩，忧国之念，未能遂忘。

不肖谫劣，追陪元宰，赖朝廷之福，外内宁谧。目前景象，庶几小康，可以縻禄而守拙；但揣时度势，每抱隐忧，将来又不知孰为收拾耳。

盛使回，草草附候起居。外具不腆，少伸微悃，统惟鉴原。






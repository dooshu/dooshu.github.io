105　七音三十六字母　鄭樵論華梵音文　晁氏讀書志論切韻　司馬光切韻指掌圖


七音三十六字母出於西域，注見上條。豈所謂「學在四夷」者歟？司馬公以三十六字母總爲三百八十四聲，爲二十圖。夾漈六書略五謂：「梵人長於音，所得從聞入；華人長於文，所得從見入。華則一音該一字，梵則一字或貫數音。」【原注】鳩摩羅什曰：「天竺國俗，甚重文制。其宫商體韻，以入管弦爲善。凡覲國王，必有贊德，佛經中偈頌，皆其式也。」

【元圻案】晁氏讀書志曰：「切韻者，上字爲切，下字爲韻，其學本出西域。今其法類本韻字，各歸於母，幫、滂、並、明、非、敷、奉、微，脣音也。端、透、定、泥、知、徹、澄、娘，齒音也。曉、匣、影、喻，牙音也。來、日，半齒半舌也。凡三十六，分爲五音。天下之聲，總於是矣。切歸本母，韻歸本等者，謂之音和。本等聲盡，汎入别等者，謂之類隔，變也。中國自齊、梁以前，此學未傳，至沈約以後，始以之爲文章，近時始有專門者矣。」〇四庫全書總目小學類〔一〕：「切韻指掌圖二卷，附檢例一卷，宋司馬光撰。其檢例一卷，則邵光祖所補。光書以三十六字母科别清濁爲二十圖，首獨韻，次開合韻。每類之中，又以四等多寡爲次。故、高爲獨韻之首〔二〕，干、官爲開合韻之首。」〇鄭夾漈論華梵曰：「華書制字極密，點畫極多。梵書比之，實相遼邈。故梵有無窮之音，而華有無窮之字。梵則音有妙義而字無文彩，華則字有變通而音無錙銖。梵人長於音，所得從聞入，故曰：『此方真教體，清浄在音聞。我昔三菩提，盡從聞中入。』有『目根功德少，耳根功德多』之説。華人長於文，所得從見入，故天下以識字人爲賢智，不識字人爲庸愚。」〇鳩摩羅什，天竺人。見晉書藝術傳。原注所引「天竺國甚重文制」云云，皆本傳文也。

〔一〕「小學」，原脱；「之首」，原脱，皆據中華本四庫全書總目卷四二經部小學類切韻指掌圖補。

〔二〕「小學」，原脱；「之首」，原脱，皆據中華本四庫全書總目卷四二經部小學類切韻指掌圖補。






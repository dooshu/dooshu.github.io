修葺水西书院记

吾郡讲学书院莫着水西其兴废盛衰百余年间凡数变辍不举者逾二纪矣不治且墟今

天子幸学奬儒术百执事向风知泾县事邓公修旧补缺增置水西馆舍集诸生异等者考德讲业四方俊乂多归之会秀水高君念祖客游泾川博搜碑牒具录其本末以邓公命属记余喟然叹先儒垂绪之大且久也往在明正嘉间王文成公倡良知之学及门多大贤於时欧阳公德为南祭酒泾文学章君棨首师之未几邹公守益谪判广德则宣城贡东平安国戚项城衮沈御史宠梅大参守德太平周太常怡时皆以诸生从游吾郡人士知学自此始後钱公德洪王公畿友教四远诸弟子尝假水西三寺为讲会之所延两公主讲席邹公偕刘公邦采自金陵冲雪临之会数百人僧寺不能容乃构别馆於宝胜寺东其堂曰明德曰明道其楼曰退省曰熙光楹各五东西舍各十三楹置田饍士谓之水西精舍始自郡守刘公起宗邑侯邱公时庸而邹公时为祭酒与修撰罗公洪先各为记钱王两公更迭往来学士荐绅云集弦歌洋洋由是水西之学名天下盖其盛也嘉靖中郡守罗公汝芳数过讲习邑最着者查宪副铎萧侍郎彦布政良干相与切劘其间改为水西书院正祀王文成公配以高弟子王公艮及邹欧钱王四公岁会以时屦舄常满此又书院之一盛也已而柄臣议毁天下书院水西中废万历乙酉廷议进王文成从祀孔庙知泾县张公尧文卜吉奉祀礼成士大夫请复水西书院查宪副与翟驾部台实经始复旧观又增祠田语具张公尧文自记中天启初邑人赵太仆健追祀先儒朱子改称朱王二先生祠其逓增从祀姓氏皆刻诸石自徐布政榜及赵太仆健殁讲会寖辍书院之兴替如此前後葺修者则陈公大绶李公邦华何公廷魁高公承埏劳绩不可胜书当其盛也如春风长养万物草木怒生油然不自知其废而旋复也如霜雪之余根荄具在煦以春阳触以时雨又勃发而菁英道之不坠在人人之同揆以性本乎天之与我者扩而充之上之可至於圣人下不失为贤士大夫故其时人才蔚起名臣廉吏节义之士相望不絶皆其风泽流余也从事於斯者可须臾忘哉然为於治安无事之时易为於军兴不暇给之时难邓公独为其难者饰吏治以文章嘘往绪於垂烬於戏可谓贤矣是时补从祀则前邑侯高公承埏吾邑梅大参守德先大父文学允升公讳弘猷皆公所佥谋论定而举者也闰章承流後起宜有以告来者夫邹罗诸公之论道详矣守而弗失循而日进近同濓闽上泝洙泗毋驰骛艺文而略躬行毋乐言生安而耻困勉先我者倡导於前薰而善者至於今不辍诗不云乎岂弟君子遐不作人吾冀後之劝兴而有徵也故略於辞而详记其事云邓公名琪棻字伟男广西全州举人


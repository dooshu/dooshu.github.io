异域归忠传赐之群臣贺表（会昌二年）


伏以圣主中兴，九译戴同文之治；名王内附，十行承赐札之恩。仰舜德以咸宾，诵尧言而丕式。声施蛮貊，欢动寰区。窃惟圣人以六合为家，则迩者安，远者至；天子以四夷为守，则要服贡，荒服王。嘉靖殷邦，爰致氐、羌之享；丕单武烈，聿来肃慎之庭。凡雕题漆齿之氓，尽图王会；若辫发贯胸之长，咸隶象胥。盖上仁所不怀，必至诚为能化。

惟兹回鹘，世长北藩，树芽承突厥之衰，通道值贞观之盛。燕然请吏，犬羊窃比于中华；灵武征兵，蛇豕荐窥乎上国。洎叶护狃东都之盛，致怀恩勾朔漠之师。金缯和亲，不解南侵之祸；边城互市，竟渝北面之盟。烽烟时彻于甘泉，车驾频烦于细柳。属关、陇腥羶之后，徒事羁縻；当藩臣跋扈之秋，未遑经略。百年胡运，尚宽膏斧之诛；一统皇舆，忽睹献琛之会。

此盖伏遇圣亶聪明，天锡勇智。垂衣而治，际河清海宴之期；秉钺有虔，鼓雷厉风飞之烈。坐明堂而朝群后，惠中国以绥四方。冠带月支，旅应驺牙之瑞；梯航日出，咸输象齿之珍。神威交鬯于遐荒，德教诞敷于鞮译。遂使可汗遗冑，系组来朝；特勒大酋，韬戈款塞。豺狼伏其凶性，鸱枭怀我好音。

虽夷情之叛服靡常，要圣泽之涵濡无外。丹书锡誓，既崇日逐之封；赤芾疏荣，仍懋秩訾之赏。载廑宸虑，特诏台司，褒武义贞烈之臣，辑异域归忠之传。远稽秦、汉，近采皇唐。始戎由余之见几，终尚可孤之著节。写诸琬琰，播狼胥瀚之声；炳若丹青，掩麟阁云台之美。衮钺中严于笔削，丝纶下逮于兜离。感以至诚，喜溢淄青之诏；陈之大训，荣逾飞白之书。俾观古以知今，用变夷而之夏。信王者怀柔之大德，妙圣人鼓舞之微权。彼呼韩请朝，特位侯王之上；乃窦融归款，遽蒙图传之颁。然未有袭我冠裳，为王屏翰，稽颡而臣阙下。穹庐获齿于内藩，推心以置腹中，文字遂通于殊俗。允矣圣朝之盛事，昭哉史册之休光!

臣等材谢请缨，筹疏借箸。元戎十乘，期赓《六月》之诗；干羽两阶，幸睹七旬之格。瞻龙颜而有喜，肃虎拜以扬休。伏愿居安虑危，柔远能迩，如天覆帱，益隆下济之谦；未雨绸缪，弥切外宁之惧。戢干戈，橐弓矢，万方偃武以修文；役邛、筰，朝冉、駹，亿载宅中而图大。






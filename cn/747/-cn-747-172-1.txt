○陈情表

万死粪土臣言；臣忝朝班，幸蒙驱策，不了一使，罪应至死。自可钳口吞声，伏待刑书；灰身粉骨，甘从斧钺。岂可昆虫惜命，雀鼠贪生？区区微心，有所未尽。臣平生好学，颇爱文章，虽不逮於词人，滥流传於视草。近来撰集诗、赋、表记等若干卷，编集拟进，缮写未周，负谴明时，方从极典。恐士衡止息，华亭之唳不闻；嵇康顾影，广陵之音永绝。缺简零落，抱痛幽泉。昔司马迁请就腐刑，以终《史记》；汉武帝愍其至恳，矜而许之。伏愿陛下遂臣万请之心，宽臣百日之命，集录缮写，奉进阙庭，微愿获申，就死无恨。然则归罪廷尉，肆诸市朝。腰领横分，有同仙化；肝脑涂地，百代如生。骸骨埋尘，千载不朽。无任迫切之至。


【论权贵子弟冲移选人札子〈至和元年六月，判流内铨。〉】

臣勘会铨司近年选人倍多，员阙常少。待阙者多是孤寒贫乏之人，得替住京，动经年岁，遇有合入阙次，多被权贵之家将子弟亲戚陈乞，便行冲改。或已注授者，且令待阙；或才到任者，即被对移。只就权贵勾当家私，不问孤寒便与不便。兼臣所见臣寮陈乞，多非急切事故，或云近便乡里，或云看觑坟茔。侥幸希求，妄托名目；孤寒阻滞，徒益怨嗟。臣欲乞今后臣寮须有急切事故，如委任边寄不许般家，及致仕、分司、丁忧、病患之类，方许陈乞子弟差遣。其虽无事故，自将恩泽陈乞者，许铨司勘会。如已注人者更不改注，已到任者更不冲移，并令别具陈乞，仍不许连并陈乞两任。如允臣所请，乞下铨司遵守施行。今取进止。〈依奏并下三班审官并依此。〉


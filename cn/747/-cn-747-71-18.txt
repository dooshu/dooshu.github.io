○谕刺史诏

刺史分忧，得以专达，事有违法，观察使然后奏闻。如闻州司常务，巨细所裁，官吏移摄，将士解补。占留支用刑狱等，动须禀奉，不得自专，虽有政能，无所施设，选置长吏，将何责成？宜委御史台及出使郎官御史严加察访，廉使奏听进止。本判官不能规正，及刺史不守朝章，并量加贬降。若所管州郡，控接蕃夷，军戎之间，事资节制，即不在此限。


◇大庄严寺碑

盖闻僧伽水滨，波斯创以禅地，醍醐山顶，舍那肇其梵域，此乃往劫之胜因，上方之妙范。于是俯察地势，悬之以水，仰惟皇极，揆之以日，百堵咸作，千坊洞启。前望则红尘四合，见三市之盈虚；後睇则紫阁九重，连双阙之耸峭。加以园习欢喜，水成功德。池溢甘露，不因玉掌。树摇音乐，无待金奏。薰炉夜，遥来海岸之香。法鼓晨欢，非动泗滨之石。擢茎金表，跨八万之俱成。界道银绳，面四衢而拓制。厕璧缀珠，凌丹霞而结宇。雕光镂采，望紫极而开轩。俯看惊电，影彻琉璃之道。遥拖宛虹，光遍水精之域。层楹刻桷，风伯走而未升。灵撩飞甍，雨师攀而不逮。铭曰：

灼烁金茎，崔嵬银表。翔军羽翥，威凤灵矫。木密联绵，香泥缭绕。日图檐外，荷披栋杪。翠落阴虬，珠填阳鸟。高僧累萃，硕学兹多。弘宣方等，博综围也。皆伤寸晷，并悟尺波。式旌镂碣，无待雕戈。标年刹士，比数洹河。（《艺文类聚》七十七）


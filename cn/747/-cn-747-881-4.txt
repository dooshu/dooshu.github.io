○谢赐庄田表

右：臣伏蒙宸慈，念及阙乏，特降宣旨，为置庄田，仍且於少府监赐熟米二百石者，望外之恩，莫知所自。抚躬拜命，终惧且惊。伏以臣禀性颛愚，触涂疏拙。幸缘际会，早玷清华。禄秩之资，既为过量。吉凶之备，皆沐优恩。空费稻粱，宁裨海岳。但以家传清白，族有羁孤。虽欲居常，终惭逼下。盖亦暗於世务，非敢窃效古人。伏惟陛下明极烛幽，仁深广覆。亲加宠谕，曲轸殊私。昔者葛亮薄田，不闻君赐。孙宏脱粟，尚获时讥。如臣非才，何以致此。辞让则有辜悯恻，受则更觉贪饕。徒承推食之恩，转积素餐之惧。乾坤之施，无可上酬。蝼岂之躯，惟知毕命。


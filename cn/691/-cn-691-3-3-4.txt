◎见鬼

乾隆间，京师有宦家子，年十六七，聪隽秀丽。遇赛社会戏，不觉夜深，途中求饮民舍，其家惟一少妇，即留小坐，流目送盼，言其夫应官外出，须明日方归。男婉女媚，遂相燕好，临行赠以金钏，泣嘱后勿再来。次日视钏，铜青裹满，似出土中。忆念不忘，复至其地，并无屋宇，徘徊寻视。突有乱髯黑鬼，批颊诟厉，跄跄奔归，鬼亦随回，以是发狂谵语，吐陈前由。父母诣墓，设奠埋钏，其子忽瞑目曰："我妇失钏，疑有别故，因无确据，仅鞭责鬻卖，今汝还钏，可知为汝所诱。此何等事，可以酒食钱帛谢过。"颠痫两月，竟以不起。谚云奸近杀，钻穴逾墙之事，实以性命相搏。虽幽冥奇遇，祸患亦复如是，可不慎哉。


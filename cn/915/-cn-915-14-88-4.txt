◇滕王纶罪议

纶希冀国灾，以为身幸。原其性恶之由，积自家世。惟皇运之始，四海同心，在于孔怀，弥须叶力。其先乃离阻大谋，弃同即异。父悖于前，子逆于後，非直觊觎朝廷，便是图危社稷。为恶有状，其罪莫大，刑兹无赦，抑有旧章，请依前律。（《隋书·滕王纶传》，王弘奏纶厌蛊恶逆，坐当死。帝命公卿议其事，司徒杨素等云云。）


○奉和御制小山赋

惟圣皇之御宇，鉴败德於前规。裁广知以从狭，抑高心而就卑。惧逸情之有泰，欣静虑於无为。於时季春移序，初光入暑，露溽池台，烟霏林篽。睿情悒以无欢，怀仁智而延伫。思寓赏以登临，非骋丽於茅宇。殊华岳之削成，异罗浮之移所。尔其表玩宸衷，故作离宫。含仁自下，带崄非崇，分上林之卉木，点重峦之翠红。叶新抽而不树，花散植植而无丛。杂当窗之带柳，交约砌之圭桐。纤尘集兮朝岭峻，宵露晞兮夕涧空。影促圆峰三寸日，声低叠嶂一寻风。风轻兮拂兰蕙，日斜兮荫阶砌，蝶留粉於岩端，蜂寻香於岭际。草临波而侧影，石莹流而倒势。虽蓬瀛之蕴奇，故未留於神睇。彼昆阆之称美，讵有述於天制。岂若数篑之形，讬於掖庭，俯依绮槛，仰映朱楹。耻岩崖之鄙薄，荷眺瞩之恩荣。期保终於一国，奉天眷於千龄。


卷十一　各解類


束修七解

束修有七解：《穀梁》「束修之肉不行於境中」，《孔叢子》「子思居貧，或致尊酒束修」，《董子》「大夫無束修之饋」，此束修，肉脯也，朱子引之以注《論語》者也。此一解也。《後漢書•卓茂傳》「束身自修」，《伏湛傳》「束修其躬」，嵇康《戒子書》「不須行小小束修之意氣」，此束修取修身之義，又一解也。《南史•袁樞傳》「我豈能具束修為兒買第」，《北史》馮偉門徒束修一毫不受，此束修主財賄說，又一解也。《新序》新婚者有束修，《說苑》君聘後屨二兩用琮，大夫屨二兩用束修。親迎者轂三轉，夫下先行曰：「某之父使某具不珍之束修，敬禮貞女。」此束修雖亦財賄，而恰主婚姻，又一解也。延篤稱「吾自束修以來」，章懷太子注引鄭玄謂「束帶修飭，年十五以上也」。《鹽鐵論》大夫曰：「余結髮束修年十三矣。」周宏正勸元帝入建康曰：「若束修以上士大夫知帝都本無定處，若小民未見車駕還京，便謂列國諸王未名天子。」韓昌黎注《論語》云：「小子能灑掃進退，行束修之末事以勤其小者，則吾必誨其大者。」此束修主幼學說，又一解也。《唐六典》國子生初入學，置束帛一、壺修一。束與修分而為二，又一解也。《說苑》云子華子對趙簡子曰：「主君之亡，臣不能束修，越在諸侯，以為主君羞。」《書傳略說》云：「太王避狄，邠人束修從之者三千乘，一止而成千戶之邑。」此束修似作摒擋行李之義，又一解也。

觚不觚三解

觚不觚有三解：何注及《韓詩外傳》皆云禮器也，一升曰爵，二升曰觚。觚，寡少也，言飲酒當寡少也。觚而不觚，便不成政道矣。此一說也。《西溪叢語》云木簡也，即《急就章》「急就奇觚與眾異」之觚。引《太平御覽》言孔子日削觚而志有所念，觚不時成，故曰「觚哉，觚哉」。言觚一小器耳，心不專一尚不時成，況大事乎！此一說也。史遷《酷吏傳》「破觚為圜」，班氏《西都賦》「上觚棱而棲金爵」，此主方圓說，又一說也，則朱子所本。

少艾三解

馮山公云：少艾，男色也。《左氏》「盍歸吾艾豭」，指宋朝也。《國語》「國君好艾，大夫殆」，下文「好內，適子殆」，是艾指幸臣，此一說也。《國策》魏牟謂趙王曰「今為天下之工，而王不與工，乃與幼艾」，指建信君也，趟岐注「美好也」，似主女子言，此二解也。至於《說文》「艾，老也，長也」，《曲禮》「五十曰艾」，又一解。

三戶二解

《左傳》「趙孟執蠻子，以畀楚師於三戶」，杜注：「今丹水縣北有三戶。」是三戶者，地名也。《國策》楚南公云「楚雖三戶，亡秦必楚」，蘇林注曰，「但有三人家，便可亡秦。」是三戶者，極言戶口之少也。

坫五解

「坫」解最多，《爾雅》「垝謂之坫」，古文作襜，是乃以堂隅言，郭景純所謂端也。許叔重以為屏牆，別是一坫，其累土以庋物者，又是一坫。而累土庋物之坫，又有三焉：有兩楹之間之坫，即《明堂位》所云：「反坫出尊」及《論語》之「反坫」也，蓋用之庋爵者。有堂下之坫，即《明堂位》所云「崇坫康圭」 也，蓋用之庋圭者。有房中之坫，即《內則》閣食之制也。「士於坫一」，康成注：「士卑不得作閣，但於房中為坫以庋食也。」同一累土之坫，而庋爵、庋圭尊者用之，庋食則卑者用之，方密之曰：「凡累土庋物者皆得曰坫」是也。堂隅之坫亦有二：《士虞禮》苴茅之制，「僎於西坫」，《士冠禮》「執冠者待於西坫南」，蓋近於奧者，故謂之西坫。《既夕記》「設棜於東堂下南順，齊於坫」，是近於窔者，東坫也。屏牆之坫亦曰反坫，《郊特牲》所云「台門旅樹反坫」是也。以外向為反，黃東發曰：「如今世院司台門內立牆之例，所謂屏牆也。」蓋反坫與出尊相連，反爵、反坫與台門旅樹相連，是屏牆之反向於外者。《郊特牲》所云乃大夫宮室之僭，《論語》所云乃燕會之僭。賈氏不知坫有三者之分，又不知累土之坫為專在廟中，則謬矣。又誤以豐為坫，不知豐用木，坫用土；豐形如豆，故字從豆，坫以土，故字從土，不可合而為一也。《周書》「既立五宮，咸有四阿反坫」，注以四阿為外向之室，則反坫者，亦屏牆也。再考《廣韻》葬埋之禮不備而攢塗權厝亦謂之坫，此全謝山《經史問答》所言。

夏屋三解

《詩箋》「夏屋，大貝也，言厚設大貝以食我也，子云《法言》「震風淩雨，方知夏屋之帡幪」，崔駰《七依》說宮室之美曰「夏屋渠渠」，皆作宮室講。孔穎達云：「《爾雅》訓屋為具，當以禮物大具為正解。」王伯厚《漢制考》又以夏屋為門廡之稱。

屋漏三解

《爾雅》「西北隅謂之屋漏」，鄭康成云：「屋，小帳也。漏，隱也。」孔疏云：「室內可以施小帳而漏隱之處。」宋儒以為暗室也。孫炎云：「屋漏者，當室之白日光所漏入也。」陳見復以為即《禮經》「陽厭」之說，《詩》云「不愧」者，以陽厭是祭末事，助祭者至此易倦，故以不愧戒之。

匏瓜三解

何晏注：「匏瓜，一處物也，我乃東西南北之人，焉能如匏瓜之係？」黃東發引《天官書》曰：匏瓜，星也。《洛神賦》有「匏瓜無匹」之詞。「惟北有斗，不可以挹酒漿」，故曰「焉能係而不食」。朱子以為浮水之物，本《莊子》所謂「五石匏」是也。

寤生三解

莊公寤生，杜氏以為姜寐寤而莊公巳生，故驚而惡之。《風俗通》「不舉寤生子」，言俗說兒墜地未可開目，若初生便能視者謂之寤生，舉則有妨父母，故惡之。焦弱侯云寤作牾，逆也，莊公逆生，故驚姜氏。

金吾三解

《古今注》以金吾為木棒，一解也。顏師古以為鳥名，二解也。應劭以為執金革以御非常，《百官志》讀金吾為金御，三解也。

可憐二解

《莊子•庚桑楚》「汝欲返性情而無由人，可憐哉」，言可憫也。鮑照詩「三春已暮花從風，空留可憐與人同」，此可憐者，言可愛也。

湯棘二解

《列子》「湯之問棘也是已」，梁簡文云：「湯，廣大也。棘，狹小也。」張湛注云：「夏棘字子棘，為商大夫；湯則成湯也。」

癰疽二解

趙岐注《孟子》「孔子所主癰疽」，醫也。《說苑》曰「雍姓，疽名」，人也。

騶虞四解

賈誼以騶為囿，虞為官，傳曰「天子獵，七騶咸駕」是也。《墨子》以騶虞為樂章名，如貍首之義。《白虎通》以騶虞為仁獸，不踐生草，不食生物。《史記•滑稽列傳》東方朔識騶牙形如鹿，見則遠夷來賓。《文選注》引《琴操》曰：「鄒虞，邵國之女所作也，古者役不逾時，不失嘉會也。」

有婦人焉二解

孔子曰：「有婦人焉。」古注：「文母也。」疑子無臣母之義。朱注：「邑姜也。」又疑犯牝雞之誚。顧寧人常深疑之，獨來集之《樵書》以為「婦」字乃「殷」字之訛，蓋膠鬲也。

孟侯二解

《尚書大傳》太子年十八曰孟侯。諸侯來朝，迎於郊者，問其所不知，此一解也。《康誥》所稱「孟侯」，諸侯之長也，蓋方伯也，成王使康叔為之，又一解也。

中堂三解

學士玉堂、蓬瀛，本借道家之名。宋有集賢院大學士，以宰相充之，太宗親幸之，後惟學士上任一正坐而已。有朱衣院使引之而上，故曰中堂。《通雅》則云：「明制宰相無印，支俸皆借翰林院印，故到任必在翰林院衙門，吏視相公幾位，則設幾坐，故曰中堂。」史文靖公云：「中堂者，中書政事堂也。堂自宋始建，則中堂之名亦自宋始。」大抵宰相在閣中皆中坐，明李賢入閣欲中坐，彭時以宣宗曾幸，宜東西坐，方爭而有旨「置先聖像於閣中」，乃止。

伊耆氏二解

堯稱伊耆氏，人所知也。《周禮》大司寇之屬有伊耆氏，掌國之大祭祀，供其杖咸，則伊耆氏又官名也。

鰥、寡，孤、獨二解

《外傳》曰：「四十無妻不為鰥，三十無夫不為寡，無父有室不為孤，無子有猶子不為獨。」此衛湜《集說》引唐成伯璵所著《禮記外傳》也。

殃及池魚三解

《風俗通》池仲魚，人名也，城門失火而延燒之也。《淮南子》宋君失珠，池為之殫。宋東門火，國人汲水救火，池竭而魚浮故也。

蚩尤三解

《史記》以蚩尤為古諸侯，孔安國云「九黎君號蚩尤」，應劭云「蚩尤，古天子之好五兵者」《大戴禮》云「庶人之貪者為蚩尤」。楊升庵因之以為古有兩蚩尤。吳仁傑《漢書刊誤補遺》以為皆非也，蚩尤者，蚩尤旗，蓋星名也，是以高祖祭之而起兵耳。

老聃三解

《史記》老子諡曰聃，蔡邕書《老子碑》云：「孔子問禮時已二百歲，故聃然老旄貌。」許氏《說文》云：「聃，耳漫也。」老子名耳，故字聃。數說雖有異同，俱主老子說。惟鄭康成注《曾子問》云「老聃者，古壽考之稱」，似與李耳無涉。

子卯不樂三解

子卯不樂，鄭同以為相刑之日，賈逵以為桀紂亡日，李尋曰：「子為貪狼，卿為陰賊，故不樂也。」

郭公三解

《春秋》「郭公」舊解為闕文，一說郭公乃郭已之訛，邢凱《通編》以郭公為草名。

唐山夫人二解

唐山夫人，服虔曰：「高祖姬。」韋昭曰：「唐山，姓也，漢初人。」

「私」字六解

《三百篇》中用「私」字有四解：「薄汙我私」，私，燕服也。「遷其私人」，私人，家臣也。「譚公惟私」，私，姊妹之夫也。「私人之子」，皂隸之屬也。《說文》：「私，禾也。北道名禾主人曰私主人。」又女子陰也，《飛燕外傳》曰「穿其衣，露其私。」又溺也，《左傳》「將私焉」。

「龍」字三解

龍有三解：《左氏》「龍見而雩」，謂東方七宿蒼龍也。「蛇乘龍」，謂歲星也。《淮南子》「青龍為天之貴神」，即太歲；王莽《銅權銘》「歲在大梁，龍集戊辰」，以歲為歲星，龍為太歲也。魏文《星鍾虡銘》「歲在丙申，龍次大火」，又以歲為太歲，龍為歲星。

五大夫二解

五大夫，秦爵名，非五人之謂也。然《左氏》哀（按：原誤作「定」）公四年，晉士蔑執蠻子與其五大夫，以畀楚師於三戶。此五大夫當是五人矣。

王母六解

《爾雅•釋親》「父之妣為王母」，此一解也。《周易•晉卦•六二》「受茲介福，於其王母」，古注「母者，處內而成德之義，非實有其人」，此一解也。《爾雅》以西王母為西方昏荒之國，《大戴禮》、《三朝記》孔子之言西王母獻舜白玉琯及益地圖，舜遂廣九州為十二，《竹書》穆王七年王母來賓，皆言西戎，又一解也，蓋地名。《山海經》西王母虎身鋸牙，似是神獸，又一解也。《穆天子傳》、《漢武內傳》稱女仙年可三十許，宴於瑤池。《酉陽雜俎》齊郡函山有鳥三足，名王母，漢武登此山得玉函，化為白鳥飛去。蔡夢弼引之以注老杜《兀都壇詩》，又一解也。

趙、李三解

阮籍詩「趙李相經過」，顏延年以為飛燕、李夫人，楊升庵以為《谷永傳》之「小臣趙李，從微賤尊寵」是也，江浩然以為《何並傳》之「陽翟趙季、李款」是也，是三說也。

羽觴三解

劉德云「羽觴者，疾如羽也」，如淳曰「以玳瑁覆翠羽於下，徹底可見也」，劉良曰「杯上插羽以速客飲也」，是三解矣。

鮮卑二解

《楚詞》「小腰細頸，若鮮卑些」，注：「鮮卑，帶也。」晉以後為五胡之一，《顏氏家訓》有教兒子彈琵琶、學鮮卑語之說。

季隨二解

古注「周有八士」以為一母四乳而生八子，皆顯宦於周室盛時。馬融以為成王時，康成以為平王時。然蕭穎士《遊蒙山詩》曰「尚子捐俗緣，季隨躡遐軌」，似以「周有八士」為隱者流，與「逸民」一節同旨。嚴冬友曰：「疑蕭穎士所詠之季隨乃卞隨之偽。」

蕭牆三解

康成曰：「蕭，肅也。君臣相見之禮至此而肅也。」金仁山曰：「屏也。蕭疏可通望，故曰蕭牆。」劉熙《釋名》亦作「肅」字解。《爾雅翼》：「蕭，草也，祭宗廟牆乃焫蕭之地也」。

傳說三解

築於有莘之野者，殷相也；見於《天官書》者，星也；漢賦「傅說奉中闈之祠」，注：「女巫也。」

作者七人三解

「作者七人」，包咸曰長沮、桀溺、丈人、晨門、儀封人，荷簣、楚狂也。王弼以為伯夷、叔齊，虞仲、夷逸、朱張、柳下惠、少連也。康成又以「七」字為「十」字之誤，以為辟世者夷、齊、虞仲也，辟地者沮、溺、荷也，辟色者柳下惠、少連也，辟言者荷簣、楚狂也，合而為十人也。張子云：「作者之謂聖，七人者，堯、舜、禹、湯、文、武、周公。」此又一解也。

三老四解

古「三老」之名有四解：《左氏》「三老凍餒」，杜注云：「中壽、上壽、下壽也。」《王制》「三老五更」，《孔疏》云：「天子之所父事者，禮最尊」，漢以桓榮為三老、李躬為五更是也。《漢書》「嗇夫三老，此鄉亭之小吏也。又庶老、國老、死事之老亦為三老，見《禮經疏》。

八索三解

《書序》八卦之說曰八索，言索求其義也。賈逵以為八王之法。張平子以為即《周禮》八議之刑，索，空也，謂空設之也。《國語》史伯曰「平八索以成人」，韋昭注謂「八體，以應八卦也」，蓋乾首坤腹之義。

周行三解

周行有三解：《左氏》以為后妃思得賢人，以置周之列位，此一解也。「人之好我，示我周行」，《毛傳》主大道說，朱子本之以注《卷耳》，又一解也。 「佻佻公子，行彼周行」，《鄭箋》「公子衣履不能順時，齋送幣帛，行乎列位者，周人盡受之，而無反幣復禮之思」，又一解也。然唐人「提筆忘采葉，昨夜夢漁陽」，本《卷耳》一章之義，意思深婉，若以為求賢之詩，轉覺無味。

了鳥二解

《魏志》「明帝起台，公卿負土，衣冠了鳥」，此了鳥損壞之義也。唐人詩以「金了鳥」對「玉鴉叉」，此了鳥是鎖鑰之類，又一解矣。

原廟二解

顏師古注：原廟，重廟也。引《周禮》「原蠶」為證。張舜民《畫墁錄》以漢陵皆作原，京城在渭涘，故取高原之義也。

三監三解

三監，孔氏以為管、蔡、商也。《漢•地理志》以為殷畿內之三國邶、鄘、衛是也，邶封武庚，管叔尹鄘，蔡叔尹衛。獨鄭康成以為管、蔡、霍。

三望五解而李穆堂先生別主一說

七政、六宗各自為說，古人聚訟；三望之解，亦有五家。《公羊》以為泰山河海，胡氏安國傳《春秋》用之。賈逵、服虔以為分野之星及國中山川，杜預釋《左氏》用之。鄭康成以為山川在封內者，徐州魯地，三望蓋海岱及淮，范寧釋《穀梁》用之。劉敞以為星辰山川，趙鵬飛以為岱淮濟，諸說歧出。李穆堂駁云：分星野之說，考之經傳，不在望祀。鄭氏、趙氏以為境內山川，則諸侯所得祭，常事耳，何必書？《公羊》以河海為封外之祀，合於魯郊非禮之意，然望祀所及不獨此也。凡望而祭者皆曰望，故何氏釋天子方望，以為郊時所望祭四方群神，日月星辰、風伯雨師、五嶽四瀆及餘山川凡三十有六。既已推及境外，何由知為此三者耶？何氏謂魯獨祭其大者，謂泰山河海為大，豈日月星辰謂之小乎？劉貢父以為星辰山川，庶幾近之，然謂之三望，當實有所，不得泛及望祀也。《周禮•大司樂》「舞大磬以祀四望，舞大夏以祭山川」，既曰四望，又曰山川，是山川之外別有四望也。天神曰祀，地袛曰祭。乃四望曰祀，山川曰祭，是四望為天神之屬，山川為地袛之屬，山川不得列於四望也。祭祀各從其類，故後世郊社之禮亦以日月、星辰、風雨從祀於圜丘，嶽鎮海瀆從祀於方澤，後人徒以《虞書》有「望於山川」之文，遂以泰山河海之屬目為三望，不知山川雖在望祀之列，於郊天之望無涉。然則四望何神耶？鄭注、賈疏以樂六變而天神皆降之說，疑天非一神，謂日月、星辰在天神之列；又以祀屬天神，謂司中、司命、風師、雨師當在四望。其實六變之樂，姑洗在焉，天神皆降，別無四望之神，是四望統於天神矣。可知四望者，天神之屬，日月、星辰、司中、司命、風雨皆在祀中。天子四方望祭，故曰四望，亦曰方望。魯虛一方，讓於天子，故曰三望。猶樂器之曲縣，亦虛一面以讓軒縣焉。若山川為地示之屬，固不得列於郊祀之望也。

六宗九解而楊文叔先生專主一說

《尚書•舜典》「禋於六宗」，孔安國傳曰：「精意以享之謂禋。宗，尊也，所尊祭者，其祀有六：時也，寒暑也，日、月、星、水旱也。」蓋本《祭法》也。自是而外，以為上不在天，下不在地，旁不在四方，助陰陽變化，實一而名六者，歐陽、大小夏侯也。以為乾坤六子水、火、風、雷、山、澤者，劉歆，孔光也。以為「天宗三，日月星；地宗三，河海岱」者，賈逵也。以為天地、春夏秋冬者，馬融也。以為星辰、司中、司命、風師、雨師者，鄭玄也。以為天地四方者，司馬彪也。以為天地間遊氣者，孟康也。以為三昭、三穆，祖考所尊者，張髦也。以為六代帝皇羲、軒以來歷聖之所當祠者，郝敬也。王肅言《家語》宰我問六宗之說，孔子所答與《祭法》相合。文叔先生曰：孔氏所據，至當不易之說也。王肅雖別據《家語》，而六宗之義無有異同，可相證明。鄭氏亦有依據，而其辭支；張髦義有可通，而其說臆。外此更無一當。歐陽、夏侯之說浮遊恍惚，古之聖人必不崇此無名之祀。劉、孔之乾坤六子則兼山澤，賈逵之地宗則兼河海岱，皆下文望於山川之事也。馬融之天地四方，又於上文類上帝語贅。古者祭天禮嚴而不數，非常祀而祭告，其禮依郊祀為之，故曰類。舜以攝位告，非常祀也，一時之間既類而復禋，不為太數乎？司馬彪之說與馬融相仿，易四時為四方耳。其地宗曰社稷五祀之屬，五祀中霤、門、戶、行、灶，乃祀典之最細者。以所祭者尊，故名之曰宗。舜攝位祭告，山川群神尚不先於六宗，而亟亟於門、戶、行、灶之祀，亦瑣褻之甚矣。孟康之說尤虛誕不足論。鄭氏六《周禮•大宗伯》「以禋祀昊天上帝，實柴祀日月星辰，槱燎祀司中、司命、風師，雨師」，故非無據也；然《周禮》於上帝曰禋，於日月星辰等曰實柴，曰槱燎，則不得蒙禋祀上帝之文，而謂日月星辰之屬亦以禋禮祀之明矣。且又去日月不用以牽合六者之數，不免支離其詞。張髦之三昭三穆，新安王氏、孫氏皆取之，王氏曰：「《洛誥》『禋於文王、武王』，是宗祀皆可稱禋。」孫氏曰：「類上帝，祭天神也；禋六宗，祭人鬼也；望山川，祭地祇也。」昭穆之說，宗廟之祭人鬼之義乎？然吾謂「受終文祖」，則宗廟之祭業已舉矣， 「類帝」以下皆外祀也。朱子亦謂「祖有功，宗有德」，無昭穆皆宗之例，則髦之說，於義亦有所不得通。惟孔氏所據既本於《祭法》，而王肅所稱復出於《家語》，適相符合。《家語》宰我所問實指六宗，問自宰我，答自孔子，明白無疑；而《家語》為孔氏之書，又非後人偽造可疑者。《祭法》雖未明言六宗，然而昆曰幽宗，水旱曰雩宗，則日月、寒暑與之一例，其為宗也明矣。善乎蘇氏之論：「《祭法》曰『燔柴於泰壇，祭天也；瘞埋於泰圻，祭地也』，此即類於上帝也。『埋少牢於泰昭，祭時；相近於坎壇，祭寒暑；王宮祭日；夜明祭月；幽宗祭星；雩宗祭水旱』，此即禋於六宗也。『四坎壇，祭四方也；川谷丘陵能出雲，為風雨，見怪物，皆有神，有天下者祭百神』，此即望於山川，遍於群神也。《祭法》所敘，乃《舜典》之章句義疏也。」嚴東友曰：「合劉昭六宗眾議至今說《禮》家計得三十六，鄙意獨謂六宗者，乃六府也。《虞書》曰『水火木金土谷惟修』，又曰『六府孔修』，即方社之祭也。類上帝，郊也。禋六宗，社也。望山川，大祀也。遍群神，小祀也。至方社之神，見《左傳》蔡墨曰『木正曰句芒，火正曰祝融，金正曰蓐收，水正曰元冥，土正曰后土』，此五方之神；田正曰稷，此社神。」較諸家之言為確。

禘四解

禘有四解：其一大祭，《大傳》「王者禘其祖之所自出」是也。其一時祭，《王制》「春曰禴，夏曰禘」是也。其一吉祭，諸侯即位，三年喪畢而祭；謂之吉禘，僖二年夏五月乙酉吉禘於莊公，晉叔向曰「以寡君之未禘祀」是也。其一牲祭，《國語》定王享范武子曰「余一人敢設飾物飫禘焉」，韋昭注「半體曰飫，全體曰禘」是也。或以吉禘即是大祭，因新主入廟，遠主當遷，故大祭以審昭穆。若然則魯僭禘，晉亦僭禘歟？《左氏》曰「魯有禘樂，賓祭用之」，似魯之僭禘不止用之於祭，且用之於賓矣。

社二解

社有二：方丘大地之神，社鄉國之神。

綿莊先生解「禘」與昌黎略同

《論語》「禘自既灌而往，聖人不欲觀」。程綿莊以為既灌以後，魯用朱幹玉戚之舞，僭天子故也，非謂其誠敬之衰也。魯惠公使宰讓請郊廟之禮於天子，天子使史角往，惠公止之，其後在魯為墨翟之學，事見《呂氏春秋•仲春紀》，可以證《戴禮》成王賜周公之訛。韓昌黎注《論語》則合「禘自既灌而往」、「或問禘」、「祭如在」三章為一章，言僖公亂昭穆之序，行逆祀之禮，聖人傷之，故曰「吾不與祭，如不祭」，言己不得在位之權正其祭禮，故雖禘祭如不祭。

方喪二解

《檀弓》「方喪三年」，鄭注：「比方於父母之喪，即資父以事君之義。」此一解也。賈公彥以為方者，即《尚書》多士、多方之方，《禮記》所稱「無服之喪，以畜萬邦」，舜為堯三年喪，遊吉對士景伯曰「靈王之喪，吾先君簡公在楚，先大夫印段實往」是也。此又一解也。

娣姒二解

《爾雅•釋親》曰：「長婦謂稚婦為娣婦，娣婦謂長婦為姒婦。」劉熙《釋名》曰：「少婦謂長婦曰姒，言其先來，己所當法似也；長婦謂少婦曰娣，娣，弟也，以後來也。」世俗相沿，莫不以娣為兄妻之呼弟妻，以姒為弟妻之呼兄妻矣。此一解也。鄭樵《爾雅箋注》曰：「考之古義，兄弟之妻既為敵體，故不以兄弟之長幼相命，但以年長於己則呼之為姒，年少於己則呼之為娣。《左傳》穆姜謂聲伯之母為姒，叔向之嫂謂叔向之妻為姒，是皆呼夫弟之妻也。所謂長婦、稚婦者，實以婦人之長稚，非以其夫之長稚也。」此又一解也。至如《爾雅》曰「女子同出，謂先生為姒，後生為娣」，所云同出，乃是同嫁一夫。《公羊傳》曰：「諸侯娶一國，二國往媵之，以姒娣從。」此乃姒姊而娣妹，又別為一解矣。

卞和刖足兩解

《國策》、《說苑》皆謂卞和獻玉於楚王，王以為石也，故刖之。獨晉傅咸《卞和畫像賦序》曰：「臧文仲知柳下惠之賢而不與立，卞和自刖以證玉之非石，其賢於文仲遠矣。戲畫其像於卞子之旁，特赤其面，以示慚色。」一言楚王刖之，一言其自刖，是二解矣。

小蠻二解

香山詩「楊柳小蠻腰」，小蠻，妓名也。後寄禹錫詩「攜將小蠻去，招得老劉來」，自注：「小蠻，酒榼也。」是二解矣。

六親三解

《禮•樂志》如淳注：「六親：父也，子也，從父昆弟也，從祖昆弟也，曾祖昆弟也，族兄弟也。」《賈傳》應劭注：「父也，母也，兄也，弟也，妻也，子也。」《老子》「六親不和，然後有孝慈」，王弼注同應劭。賈疏又云「父子有禮，六親有義」，則父子又在六親之外。

先配後祖三解

鄭忽先配後祖，賈逵云：「三月廟見而後配也。」鄭眾以配為共牢食也。康成以祖為祓道之祭。

下達二解

《婚禮》「下達」二字，康成以為媒氏通達兩氏之言，是一解也。敖繼公以為「自天子下達於庶人」之義，是又一解也。

鬼夜哭二解

《淮南子》「倉頡作書，鬼夜哭」，高誘曰：「鬼或作兔，兔知作字必取其毫為筆，故夜哭也。」

雉朝飛二解

崔豹《古今注》云：「《雉朝飛》者，齊處士牧犢子五十無妻，出薪於野，見兩雉雙飛而作。」按《琴清英》曰：「衛女之傅母某所作也。衛女嫁齊太子，太子早卒，傅母屬其奔喪，喪畢女不肯歸，終之以殉。傅母哀之，取女平日所鼓琴到墓前鼓之，忽有雉從墓中飛起，故制曲曰《雉朝飛》。」較樂府牧犢子云云，似高一格。

門生三解

門生見《漢書•韋賢傳》，顏師古注：「門生者，猶云門下生也。」《後漢書•賈逵傳》拜逵所選弟子及門生為千乘國正郎。歐公題孔宙碑陰釋之云：「親受業者為弟子，轉相傳授者為門生。」此一解也。《唐書》楊嗣復領貢舉，父於陵自洛入朝，乃率門生出迎。此是科場所取士之名，至今稱之，又一解也。更有依附聲勢為門生者，《宋書》徐湛之門生千餘人，皆三吳富人之子，每出入，鮮衣怒馬，行遊里巷是也。應劭作泰山守，未一月而殺門生，孔北海譏之，殆此類門生是矣。

露筋祠五解

俗傳女子不宿人家，為蚊齧死，至露其筋。此一說不見經傳，而題詩者以訛傳訛久矣。江德藻《北道記》云：「鹿過邵伯埭，一夕為蚊所食，見筋，故名鹿筋。」又一說也。《三餘編》云：「露筋乃爐金之訛，晉時有友二人，於此開爐冶金，分財忿爭，一人置金路上，竟去。後人義之，以其金為立祠。」又一說也。查慎行詩云：「舊是鹿筋梁，何年祀女郎？」注云：「鹿筋梁，古地名。」又一說之。《是齋日記》云：「後五代時楊行密有將名路金，戰死於此，故立廟祀之。」又一說也。余嘗疑蚊不能殺人，《南史•良吏傳》孫謙夜無帳，蚊不敢近。《宋史•沈倫傳》倫佞佛，夏日恣蚊噆膚，家人秉箑來，怒而嗬之，冀以徼福。此皆蚊不能傷人之證。然《魏書》胡太后時，蠶蛾食人無算。劉延世《孫公談圃》云：「秦州西溪多蚊，使者按臨，以艾煙熏之。有廳吏大醉，為蚊齧死。」是又蚊能傷人之證也。段成式《酉陽雜俎》云：「有人露宿，蚊嘬見筋。」是則俗所傳之藍本，而恰不云是女子。

當面二解

蔡邕曰：「相見無期，惟是書疏可以當面」，此「當」字讀去聲；杜詩「當面輸心背面笑」，此「當」字則平聲也。

口實二解

《書》「以台為口實」，訾議也。又《左傳》「豈徒為其口實」，言豈徒為食祿計也，此與《易》「自求口食」同，是二解矣。

計較二解

《漢書•賈誼傳》「反唇相稽」，注云：「相與計較也。」此以爭論為計較。又《三國志•孫堅傳》「夜馳見袁術，畫地計較」，此以商量為計較，今皆言之。

內顧二解

《漢書•楊僕傳》「失期內顧」，師古注，「言思妻子也。」又左思詩「外望無寸祿，內顧無斗儲」，此所云內顧，意是作「視」字解。

今昔二解

今昔之說，大率以目前為今，以已往為昔，所謂「撫今追昔」與「今昔之感」之類是也。而亦有不盡然者，《史記•龜莢傳》「今昔壬子」，索隱曰：「今昔猶昨夜也。以今日言之，謂昨夜為今昔。」

所天三解

《梁竦傳》「昧死自陳所天」，臣以君為天，故曰所天。潘岳《寡婦賦序》「適人而所天又殞」，是妻以夫為天，亦曰所天。又吳質書稱子建為所天，言己所仰賴也。天之文義，即「國以民為天，民以食為天」之天。

一味二解

一味，口頭語也，如一味樸實，一味謙和，一味偷安，一味刻薄之類，不可枚舉；猶云一惟，蓋專一之謂。王荊公詩「並作南來一味涼」是此意也。杜詩「敕廚惟一味」，則徑指食物之味言，迥乎不同。

莧陸四解

《易》所稱莧陸，子夏以為木根草莖（按：原誤作「經」。）項氏《玩辭》曰：「莧音丸，山羊也，兌為羊之義也。陸，其所行之路也。」蓋本《說文》 「莧，山羊細角」之義。陸德明又云：「商陸者，樟柳也，下有死人則上生樟柳。」其解以為莧，說也，讀如「夫子莞爾」之莞；陸，睦也，和睦之義也。王弼注莧陸曰「草之柔者」，則直以莧為莧菜、商為商陸矣。

入小學二解

《禮》八歲入小學，《白虎通》十三歲入小學。

古剌水三解

《池北偶談》左公籮石詠古剌水云「瓶中古剌水，制自文皇年；列皇飲祖澤，旨之如羹然」，又曰「再拜嘗此水，含之不忍咽」，似乎古剌可飲也。明人宮詞曰「聞道內人新浴罷，一杯古剌水橫陳」，似乎宮人浴罷染體之水也。厲太鴻詩曰「一灑羅衣長不滅，氤氳願與君恩終」，又似乎熏灑衣服之用矣。三君子者不知何所考耶？嚴分宜籍沒時，其家有古剌水十三罐，人以為奇，則此物之貴重可知。余在揚州得一罐，上鐫「永樂六年古剌國熬造」。其鉛罐重一斤十三兩，藏余家四十餘年，稱之分量如故，毫無減損。錐鑽取水，其臭香，色微黃而稠濃，因寄贈陝西中丞畢秋帆，逾一年，桂廣文馥寄信來云：「李河台新得一罐，鋸開裏面皆黃金包裹，方知水久而分量不稍減者，金生水故也。」又按宋范成大《桂海虞衡志》志酒云「古減束泉本賓橫間墟名，以墟中泉釀酒，既熟不煮，埋之地中，日足取出」 云云，考束應作剌音，則古剌水即賓橫間之古束泉也。范成大志之於酒，似與左公籮石所詠及明人宮詞相合，而厲太鴻灑衣之說恐未真確。

愛妾換馬有二說

《獨異志》以愛妾換馬為任城王曹璋事，《宋詩話》以為鮑生以妾換韋生紫叱撥也。至有傳為東坡事者，有「為人莫作婦人身，百年苦樂由他人」之詩，尤屬附會。

《廣陵散》二解

《述異記》嵇康夜坐彈琴，有鬼自稱黃帝臣伶倫，與之交好，授以曲名《廣陵散》。後康臨刑，索琴彈之，歎曰：「從此《廣陵散》絕矣！」世間相傳以《廣陵散》為嵇康所制。按潘岳《笙賦》「輟張女之哀彈，流《廣陵》之清散」，又應璩《與劉孔才書》云「聽《廣陵》之清散」，潘在嵇後而應在嵇先，則《廣陵散》是古曲名，非康所造，且亦未嘗絕矣。獨《唐書•韓皋傳》皋云：「嵇康琴曲所以名《廣陵散》，蓋言王淩，毋丘儉輩皆從廣陵起兵敗散，傷曹魏將亡之義，非琴曲名《散》也。」宋人又駁云：「揚州稱廣陵蓋始於隋，晉尚未有，皋說殊非。」是又一解也。

出母有二解而周櫟園別立一說

敖繼公曰：「伯魚之母出而在父室者也，故伯魚有服；子思之母出而嫁者也，故子思無服。子思不忍明言，故假其詞曰：『道隆則從而隆，道汙則從而汙。』出妻之子為母服期，亦指出母之在父室者而言。若再嫁則已絕於子矣，故曰『繼母嫁，從為之服』，言從則服，不從則不服也。」周櫟園別立一說，曰：「子思之不喪出母，謂所出之母蓋婢妾之至微者，非被出之母也。」引《左氏》「康公，我之所自出」為證。

別子三解

《禮》云：「別子為祖，繼別為宗，繼禰者為小宗。」注別子有三：一是諸侯適子之弟，別於正適；一是異姓公子來自他國，別於本國不來者；一是庶姓之起於是邦為卿大夫，而別於不仕者：皆稱別子也。

寒食二解

介子推是日焚林而死，後人哀之而禁火，號曰「冷節」，此一說也。一曰龍星，木之位也，春屬東方，心為大火，懼火太盛，故有龍火之禁，此又一說也，見《容齋五筆》。

姑息二解

《檀弓》曾子曰：「細人之愛人也以姑息。」鄭注云：「姑，且也。息，休也。謂苟且取安也。」楊用修引《屍子》「紂棄黎老之言而用姑息之語」，注：「姑，婦女也。息，小兒也。」

蘊藉二解

今稱人文雅為蘊藉。按《漢書•薛廣德傳》「廣德為人溫雅有醞藉」，師古注：「醞，於問反，言有醞釀也。」又《馬宮傳讚》「其蘊藉可知也」，吳仁傑《兩漢刊誤補遺》以為「溫藉」也，引《禮記》「禮有擯詔，樂有相步，溫之至也」，即《周易》「藉用白茅」之義，不當讀為蘊。

稱大人五解

「大人」二字見於《周易》、《論語》，皆德位兼隆之稱。然考之史傳，東漢鄧康不肯呼宮婢為中大人，《蔡邕傳》外間紛紛，有所謂程大人者，似乎大人之稱，在漢不過宮監中人耳。《趙熹傳》呼城中大人，示以國家威信，則亦不過紳士之泛稱。若韓歆號南陽大人；蘇桓公長者，三輔稱為大人；回紇占見郭公，見一大人而還，此則以德言者也。《疏廣傳》子稱父及叔父曰大人，是家庭之尊稱，又一解也。北魏置二大人，對領南北二部，又置天地四方為六部大人，是方伯連帥之職；單于有五部大人，皆外夷之尊稱，又一解也。梅文穆公云康熙時除欽差中使外，雖督撫亦不稱大人，今司道俱稱大人矣。《漢•宣元六王傳》張博令弟光云「王遇大人益解」，師古注：「大人，博自稱其母也。」《後漢•范滂傳》滂白母曰：「惟大人割不可忍之恩。」古亦稱母為大人，是五解矣。

從母二解

《禮》「從母以名服」，從母者，母之姊妹也。宋景曹卒，季康子使冉有吊，且會葬，曰：「以肥之得備彌甥。」先儒曰：「姊妹之孫為彌甥。」袁準駁曰：「從母者，從其母而為庶母也，非姨也。姨止緦，與舅同。」引蔡侯之稱姨以為斷。汪鈍翁《為姑舅、姨母服二義》曰：「以父論則伯叔期，姑姊妹降而大功；以母論則從母小功，母舅降而緦矣。不特同異姓之嫌，亦男女之別也。」

五馬三解

《漢官儀》四馬載車，此常禮也，惟太守出則增一馬，故稱太守曰五馬。此一說也。程氏《演繁露》以為五馬未詳所出，疑始於《毛詩》「良馬五之」，鄭注《周禮》「州長建」，漢太守比州長，御五馬，故云。樂府曰「五馬立踟躕」，白香山曰「五匹鳴珂馬，雙輪畫戟車」，此一說也。余按《北齊•柳元伯傳》兄弟五人同為太守，各乘一馬出入，時人榮之，號「柳氏門庭，五馬委蛇」，此又一說也。姜西溟《湛圜劄記》曾引之。

宵明，燭光二解

《帝王世紀》以宵明、燭光為舜二女名；《淮南子》以為地名，河洲所照方千里，蓋是燭龍含照之義。

市井二解

《白虎通》：「市井者，因井為市也。」《[風俗通]》》云：「市者，恃也，養老少恃以不匱也。井者，為至市之人必先於井上洗濯其物，乃到市也。」








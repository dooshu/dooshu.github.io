○答荊川唐銀臺 【 倭事】

承長翰數百言、知江南賊情猖獗近如退歛、江東浙西、所在農耕如故、甚喜、及見克齋翁疏復云云、若公泛海洋窺賊巢水路、往來出入阻險、豈敢謂異樣說謊乎、公初行時。此言似淡泉與荊川不甚相合曾有拔本塞源之議。何不及今明白條上。所謂視軍情者當如是。若冐矢石督兵戰守。似總督提督事也。門下處師中。姑舍虎為龍何如。議者又謂江南將領、難得其人、俞盧相繼斥去、代者誰可、公雖不欲必置死地、但一至法司、則有律在、難輾轉矣、度此賊皆華人。借夷作惡。秋去春來。習以為常。今秋且不去、明春更可憂、真倭獲而盡殺之。亦不為武。聞彼中皆謂交易來中國。父母兄弟妻子。寄書來喚。而不知其巳為俘鬼。莫若于所獲真倭中量留數人給與印信文移令其歸島。徧諭彼中。勿從華人相誘入寇送死。彼既目擊。言必真切。當必信之。勾引奸氓計自窮矣。其間委曲情狀、公略入數語、料足動人、夷亦人也、若專以調兵調財驅殺為事。恐不止于庚戍首尾十年。况土著不練倉粟不儲。所養之兵。乘機為盜。所浚之財。冒破無紀。直恐禍不在海島。而在蕭墻也。三十餘年道誼骨肉、不敢尋常唯諾、由中迅筆、殊不倫次、


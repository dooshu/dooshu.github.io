◎郑婉娥词

洪武中，吴江沈韶游襄汉，归舟次九江，登琵琶亭，月下仿佛闻歌声。明日复往，徙倚亭中，一丽人冉冉来，二小姬前导。韶拜问之，曰："汉主陈友谅之婕妤郑婉娥也。年二十而死，殡此亭旁。二侍女一名钿蝉，一名金雁，皆当时殉葬者。"命取酒共饮，歌念奴娇一阕，曰："即昨夕郎所闻也。"词云："离离禾黍叹江山依旧，英雄尘土。石马铜驼荆棘里，阅遍几番寒暑。剑戟灰飞，旌旗鸟散，底处寻楼橹。喑哑叱诧，只今犹说西楚。 憔悴玉帐虞兮，灯前掩面，双泪飞红雨。凤辇羊车行不返，九曲愁肠漫苦。梅瓣凝妆，杨花翻雪，回首成终古。

翠螺青黛，绛仙慵眉妩。"又口中一律赠诏云："凤冒龙舟事已空。银屏金屋梦魂中。黄芦晚日烘残垒，碧草寒烟锁故宫。隧道鱼灯油欲烬，妆台鸾锦匣长封。

凭君莫话兴亡事，泪湿胭脂损旧容。"与韶谈元末群雄兴废及伪汉宫中事，历历如见。临别以金条脱为赠。同游梁生作琵琶佳遇歌。［乐府纪闻］


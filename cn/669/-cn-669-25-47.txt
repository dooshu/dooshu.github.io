75　重黎祝融吴回諸説不同　黎實祝融重爲南正　鄭語以八姓爲黎後


楚世家：「高陽生稱，稱生卷章，卷章生重黎，高辛氏之火正，能光融天下，帝嚳命曰祝融。」詩檜譜正義曰：「楚語稱『顓頊命南正重司天以屬神，命火正黎司地以屬民』，則黎爲火正，高陽時也。言高辛者，以重黎是顓頊命之，歷及高辛，仍爲此職，故二文不同也。黎實祝融，重爲南正，而楚世家同以重、黎爲祝融，謬也。世家又云：『帝嚳誅重黎，而以其弟吴回爲重黎後，復居火正爲祝融。』鄭語以『八姓爲黎後』者，以吴回繫黎之後，復居黎職，故本之黎也。案：鄭語：「史伯曰：『夫荆，重、黎之後也。夫黎爲高辛氏火正，命之曰祝融。其功大矣。夫成天地之大功者，其子孫未嘗不章。祝融亦能昭顯天地之光明，以生柔嘉材者也。其後八姓於周未有侯伯。』」韋昭注：「八姓，己、董、彭、秃、妘、曹、斟、芈也。」左傳昭二十九『少皞氏有子曰重，顓頊氏有子曰黎』，史記以重黎爲一人，又言『以吴回爲重黎』，皆謬。」

【全云】史公推原司馬氏本於重黎而僞誤如此，可謂數典而忘祖。

【元圻案】書堯典正義亦以史記爲謬。〇史記索隱曰：「重氏、黎氏二官代司天地，重爲木正，黎爲火正。據左氏，少昊氏之子曰重，顓頊氏之子曰黎。今以重黎爲一人，乃是顓頊之子孫者。劉氏云：『少昊氏之後曰重，顓頊氏之後曰重黎，對彼重則單稱黎，若自言當家則稱重黎。故楚及司馬氏皆重黎之後，非關少昊之重。』」〇日知録：「太史公自序曰：『重黎氏世序天地，其在周程伯休父其後也。』晉書宣帝紀：『其先出自帝高陽之子重黎。』宋書載晉衞瓘等奏云：『大晉之德，始自重黎，實佐顓頊。』以重黎爲一人，亦昔人相沿之謬。索隱引劉氏，此順非而曲爲之説。」






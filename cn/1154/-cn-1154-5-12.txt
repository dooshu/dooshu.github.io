卷四十二　郑世家第十二

郑桓公友者，周厉王少子而宣王庶弟也。

【集解】：徐广曰：“年表云母弟。”

宣王立二十二年，友初封于郑。

【索隐】：郑，县名，属京兆。秦武公十一年“初县杜、郑”是也。又系本云“桓公居棫林，徙拾”。宋忠云“棫林与拾皆旧地名”，是封桓公乃名为郑耳。至秦之县郑，盖是郑武公东徙新郑之後，其旧郑乃是故都，故秦始县之。

封三十三岁，百姓皆便爱之。幽王以为司徒。

【集解】：韦昭曰：“幽王八年为司徒。”【索隐】：韦昭据国语以幽王八年为司徒也。

和集周民，周民皆说，河雒之间，人便思之。为司徒一岁，幽王以襃后故，王室治多邪，诸侯或畔之。於是桓公问太史伯

【集解】：虞翻曰：“周太史。”

曰：“王室多故，予安逃死乎？”太史伯对曰：“独雒之东土，河济之南可居。”公曰：“何以？”对曰：“地近虢、郐，

【集解】：徐广曰：“虢在成皋，郐在密县。”骃案：虞翻曰“虢，姬姓，东虢也。郐，妘姓”。【正义】：括地志云：“洛州氾水县，古东虢叔之国，东虢君也。”又云：“故郐城在郑州新郑县东北三十二里。”

虢、郐之君贪而好利，

【索隐】：郑语云“虢叔恃势，郐仲恃险，皆有骄侈，又加之以贪冒”是也。虢叔，文王弟。郐，妘姓之国也。

百姓不附。今公为司徒，民皆爱公，公诚请居之，虢、郐之君见公方用事，轻分公地。公诚居之，虢、郐之民皆公之民也。”公曰：“吾欲南之江上，何如？”对曰：“昔祝融为高辛氏火正，其功大矣，而其於周未有兴者，楚其後也。周衰，楚必兴。兴，非郑之利也。”公曰：“吾欲居西方，何如？”

【索隐】：国语曰：“公曰‘谢西之九州何如’。”韦昭云“谢，申伯之国。谢西有九州。二千五百家为州”。其说盖异此。

对曰：“其民贪而好利，难久居。”公曰：“周衰，何国兴者？”对曰：“齐、秦、晋、楚乎？夫齐，姜姓，伯夷之後也，伯夷佐尧典礼。秦，嬴姓，伯翳之後也，伯翳佐舜怀柔百物。及楚之先，皆尝有功於天下。而周武王克纣後，成王封叔虞于唐，

【集解】：徐广曰：“晋世家曰唐叔虞，姓姬氏，字子于。”【索隐】：唐者，古国，尧之後，其君曰叔虞。何以知然者？据此系家下文云“唐人之季代曰唐叔虞。当武王邑姜方动大叔，梦天命而子曰虞，与之唐。及生有文在手曰‘虞’，遂以名之。及成王灭唐而国太叔，故因以称唐叔虞”。杜预亦曰“取唐君之名”是也。

其地阻险，以此有德与周衰并，亦必兴矣。”桓公曰：“善。”於是卒言王，东徙其民雒东，而虢、郐果献十邑，

【集解】：虞翻曰：“十邑谓虢、郐、鄢、蔽、补、丹、依、弢、历、莘也。”【索隐】：国语云：“太史伯曰‘若克二邑，鄢、蔽、补、丹、依、弢、历、莘君之土也’。”虞翻注皆依国语为说。

竟国之。

【集解】：韦昭曰：“後武公竟取十邑地而居之，今河南新郑也。”

二岁，犬戎杀幽王於骊山下，并杀桓公。郑人共立其子掘突，

【正义】：上求勿反，下户骨反。

是为武公。

【索隐】：谯周云“名突滑”，皆非也。盖古史失其名，太史公循旧失而妄记之耳。何以知其然者？按下文其孙昭公名忽，厉公名突，岂有孙与祖同名乎？当是旧史杂记昭厉忽突之名，遂误以掘突为武公之字耳。

武公十年，娶申侯女

【正义】：括地志云：“故申城在邓州南阳县北三十里。”左传云“郑武公取於申也。”

为夫人，曰武姜。生太子寤生，生之难，及生，夫人弗爱。後生少子叔段，段生易，夫人爱之。

【集解】：徐广曰：“年表云十四年生寤生，十七年生太叔段。”

二十七年，武公疾。夫人请公，欲立段为太子，公弗听。是岁，武公卒，寤生立，是为庄公。

庄公元年，封弟段於京，

【集解】：贾逵曰：“京，郑都邑。”杜预曰：“今荥阳京县。”

号太叔。祭仲曰：“京大於国，非所以封庶也。”庄公曰：“武姜欲之，我弗敢夺也。”段至京，缮治甲兵，与其母武姜谋袭郑。二十二年，段果袭郑，武姜为内应。庄公发兵伐段，段走。伐京，京人畔段，段出走鄢。

【正义】：邬音乌古反。今新郑县南邬头有村，多万家。旧作“鄢”，音偃。杜预云：“鄢，今鄢陵也。”

鄢溃，段出奔共。

【集解】：贾逵曰：“共，国名也。”杜预曰：“今汲郡共县也。”【正义】：按：今卫州共城县是也。

於是庄公迁其母武姜於城颍，

【集解】：贾逵曰：“郑地。”【正义】：疑许州临颍县是也。

誓言曰：“不至黄泉，

【集解】：服虔曰：“天玄地黄，泉在地中，故言黄泉。”

毋相见也。”居岁馀，已悔思母。颍谷之考叔

【集解】：贾逵曰：“颍谷，郑地。”【正义】：括地志云：“颍水源出洛州嵩高县东南三十里阳乾山，今俗名颍山泉。源出山之东谷。其侧有古人居处，俗名为颍墟，故老云是颍考叔故居，即郦元注水经所谓颍谷也。”

有献於公，公赐食。考叔曰：“臣有母，请君食赐臣母。”庄公曰：“我甚思母，恶负盟，柰何？”考叔曰：“穿地至黄泉，则相见矣。”於是遂从之，见母。

二十四年，宋缪公卒，公子冯奔郑。郑侵周地，取禾。

【索隐】：隐二年左传“郑武公、庄公为平王卿士。王贰于虢，及王崩，周人将畀虢公政。夏四月，郑祭足帅师取温之麦，秋又取成周之禾”是。

二十五年，卫州吁弑其君桓公自立，与宋伐郑，以冯故也。二十七年，始朝周桓王。桓王怒其取禾，弗礼也。

【索隐】：杜预曰：“桓王即位，周郑交恶，至是始朝，故言始也。”左传又曰：“周桓公言於王曰‘我周之东迁，晋郑焉依。善郑以劝来者，犹惧不蔇，况不礼焉，郑不来矣’。”

二十九年，庄公怒周弗礼，与鲁易祊、许田。

【索隐】：许田，近许之田，鲁朝宿之邑。祊者，郑所受助祭太山之汤沐邑。郑以天子不能巡守，故以祊易许田，各从其近。

三十三年，宋杀孔父。三十七年，庄公不朝周，周桓王率陈、蔡、虢、卫伐郑。庄公与祭仲、

【索隐】：左传祭仲足，盖祭是邑，其人名仲字仲足，故传云祭封人仲足是也。此繻葛之战在鲁桓公五年。

高渠弥

【索隐】：一作“弥”，一作“眯”，并名卑反。

发兵自救，王师大败。祝聸

【索隐】：左传作“祝摐”。

射中王臂。祝聸请从之，郑伯止之，曰：“犯长且难之，况敢陵天子乎？”乃止。夜令祭仲问王疾。

三十八年，北戎伐齐，齐使求救，郑遣太子忽将兵救齐。齐釐公欲妻之，忽谢曰：“我小国，非齐敌也。”时祭仲与俱，劝使取之，曰：“君多内宠，

【集解】：服虔曰：“言庶子有宠者多。”

太子无大援将不立，三公子皆君也。”所谓三公子者，太子忽，其弟突，次弟子亹也。

【索隐】：此文则数太子忽及突、子亹为三，而杜预云不数太子，以子突、子亹、子仪为三，盖得之。

四十三年，郑庄公卒。初，祭仲甚有宠於庄公，庄公使为卿；公使娶邓女，生太子忽，故祭仲立之，是为昭公。

庄公又娶宋雍氏女，

【集解】：贾逵曰：“雍氏，黄帝之孙，姞姓之後，为宋大夫。”

生厉公突。雍氏有宠於宋。

【集解】：服虔曰：“为宋正卿，故曰有宠。”

宋庄公闻祭仲之立忽，乃使人诱召祭仲而执之，曰：“不立突，将死。”亦执突以求赂焉。祭仲许宋，与宋盟。以突归，立之。昭公忽闻祭仲以宋要立其弟突，九月丁亥，忽出奔卫。己亥，突至郑，立，是为厉公。

厉公四年，祭仲专国政。厉公患之，阴使其婿雍纠欲杀祭仲。

【集解】：贾逵曰：“雍纠，郑大夫。”

纠妻，祭仲女也，知之，谓其母曰：“父与夫孰亲？”母曰：“父一而已，人尽夫也。”

【集解】：杜预曰：“妇人在室则天父，出则天夫。女以为疑，故母以所生为本解之。”

女乃告祭仲，祭仲反杀雍纠，戮之於市。厉公无柰祭仲何，怒纠曰：“谋及妇人，死固宜哉！”夏，厉公出居边邑栎。

【集解】：宋忠曰：“今颍川阳翟县。”【索隐】：按：栎音历，即郑初得十邑之历也。

祭仲迎昭公忽，六月乙亥，复入郑，即位。

秋，郑厉公突因栎人杀其大夫单伯，

【集解】：杜预曰：“郑守栎大夫也。”【索隐】：依左传作“檀伯”。檀伯，郑守栎大夫，事在桓十五年。此文误为“单伯”者，盖亦有所因也。按鲁庄公十四年，厉公自栎侵郑，事与周单伯会齐师伐宋相连，故误耳。

遂居之。诸侯闻厉公出奔，伐郑，弗克而去。宋颇予厉公兵，自守於栎，郑以故亦不伐栎。

昭公二年，自昭公为太子时，父庄公欲以高渠弥为卿，太子忽恶之，庄公弗听，卒用渠弥为卿。及昭公即位，惧其杀己，冬十月辛卯，渠弥与昭公出猎，射杀昭公於野。祭仲与渠弥不敢入厉公，乃更立昭公弟子亹为君，是为子亹也，无谥号。

子亹元年七月，齐襄公会诸侯於首止，

【集解】：服虔曰：“首止，近郑之地。”杜预曰：“首止，卫地。陈留襄邑县东南有首乡。”

郑子亹往会，高渠弥相，从，祭仲称疾不行。所以然者，子亹自齐襄公为公子之时，尝会斗，相仇，及会诸侯，祭仲请子亹无行。子亹曰：“齐彊，而厉公居栎，即不往，是率诸侯伐我，内厉公。我不如往，往何遽必辱，且又何至是！”卒行。於是祭仲恐齐并杀之，故称疾。子亹至，不谢齐侯，齐侯怒，遂伏甲而杀子亹。高渠弥亡归，

【索隐】：左氏云轘高渠弥。

归与祭仲谋，召子亹弟公子婴於陈而立之，是为郑子。

【索隐】：左传以郑子名子仪，此云婴，盖别有所见。

是岁，齐襄公使彭生醉拉杀鲁桓公。

郑子八年，齐人管至父等作乱，弑其君襄公。十二年，宋人长万弑其君湣公。郑祭仲死。

十四年，故郑亡厉公突在栎者使人诱劫郑大夫甫假，

【索隐】：左传作“傅瑕”。此本多假借，亦依字读。

要以求入。假曰：“舍我，我为君杀郑子而入君。”厉公与盟，乃舍之。六月甲子，假杀郑子及其二子而迎厉公突，突自栎复入即位。初，内蛇与外蛇斗於郑南门中，内蛇死。居六年，厉公果复入。入而让其伯父原

【索隐】：左传谓之原繁。

曰：“我亡国外居，伯父无意入我，亦甚矣。”原曰：“事君无二心，人臣之职也。原知罪矣。”遂自杀。厉公於是谓甫假曰：“子之事君有二心矣。”遂诛之。假曰：“重德不报，诚然哉！”

厉公突後元年，齐桓公始霸。

五年，燕、卫与周惠王弟穨伐王，

【索隐】：惠王，庄王孙，僖王子。子穨，庄王之妾王姚所生。事在庄十九年。

王出奔温，立弟穨为王。六年，惠王告急郑，厉公发兵击周王子穨，弗胜，於是与周惠王归，王居于栎。七年春，郑厉公与虢叔袭杀王子穨而入惠王于周。

秋，厉公卒，子文公踕

【索隐】：音在接反。系本云文公徙郑。宋忠云即新郑。

立。厉公初立四岁，亡居栎，居栎十七岁，复入，立七岁，与亡凡二十八年。

文公十七年，齐桓公以兵破蔡，遂伐楚，至召陵。

二十四年，文公之贱妾曰燕姞，

【集解】：贾逵曰：“姞，南燕姓。”

梦天与之兰，

【集解】：贾逵曰：“香草也。”

曰：“余为伯鯈。余，尔祖也。

【集解】：贾逵曰：“伯鯈，南燕祖。”

以是为而子，

【集解】：王肃曰：“以是兰也为汝子之名。”

兰有国香。”以梦告文公，文公幸之，而予之草兰为符。遂生子，名曰兰。

三十六年，晋公子重耳过，文公弗礼。文公弟叔詹曰：“重耳贤，且又同姓，穷而过君，不可无礼。”文公曰：“诸侯亡公子过者多矣，安能尽礼之！”詹曰：“君如弗礼，遂杀之；弗杀，使即反国，为郑忧矣。”文公弗听。

三十七年春，晋公子重耳反国，立，是为文公。秋，郑入滑，滑听命，已而反与卫，於是郑伐滑。

【索隐】：僖二十四年左传“郑公子士泄、堵俞弥帅师伐滑”。

周襄王使伯馃

【索隐】：音服。左传“王使伯服、游孙伯如郑请滑”。杜预云“二子周大夫”。知伯馃即伯服也。

请滑。郑文公怨惠王之亡在栎，而文公父厉公入之，而惠王不赐厉公爵禄，

【索隐】：此言爵禄，与左氏说异。左传云“郑伯享王，王以后之鞶鉴与之。虢公请器，王予之爵”。则爵酒器，是太史公与丘明说别也。

又怨襄王之与卫滑，故不听襄王请而囚伯馃。王怒，与翟人伐郑，弗克。冬，翟攻伐襄王，襄王出奔郑，郑文公居王于氾。三十八年，晋文公入襄王成周。

四十一年，助楚击晋。自晋文公之过无礼，故背晋助楚。四十三年，晋文公与秦穆公共围郑，讨其助楚攻晋者，及文公过时之无礼也。初，郑文公有三夫人，宠子五人，皆以罪蚤死。公怒，溉

【集解】：徐广曰：“一作‘瑕’。”【索隐】：音蔇。左传作“瑕”。

逐群公子。子兰奔晋，从晋文公围郑。时兰事晋文公甚谨，爱幸之，乃私於晋，以求入郑为太子。晋於是欲得叔詹为僇。郑文公恐，不敢谓叔詹言。詹闻，言於郑君曰：“臣谓君，君不听臣，晋卒为患。然晋所以围郑，以詹，詹死而赦郑国，詹之原也。”乃自杀。郑人以詹尸与晋。晋文公曰：“必欲一见郑君，辱之而去。”郑人患之，乃使人私於秦曰：“破郑益晋，非秦之利也。”秦兵罢。晋文公欲入兰为太子，以告郑。郑大夫石癸曰：“吾闻姞姓乃后稷之元妃，

【集解】：杜预曰：“姞姓之女，为后稷妃。”

其後当有兴者。子兰母，其後也。且夫人子尽已死，馀庶子无如兰贤。今围急，晋以为请，利孰大焉！”遂许晋，与盟，而卒立子兰为太子，晋兵乃罢去。

四十五年，文公卒，子兰立，是为缪公。

缪公元年春，秦缪公使三将将兵欲袭郑，至滑，逢郑贾人弦高诈以十二牛劳军，故秦兵不至而还，晋败之於崤。初，往年郑文公之卒也，郑司城缯贺以郑情卖之，秦兵故来。三年，郑发兵从晋伐秦，败秦兵於汪。

往年

【集解】：徐广曰：“缪公之二年。”

楚太子商臣弑其父成王代立。二十一年，与宋华元伐郑。华元杀羊食士，不与其御羊斟，怒以驰郑，郑囚华元。宋赎华元，元亦亡去。晋使赵穿以兵伐郑。

二十二年，郑缪公卒，子夷立，是为灵公。

灵公元年春，楚献鼋於灵公。子家、子公将朝灵公，

【集解】：贾逵曰：“二子郑卿也。”

子公之食指动，

【集解】：服虔曰：“第二指。”

谓子家曰：“佗日指动，必食异物。”及入，见灵公进鼋羹，子公笑曰：“果然！”灵公问其笑故，具告灵公。灵公召之，独弗予羹。子公怒，染其指，

【集解】：左传曰：“染指於鼎。”

尝之而出。公怒，欲杀子公。子公与子家谋先。夏，弑灵公。郑人欲立灵公弟去疾，去疾让曰：“必以贤，则去疾不肖；必以顺，则公子坚长。”坚者，灵公庶弟，

【集解】：徐广曰：“年表云灵公庶兄。”

去疾之兄也。於是乃立子坚，是为襄公。

襄公立，将尽去缪氏。缪氏者，杀灵公、子公之族家也。去疾曰：“必去缪氏，我将去之。”乃止。皆以为大夫。

襄公元年，楚怒郑受宋赂纵华元，伐郑。郑背楚，与晋亲。五年，楚复伐郑，晋来救之。六年，子家卒，国人复逐其族，以其弑灵公也。

七年，郑与晋盟鄢陵。八年，楚庄王以郑与晋盟，来伐，围郑三月，郑以城降楚。楚王入自皇门，郑襄公肉袒掔羊以迎，曰：“孤不能事边邑，使君王怀怒以及弊邑，孤之罪也。敢不惟命是听。君王迁之江南，及以赐诸侯，亦惟命是听。若君王不忘厉、宣王，桓、武公，哀不忍绝其社稷，锡不毛之地，

【集解】：何休曰：“墝埆不生五穀曰不毛。谦不敢求肥饶。”

使复得改事君王，孤之原也，然非所敢望也。敢布腹心，惟命是听。”庄王为卻三十里而後舍。楚群臣曰：“自郢至此，士大夫亦久劳矣。今得国舍之，何如？”庄王曰：“所为伐，伐不服也。今已服，尚何求乎？”卒去。晋闻楚之伐郑，发兵救郑。其来持两端，故迟，比至河，楚兵已去。晋将率或欲渡，或欲还，卒渡河。庄王闻，还击晋。郑反助楚，大破晋军於河上。十年，晋来伐郑，以其反晋而亲楚也。

十一年，楚庄王伐宋，宋告急于晋。晋景公欲发兵救宋，伯宗谏晋君曰：“天方开楚，未可伐也。”乃求壮士得霍人解扬，字子虎，诓楚，令宋毋降。过郑，郑与楚亲，乃执解扬而献楚。楚王厚赐与约，使反其言，令宋趣降，三要乃许。於是楚登解扬楼车，

【集解】：服虔曰：“楼车所以窥望敌军，兵法所谓‘云梯’也。”杜预曰：“楼车，车上望橹也。”

令呼宋。遂负楚约而致其晋君命曰：“晋方悉国兵以救宋，宋虽急，慎毋降楚，晋兵今至矣！”楚庄王大怒，将杀之。解扬曰：“君能制命为义，臣能承命为信。受吾君命以出，有死无陨。”

【集解】：服虔曰：“陨，坠也。”

庄王曰：“若之许我，已而背之，其信安在？”解扬曰：“所以许王，欲以成吾君命也。”将死，顾谓楚军曰：“为人臣无忘尽忠得死者！”楚王诸弟皆谏王赦之，於是赦解扬使归。晋爵之为上卿。

十八年，襄公卒，子悼公晞

【索隐】：刘音祕。邹本一作“沸”，一作“弗”。左传作“费”，音扶味反。

立。

悼公元年，鄦公

【集解】：徐广曰：“鄦音许。许公，灵公也。”

恶郑於楚，悼公使弟睔

【索隐】：公逊反。

於楚自讼。讼不直，楚囚睔。於是郑悼公来与晋平，遂亲。睔私於楚子反，子反言归睔於郑。

二年，楚伐郑，晋兵来救。是岁，悼公卒，立其弟睔，是为成公。

成公三年，楚共王曰“郑成公孤有德焉”，使人来与盟。成公私与盟。秋，成公朝晋，晋曰“郑私平於楚”，执之。使栾书伐郑。四年春，郑患晋围，公子如乃立成公庶兄繻

【索隐】：音须。邹氏云：“一作‘纁’，音训。”

为君。其四月，晋闻郑立君，乃归成公。郑人闻成公归，亦杀君繻，迎成公。晋兵去。

十年，背晋盟，盟於楚。晋厉公怒，发兵伐郑。楚共王救郑。晋楚战鄢陵，楚兵败，晋射伤楚共王目，俱罢而去。十三年，晋悼公伐郑，兵於洧上。

【集解】：服虔曰：“洧，水名。”【正义】：括地志云：“洧水在郑州新郑县北三里，古新郑城南。韩诗外传云‘郑俗，二月桃花水出时，会於溱、洧水上，以自祓除’。”按：在古城城南，与溱水合。

郑城守，晋亦去。

十四年，成公卒，子恽

【索隐】：纡纷反。左传作“髡顽”。

立。是为釐公。

釐公五年，郑相子驷朝釐公，釐公不礼。子驷怒，使厨人药杀釐公，

【集解】：徐广曰：“年表云子驷使贼夜弑僖公。”

赴诸侯曰“釐公暴病卒”。立釐公子嘉，嘉时年五岁，是为简公。

简公元年，诸公子谋欲诛相子驷，子驷觉之，反尽诛诸公子。二年，晋伐郑，郑与盟，晋去。冬，又与楚盟。子驷畏诛，故两亲晋、楚。三年，相子驷欲自立为君，公子子孔使尉止杀相子驷而代之。子孔又欲自立。子产曰：“子驷为不可，诛之，今又效之，是乱无时息也。”於是子孔从之而相郑简公。

四年，晋怒郑与楚盟，伐郑，郑与盟。楚共王救郑，败晋兵。简公欲与晋平，楚又囚郑使者。

十二年，简公怒相子孔专国权，诛之，而以子产为卿。十九年，简公如晋请卫君还，而封子产以六邑。

【集解】：服虔曰：“四井为邑。”

子产让，受其三邑。二十二年，吴使延陵季子於郑，见子产如旧交，谓子产曰：“郑之执政者侈，难将至，政将及子。子为政，必以礼；不然，郑将败。”子产厚遇季子。二十三年，诸公子争宠相杀，又欲杀子产。公子或谏曰：“子产仁人，郑所以存者子产也，勿杀！”乃止。

二十五年，郑使子产於晋，问平公疾。平公曰：“卜而曰实沈、台骀为祟，史官莫知，敢问？”对曰：“高辛氏有二子，长曰阏伯，季曰实沈，居旷林，

【索隐】：贾逵曰：“旷，大也。”

不相能也，日操干戈以相征伐。后帝弗臧，

【集解】：贾逵曰：“后帝，尧也。臧，善也。”

迁阏伯于商丘，主辰，

【集解】：贾逵曰：“商丘在漳南。”杜预曰：“商丘，宋地。”服虔曰：“辰，大火，主祀也。”

商人是因，故辰为商星。

【集解】：服虔曰：“商人，契之先，汤之始祖相土封阏伯之故地，因其故国而代之。”

迁实沈于大夏，主参，

◇　集解服虔曰：“大夏在汾澮之间，主祀参星。”杜预曰；“大夏，今晋阳县。”

唐人是因，服事夏、商，

【集解】：贾逵曰：“唐人谓陶唐氏之胤刘累事夏孔甲，封於大夏，因实沈之国，子孙服事夏、商也。”【正义】：括地志云：“故唐城在绛州翼城县西二十里。徐才宗国都城记云‘唐国，帝尧之裔子所封。春秋云“夏孔甲时有尧苗胄刘累者，以豢龙事孔甲，夏后嘉之，赐曰御龙氏，以更豕韦之後。龙一雌死，潜醢之以食夏后。既而使求之，惧而迁于鲁县”。夏后盖别封刘累之後于夏之墟，为唐侯。至周成王时，唐人作乱，成王灭之而封太叔，迁唐人子孙于杜，谓之杜伯，范氏所云在周为唐杜氏也’。地记云‘唐氏在大夏之墟，属河东安县。今在绛城西北一百里有唐城者，以为唐旧国’。”然则叔虞之封即此地也。

其季世曰唐叔虞。

【集解】：杜预曰：“唐人之季世，其君曰叔虞。

”当武王邑姜方娠大叔，梦帝谓己：

【集解】：贾逵曰：“帝，天也。己，武王也。”

‘余命而子曰虞，

【集解】：杜预曰：“取唐君之名。”

乃与之唐，属之参而蕃育其子孙。’及生有文在其掌曰‘虞’，遂以命之。及成王灭唐而国大叔焉。故参为晋星。

【集解】：贾逵曰：“晋主祀参，参为晋星。

”由是观之，则实沈，参神也。昔金天氏有裔子曰昧，为玄冥师，

【集解】：服虔曰：“金天，少昚也。玄冥，水官也。师，长也。昧为水官之长。”

生允格、台骀。

【集解】：服虔曰：“允格、台骀，兄弟也。”

台骀能业其官，

【集解】：服虔曰：“脩昧之职。”

宣汾、洮，

【集解】：贾逵曰：“宣犹通也。汾、洮，二水名。”

障大泽，

【集解】：服虔曰：“陂障其水也。”

以处太原。

【集解】：服虔曰：“太原，汾水名。”杜预曰：“太原，晋阳也，台骀之所居者。”

帝用嘉之，国之汾川。

【集解】：服虔曰：“帝颛顼也。”

沈、姒、蓐、黄实守其祀。

【集解】：贾逵曰：“四国台骀之後也。”

今晋主汾川而灭之。

【集解】：贾逵曰：“灭四国。”

由是观之，则台骀，汾、洮神也。然是二者不害君身。山川之神，则水旱之菑禜之；

【集解】：服虔曰：“禜为营，攒用币也。若有水旱，则禜祭山川之神以祈福也。”

日月星辰之神，则雪霜风雨不时禜之；若君疾，饮食哀乐女色所生也。”平公及叔乡曰：“善，博物君子也！”厚为之礼於子产。

二十七年夏，郑简公朝晋。冬，畏楚灵王之彊，又朝楚，子产从。二十八年，郑君病，使子产会诸侯，与楚灵王盟於申，诛齐庆封。

三十六年，简公卒，子定公宁立。秋，定公朝晋昭公。

定公元年，楚公子弃疾弑其君灵王而自立，为平王。欲行德诸侯。归灵王所侵郑地于郑。

四年，晋昭公卒，其六卿彊，公室卑。子产谓韩宣子曰：“为政必以德，毋忘所以立。”

六年，郑火，公欲禳之。子产曰：“不如修德。”

八年，楚太子建来奔。十年，太子建与晋谋袭郑。郑杀建，建子胜奔吴。

十一年，定公如晋。晋与郑谋，诛周乱臣，入敬王于周。

【索隐】：王避弟子朝之乱出居狄泉，在昭二十三年；至二十六年，晋、郑入之。经曰“天王入于成周”是也。

十三年，定公卒，子献公虿立。献公十三年卒，子声公胜立。当是时，晋六卿彊，侵夺郑，郑遂弱。

声公五年，郑相子产卒，

【正义】：括地志云：“子产墓在新郑县西南三十五里。郦元注水经云‘子产墓在潩水上，累石为方坟，坟东北向郑城，杜预云言不忘本’。”

郑人皆哭泣，悲之如亡亲戚。子产者，郑成公少子也。为人仁爱人，事君忠厚。孔子尝过郑，与子产如兄弟云。及闻子产死，孔子为泣曰：“古之遗爱也！”

【集解】：贾逵曰：“爱，惠也。”杜预曰：“子产见爱，有古人遗风也。”

八年，晋范、中行氏反晋，告急於郑，郑救之。晋伐郑，败郑军於铁。

【集解】：杜预曰：“戚城南铁丘。”【正义】：括地志云：“铁丘在滑州卫南县东南十五里。”

十四年，宋景公灭曹。二十年，齐田常弑其君简公，而常相於齐。二十二年，楚惠王灭陈。孔子卒。

三十六年，晋知伯伐郑，取九邑。

三十七年，声公卒，子哀公易立。

【集解】：年表云三十八年。

哀公八年，郑人弑哀公而立声公弟丑，是为共公。共公三年，三晋灭知伯。三十一年，共公卒，子幽公已立。幽公元年，韩武子伐郑，杀幽公。郑人立幽公弟骀，是为繻公。

【集解】：年表云郑立幽公子骀繻。或作“缭”。

繻公十五年，韩景侯伐郑，取雍丘。郑城京。

十六年，郑伐韩，败韩兵於负黍。

【集解】：徐广曰：“在阳城。”【正义】：括地志云：“负黍亭在洛州阳城县西南三十五里，故周邑也。”

二十年，韩、赵、魏列为诸侯。二十三年，郑围韩之阳翟。

二十五年，郑君杀其相子阳。二十七，子阳之党共弑繻公骀而立幽公弟乙为君，是为郑君。

【集解】：徐广曰：“一本云‘立幽公弟乙阳为君，是为康公’。六国年表云立幽公子骀，又以郑君阳为郑康公乙。班固云‘郑康公乙为韩所灭’。”

郑君乙立二年，郑负黍反，复归韩。十一年，韩伐郑，取阳城。

二十一年，韩哀侯灭郑，并其国。

太史公曰：语有之，“以权利合者，权利尽而交疏”，甫瑕是也。甫瑕虽以劫杀郑子内厉公，厉公终背而杀之，此与晋之里克何异？守节如荀息，身死而不能存奚齐。变所从来，亦多故矣！

【索隐述赞】厉王之子，得封於郑。代职司徒，缁衣在咏。虢、郐献邑，祭祝专命。庄既犯王，厉亦奔命。居栎克入，梦兰毓庆。伯服生囚，叔瞻尸聘。釐、简之後，公室不竞。负黍虽还，韩哀日盛。








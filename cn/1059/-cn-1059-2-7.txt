○罗江神祠

昶自御史谪官福之古田，寻以霈恩改知罗江县。公署后有土地祠，前令所立，颇着灵异，令有事必祷焉，祭享无虚月，自昶莅任不复然。一日，私廨失所畜鸡，寻之乃在神前，舒翼伏地如被钉者。以问舆皂辈，皆言神以久不祭，故见谴耳。昶怒，至神祠斥数其神，因举意欲毁之。是夜梦中见神来，谢罪恳曰：「予血食于此者累年，不敢为过。昨日鸡被钉，乃鬼卒辈苦饥，故为之，非予敢然也。公幸怜之勿毁。」昶不许，明旦遂撤去之。其前令者既秩满，即留家于县署后，夜梦神来诉乞立庙，诘之曰：「何不更诉新令？」神蹙额曰：「须公自为之耳，彼盛公威严，不敢干也。」令乃即所居旁建祠祀之。


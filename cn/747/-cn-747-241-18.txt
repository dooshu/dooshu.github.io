○为宗尚书祭梁宣王文

维大唐景龙元年岁次丁未十有乙未朔四月戊戌，兵部尚书宗楚客、弟将作大匠秦客等，谨以清酌庶羞之奠，致祭於梁宣王之灵：惟王神岳降灵，英姿济代，在周锡梁社之宠，翊唐有代邸之勋。不谓业在必安，而衅生非意，贼臣结党，大黩辰闱，逆子弄兵，轻诬懿戚。密谋奉主，惟以国家为心；飞祸及门，翻令父子并命。九重轸念，悼舟楫之堙没；百辟兴嗟，怆衣冠之珍瘁。楚客等早承辉眄，夙忝娱游，姻属谬接於葭莩，兄弟窃方於雁序。叨列五等，同事两朝，昔以高义铭心，今犹德音在耳。严慈永往，伯季凋零，友睦申於长妹，成立冀於犹子。而家不悔祸，俱毙仇人，入私庭而痛深，过王门而悲极。竹池旧赏，看雁骛之犹归；蒿里新歌，恨天人之水逝。呜呼哀哉！九原撰日，万古营魂，士悲高驾，帝恸津门，殒贤辅而星坼，害良臣而雾昏，想平生之如在，庶仿佛於斯樽。尚飨。


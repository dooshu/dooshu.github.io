张秀才


张秀才，高密人，传者佚其名。性脱略，嗜饮，胆气粗豪，人遂称之为“大胆秀才”云。馆于同里单氏，巨室也。宅中有园，具花木林泉之胜。顾恒加扃键，家人相哗以妖，无敢入者。

一夕酷暑，小酌微醺，谓单曰：“夙闻君家园林竹木冠一邑，假山如画，久思吟啸其下，稍领佳趣，以未得闲，故不敢请，今愿窃有请矣。”单曰：“园扃数年，久成妖薮，未敢以渎先生。”张笑曰：“世上岂有妖魔？狡黠者妄言之，梼昧者误信之耳。妖由人兴，实凭意造。君勿惑焉。仆请入宿，为君察之。”单摇手曰：“不可，不可！昼且不敢入，况暮夜乎！”张固笑而不信也，请益坚。单不得已，使健仆数辈，列炬启扃，呼啸而入。并力粪除，草草具床帐几榻，置酒具，即趋出。

张昂然屏人独入。适月至中庭，光明如昼。院旷阔盈亩，而山居其半，峰峦峭拔，高低半出墙头，起伏作势。花木半已暵萎。惟矬松奇古，老干多作虬龙形，高六七尺，或三四尺，苍翠蟠屈，错落于层峦叠嶂间。山下修竹千竿，阴森之气可掬；拂青云，扫明月，晚风微动，锵锵然韵胜笙簧也。微哂曰：“似此胜地，顾哗为有妖，甘弃置之，愚哉！”摄衣升厅，举酒独酌，尽一罂大醉，解衣磅礴，裸卧榻间，懵腾睡去。

及醒，则仿佛前事若忘矣。推枕四顾，烛灭人静，始忆身在园中。忽壁间板片爆裂作响。张惊，据枕窃听，时月已西斜，松影自窗间入，微风吹动，影亦摇曳作势。益惊，引手几上，取一戒尺以自卫。骤忆妖薮之说，不觉大惧。适夜风起，松竹谡谡有声。忽黑云一片飞掩月光，松竹之声益厉。乃蹑足著履，裸体奔出。及门将启之，而撼之不动。盖阍者居门外，恐妖出，早下钥矣。幸假山附墙，梯山而过。则别一院落，修竹芭蕉，怪石人立，犹不失为园林景象也。植立不敢动，侧耳窃听，恐隔墙之妖蹑其踪也。牛喘鹿撞，蹑蹀方寻出路，才一转折，突一女子，披发盈肩，抱头裸体，赫然立其前。惊极失魂，遽前抱之，颓然就倒，亦不自知其然也。

初，阍人有女病痢，夜深痢作，迫不及衣，赤身出泄。竣而起，忽见一裸丈夫逾垣来，以为妖也，惊极。觉头脑皆鸣，胀痛欲裂，遂以两手掩目，不敢注视。及张卒然抱之，遂相与昏绝，互抱僵卧，相持甚坚。方女之出也，其母知之，讶其久不归，窥之，见其与一男子相抱卧墙下，以为私通，亟告其父。窥之而信。讶其不动，咳惊之，寂如故；近察之，则皆奄奄一息矣。烛男子面，则张先生也。阍人怒曰：“无怪其不畏妖而独宿矣！”挝户告主人。单闻而大惊，急趋视，曰：“是别有故，断非私约者。”力劈其手解之，各救得苏。“大胆秀才”，盖从此嗒然矣。

嗟乎！天下之言不顾行者，盖比比然矣。如张秀才者，使其不强入废园，或入而酣然至晓，无此遭遇，虽拥此“大胆秀才”之号以终，未可知也。遭此而败，乃“大胆秀才”之不幸耳。虽然，今之人，其勿以此讥“大胆秀才”也。大言炎炎，而无惭衾影，问世有几人？






志第五十九 乐志二


△郊祀乐章

成宗大德六年，合祭天地五方帝乐章：

降神，奏《乾宁之曲》，六成：

圜钟宫三成

惟皇上帝，监德昭明。祀考承天，治底隆平。孝思维则，禋祀荐诚。神其降格，万福来并。

黄钟角一成（词同前）。

太簇徵一成（词同前）。

姑洗羽一成（词同前）。

初献盥洗，奏《肃宁之曲》：

黄钟宫

明水在下，钟鼓既奏。有孚颙若，陟降左右。辟公之处，多士裸将。吉蠲以祭，其帝其飨。

初献升降，奏《肃宁之曲》：

大吕宫

禋祀孔肃，盥荐初升。（荐，《续通考》作洗。）摄齐恭敬，以荐惟馨。肃雍多士，来格百灵。降福受釐，万世其承。

奠玉币，奏《亿宁之曲》：（旧志阙，据《续通考》补。）

大吕宫

宗祀配飨，肇举明禋。嘉玉既设，量币斯陈。惟德格天，惟诚感神。于万斯年，休命用申。

迎俎，奏《丰宁之曲》：

黄钟宫

有硕斯俎，有涤斯牲。鸾刀屡奏，血膋载升。礼崇茧栗，气达尚腥。上帝临止，享于克诚。

酌献，奏《嘉宁之曲》：

大吕宫

崇崇泰畤，穆穆昊穹。神之格思，肸蚃斯通。仪尊载列，黄流在中。酒既和止，万福攸同。

亚献，奏《咸宁之曲》：

黄钟宫

六成既阕，三献云终。神具醉止，穆穆雍雍。和风庆云，贲我郊宫。受兹祉福，亿载无穷。

终献（词同前）。

彻笾豆，奏《丰宁之曲》：

大吕宫

禋祀既备，神具宴娭。笾豆有楚，废彻不迟。多士骏奔，乐且有仪。乃锡纯嘏，永佐丕基。

送神，奏《亿宁之曲》：

圜钟宫

殷祀既毕，灵驭载旋。礼洽和应，降福自天。动植咸若，阴阳不愆。明明天子，亿万斯年。

望燎，奏《丰宁之曲》：

黄钟宫

享用百礼（旧志作“享申”，乃字误），庆洽百灵。奠玉高坛，燔柴广庭。祥光达曙，灿若景星。神之降福，万国咸宁。

大德九年以后，定拟亲祀乐章：

皇帝入中壝：（出入小次）

黄钟宫

赫赫有临，洋洋在上。克配皇祖，于穆来飨。肇此大禋，乾文宏朗。被衮圜丘，巍巍元象。

皇帝盥洗：

黄钟宫

翼翼孝思，明德洽礼。功格元穹，有光帝始。著我精诚，洁兹荐洗。币玉攸奠，永集嘉祉。

皇帝升坛：（降同）

大吕宫

天行惟健，盛德御天。日月龙章，筍虡宫县。藁鞂尚明，礼璧苍圜。神之格思，香升燔烟。

降神，奏《天成之曲》：

圜钟宫三成

烝哉皇元，丕承帝眷。报本贵诚，于郊殷荐。藁鞂载陈，云门六变。神之格思，来处来燕。

黄钟角一成

太簇徵一成

姑洗羽一成（词并同前）。

初献盥洗，奏《隆成之曲》：

黄钟宫

肇禋南郊，百神受职。齐洁惟先，匪馨于稷。乃沃乃盥，祠坛是陟。上帝监观，其仪不忒。

初献升坛，（降同）奏《隆成之曲》：

大吕宫

于穆圜坛，阳郊奠位。孔惠孔时，吉蠲为饎。降登祇若，百礼既至。愿言居歆，允集熙事。

奠玉币，（正配位同）奏《钦成之曲》：

黄钟宫

谓天盖高，至诚则格。克祀克禋，骏奔百辟。制币斯陈，植以苍璧。神其降康，俾我来益。

司徒捧俎，奏《宁成之曲》：

黄钟宫

我牲既洁，我俎斯实。笙镛克谐，笾豆有飶。神来宴娭，歆兹明德。永锡繁禧，如几如式。

昊天上帝位酌献，奏《明成之曲》：

黄钟宫

于昭昊天，临下有赫。陶匏荐诚，馨闻在德。酌言献之，上灵是格。降福孔偕，时万时亿。

皇地祇位酌献：

大吕宫

至哉坤元，与天同德。函育群生，元功莫测。合飨圜坛，旧典时式。申锡无疆，聿宁皇国。

太祖位酌献：

黄钟宫

礼大报本，郊定天位。皇皇神祖，反始克配。至德难名，元功宏济。帝典式敷，率育攸塈。

皇帝饮福：

大吕宫

特牲享诚，备物循质。上帝居歆，百神受职。皇武昭宣，孝祀芬苾。万福攸同，下民阴骘。

皇帝出入小次：

黄钟宫

惟天惟大，惟仁飨帝。（旧志作“惟帝”，乃字误。据《续通考》改。）以配祖考，肃赞灵祉。定极崇功，永我昭事。升中于天，象物毕至。

文舞（崇德之舞）退，武舞（定功之舞）进，奏《和成之曲》：

黄钟宫

羽籥既竣，载扬玉戚。一弛一张，匪舒匪棘。八音克谐，万舞有奕。永观厥成，纯嘏是锡。

亚终献，奏《和成之曲》：

黄钟宫

有严郊禋，恭陈币玉。大饎是承，载祇载肃。上帝居歆，馨香既饫。惠我无疆，介以景福。

徼笾豆，奏《宁成之曲》：

大吕宫

三献攸终，六乐斯遍。既右飨之，彻其有践。洋洋在上，默默灵眷。明禋告成，于皇锡羡。

送神，奏《天成之曲》：

圜钟宫

神之来歆，如在左右。神保聿归，灵斿先后。恢恢上圜，无声无臭。日监孔昭，思皇多祐。

望燎，奏《隆成之曲》：

黄钟宫

熙事备成，礼文郁郁。柴烟聿升，（旧志误柴为紫。）灵光下烛。神人乐康，永膺戬谷。祚我丕平，景命有仆。

皇帝出中壝：

黄钟宫

泰坛承光，寥廓元暧。畅我扬明，飨仪惟大。九服敬宣，望教无外。皇拜天祐，照临斯届。






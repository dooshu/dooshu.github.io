古别离

孤城穷巷秋寂寂，美人停梭夜叹息。

空园露湿荆棘枝，荒蹊月照狐狸迹。



忆君去时儿在腹，走如黄犊爷未识。



紫姑吉语元无据，况凭瓦兆占归日。



嫁来不省出门前，魂梦何因识酒泉？



粉绵磨镜不忍照，女子盛时无十年。



古别离

君北游司并，我南适熊湘，邂逅淮阴市，共饮官道傍。



丈夫各有怀，穷达讵可量；临别一取醉，浩歌神激扬。



勋业有际会，风云正苍茫。



乱点剑峰血，苦寒芒屦霜。



死即万鬼邻，生当致虞唐。

丹鸡不须盟，我非儿女肠！






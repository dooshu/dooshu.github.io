送潮州诸孝廉公车北上　三首


科名天水溯开先，已在昌黎未到前。瑞兆橡花占庙木，人文离火应星躔。

尚书南渡陈言日，漕使东巡献颂年。各有千秋容自致，好将勋业绍高贤。

瀛洲人物盛前明，讲学钟宜有继声。况值特科征俊异今春，皇上有特旨，求经济之士，莫将平步羡公卿。万言制策魁多士，一代边材起本兵。珍重孝廉船北上，西湖波定凤皇鸣。潮谚云：“凤啸湖平，代出公卿。”

魏阙江湖别思赊，出门西笑说京华。八千里路辞乡土，廿四番风羡杏花。胜友如云新置邸都门潮州有新旧会馆，吉音传电远飞车。南珠亭畔婆娑客，伫待泥金报到家。






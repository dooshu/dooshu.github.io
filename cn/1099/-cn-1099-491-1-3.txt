○海防迂說 【 制倭】

有無相易。邦國之常。日本自宋以前。常通貢市。元時來貢絕少。而市舶極盛。亦百年無患也。　高皇帝絕其貢。不絕其市。永樂以後。仍并貢市許之。葢彼中所用貨物。有必資于我者。勢不能絕也。自是以來。其文物漸繁。資用亦廣。三年一貢。限其人船。所易貨物。豈能供一國之用。于是多有先期入貢。人船踰數者。我又禁止之則有私通市舶者。私通者商也。官市不開私市不止自然之勢也。又從而嚴禁之。則商轉而為盜。盜而後得為商矣。當時海商多倩貧倭以為防衛交通既久。烏合甚易。邊海富豪。向與倭市者。厲禁之後又負其資而不償于是倭舡至而索負。且復求通奸商竟不償。復以危言撼官府。倭人乏食。亦輒虜掠如足展轉醞釀。復有群不逞輩。勾引鄉導。內逆外憤。同惡相濟。而陳東徐海輩為之魁。于是乎有壬子之變。譬有積水于此。不得不通。决之使由正道則久而不溢。若塞其正道、必有旁出之竇又塞其旁出之竇則必潰而四出。貢舶市舶正道也。私市。旁出之竇也壬子之禍。則潰而四出者也。若欲積而不出。其勢不能。豈有強勢之所不能。而名為百年經常之策。又舉世而持之。可乎哉。當時若得才略大臣。假以便宜。得破格釐正。通彼我之情。立可久之法。除盜而不除商。禁私販而通官市。可不費一鏹。不損一人。海上帖然至今耳。言有甚正大而未必當者如断海市絕欵貢之類是也朱秋厓紈、清正剛果。耑以禁絕為事。擊斷無避。當時譁然。卒被論劾。憤懣以死。至今人士皆為稱寃。寃則寃矣。海上實情實事。果未得其要領。當時處置。果未盡合事宜也。此如癰疽巳成。宜和解消導之法。有勇醫者憤而割去之。去與不去。皆不免為患耳。壬子之後。當事諸公。大略分為二議。張半洲經阮山峰鄂俞總兵大猷始終主于戰勦者也。胡梅林宗憲趙甬江文華唐荊川順之盧總兵鏜主于招撫者也。招撫之議。實自鏜始。其人老將。熟知海上情形。且王直向居海島。未嘗親身入犯。招之使來。量與一職。使之盡除海寇以自効。倭則公與之市。若有小小寇鈔。還復絕之。未嘗非靖海之一策。亦實胡趙之本計也。于時分宜能為之主持。特不能條列事理。分明入告。故　肅皇帝怒其入犯。必欲誅之勢不獲巳。于是戮直及其餘黨。而所招來通市倭僧德陽輩。則陰縱遣之。竊謂此時戰亦可也。撫亦可也既撫而後殺之。則梅林不能得之于上。事之無可奈何者也。曷為隱諱其事、使其門下士作為文章、盛稱招直而殺之者、胡之始謀、展轉文飾、目為奇計、刻書盛行、天下後世、遂從而信之、遂從而奇之、遂從而効之、信之猶可也、不戰之名怯誘之名詐、殺降之名不武、又曷為而奇之、而効之乎、且無論誘殺不可、若果誘殺王直、為胡之本謀、是則滅賊為期、戰撫一致也、方俞大猷初沮其事、以為當戰不當撫、曷不明與計事、共圖殲???、乃至戰撫相左、迨事不成、訟言恐為俞將所笑、至以縱倭委罪于俞、逮詔獄論死、後俞上書訟功、徐文貞階陸錦衣炳為之多方營救、僅而得免也、揆厥原本、葢由此公才雖揮霍、非能實用正兵。故無必戰之意。其議招撫。亦止為一時副急之策。非能實見古今內外經常之勢。故苟圖結局。終竟不成。便成愧憤。因生狡獪。果若真見寇賊緣起。灼知事理當然。因而講不敝之法。圖百年之安。曷為不能明白指陳以聽　睿斷。就令事勢齟齬。不獲終守前說。我之得策。固自在也。何足愧憤移罪他人。何須文飾掩昧事實哉造言弄筆、誇詡張皇、所得甚小、易世之後、家傳戶誦遂無從考見當時之實事、亦不復通知內外之實一、使人人墮其雲霧、疑悞來世、所失甚大矣、自時厥後倭自知釁重、無由得言貢市、我邊海亦真實戒嚴無敢通倭者、即有之亦眇小商販、不足給其國用于是有西洋番舶者市我湖絲諸物。走諸國貿易。若呂宋者。其大都會也。而我閩浙直商人。乃皆走呂宋諸國倭所欲得于我者。呂宋諸國遂擅利數悉轉市之呂宋諸國矣。倭去我浙直路最近。走閩稍倍之呂宋者在閩之南。路迂廻遠矣而市物又少。價時時騰貴湖絲有每斤價至五兩者其人未能一日忘我貢市也日本之賦民甚輕其君長皆貿易取奇羨。前者貢而市。與不貢而私市與絕市。而我商人之負其貲也。君長皆與焉故日本之市與否也其君臣士民皆以為大利病而日者朝鮮之事。與琉球之事。皆言求封貢市也實不偽平秀吉者。萬曆間日本之權臣也。六十六洲皆以山賊君為共上實不名一旅。食租衣稅而諸國位號。必請諸山城君其諸職事。皆權臣主之號為関白國人稱山城曰殿下。稱關山曰大閣殿然亦未敢傲然出其上而如安之來昌言山城巳為平信長所滅葢恐山城在我終不王秀吉故而謾我耳。其實山城君故在也秀吉者。起微賤事故関白信長。驟得幸。為大將。居別島。信長為人雄傑多智略。前是六十六洲。各有君長不相統一。至信長征伐四出。略皆臣伏。無敢異。此人智計叵測。十倍秀吉。假之數年。必為我大患而勿為其下亞奇支所弒秀吉聞變。遽起兵擊滅亞奇支。遂代信長之位秀吉權略。亞于信長。承其最勝之遺能以威力智術駕馭人。遂復役属六十六洲之衆。如薩摩君義久兵最強其弟義弘侄忠恒驍果善戰吉以好召義弘至山城遽幽禁之以為質而檄弘恒盡統其國兵。以赴朝鮮。葢秀吉有事朝鮮。既悉其兵與其壻秀嘉幸臣行長矣惟恐薩摩強兵襲而取之也其為此□既脇取要質復役使義弘之兵為其鷹犬。而薩摩一州僅有義久之幼子。故所俘我閩人許儀後為之輔共居守。度無能為矣。其籠絡諸強國悍將。皆此類也。朝鮮者文弱之國也。犧牲玉帛。待于二境舊矣。秀吉承信長之後。其欲逞志于我。無異信長。顧其國中未能大定。即如薩摩一事。經營如此危杌之勢。抑可知已。而欲渡海萬里。與我為難乎。彼非無心。時與勢未可也即先取朝鮮以漸圖我。力亦未及。何以知之。以其用義弘知之也。以其異日得朝鮮而不能有知之也。而因緣際會以有破國之事日本之海島曰名護屋者。秀吉之?尸月??塢也。營立宮宇。絕壯麗。地震毀之。再造再震。如是者三吉大懊惋。而朝鮮之國俗。絕重世類。下奴籍者。永不得與良人齒。有大功當封拜。乃為除其籍。子孫得仕進。猶止冗員也。奴籍韓某以擒反者功除籍。其子翼應進士科為舉首。不得銓京朝官。遂弃去不仕。放浪江海間。因之日本。說吉以為名護屋不利為大閣邑居。何不取朝鮮王之。而名為人臣乎。因盛陳鮮弱可取狀。秀吉意不能無動。翼因為之謀。先使人間朝鮮以夾江洲地在鮮遼之間者今安在。以激鮮。且微挑之以欲復故地。當假若兵力。鮮君臣怵于倭而貪于復故地。果盛言疆地肥饒。為遼將所強取。若假大國之兵威壓一竟而取之。以止?帚我幸甚。吉遂大發兵入鮮。鮮之南境多高山林木。巉險連亘。甚易守。顧以為彼取侵疆于我。而不知其陰襲之也。故倭能枕席過師以至王京。至王京者為中路。其先鋒將行長至之日。以犒師薄為名。遽殺其大將栗某而入國。王匆遽不知所出。間携其妃走平壤。達義州。而兩王子東北行相失。遂為東路副將清正所獲也。此語聞之東征將士。將士聞諸朝鮮之村學究。真偽不可知。即朝鮮與當事。皆嘗抗言辨誣矣。特其破國之易。無理可推。聞此言也。無能不信之。于是國王棲守義州。日夜告急于我而先是海商陳申暨許儀後。先後遺間書于我。告以秀吉謀入犯東南稍戒嚴。而中外泄泄。無能先得其要領。至義州告急。鮮盡為倭有。亦無能知倭衆幾何。遽以遼裨將祖承訓率三千人援之。祖戰將。然衆寡不敵。遂覆沒。僅以身免而宋桐岡應昌往經略其事。沈惟敬者檇李人也。少習倭事。解倭語。譎詭無賴。以策千石東泉星。東泉遽信之以属桐岡。惟敬因得入行長營而封貢市之議起。行長者。秀吉寵臣也。其人仁信。秀吉倚任之。兵事皆属焉。清正為行長鄉人而世仇也。內猜貳、故倭兩將甚不協清正極欲吉之王朝鮮。巳止?帚而得為所欲為也。行長又懼吉東王鮮不能無內變而朝鮮特以机會襲取之。其諸郡邑方數千里。兵聚則恢復者四起。兵分則力弱。度不能守矣。橫加以我之衆名為四十萬。又慮清正之與我合而反弋內向也。故耑意乞封貢以市。惟敬因得乘間說之移兵而南平壤之克。彼以好來逆我。執其使輕兵襲取之。而先登者多南將提督李如松不能無內忌。欲立奇功。輒深入。是以有碧蹄之敗。于時行長退止?帚王京。清正之兵駐咸鏡者。亦為我間使所動。撤兵而南。與行長合矣。若令行清二酋同力固守。開城以南。殆未可窺也。既而還我王京。退至釜山乃止。又歸我王子陪臣。則皆以封貢市故三者之中所急者市為市故欲貢為貢故欲封當是時。假令惟敬識大體。傳其信辭以聽朝議。即不成可勿敗。乃其入倭營也無所不許之。入告則曰一封可了也不知倭非一封可了特一市可了耳么麽?月輩習詐諼。語多矯欺文致。其以本意告人。則曰奉承日本。支吾中國。持此兩言。欲竟東征全局。度可得否。而東泉大臣。入其彀中。謾言封事必成。倭巳退輒信之。聞直言即怒何也。既不能通知中外古今之故。內畏多口。遂不難與小人比。圖掩衆耳目以僥倖于或。然方謝用梓徐一貫之入倭也。秀吉數延見。或時就客館。厚欵贈之此何故。則許之之貢且市耳。冊使既遣。定止一封。形見勢詘惟敬計窮。行長輩大垂?夬始望。則謀以謂李宗城小侯也。羈留之。必得大成而我有忠間者。稍以聞于宗城。城大懼。則委成命于草莽而遁矣。宗城既遁楊方亨為使。惟敬副之、彼亦知兩人非我所急不足留。遂大嫚辱之。主不可堪。視向之欵洽。便若星淵者。足徵彼所獨急。直在貢市封不封匪所計也而廷議聞之。遂止?帚咎主封者。東泉竟下獄。乃始一意言守戰矣。亦旋罷桐岡經略。代之者孫月峰鑛邢崑田玠皆主戰。顧我兵實未能殲倭。倭猶冀幸貢市之一成。三四年間。一克南原之外。竟未嘗縱兵與我戰。而風聞我師戰則戰矣。亦復以貢市緩之。至秀吉死。諸將內顧皆欲止?帚。猶許之貢市。令間使毛國祥輩。假稱為偏裨為質于彼也。既離巢以舟師襲其後殿。得首功若而級。以奇捷告矣。既成言在耳。歷數年。倭猶望之。時時遣使趣之朝鮮。乃中朝何曾一聞此言邪。總東事始末論之。戰不成戰。我無必勝之氣。欵不成欵。敵無必解之勢。此所謂讀梅林之書以為奇而効之者矣。兩公之學梅林。沈惟敬之學蔣洲陳可願。皆為梅林之書所誤。不知梅林當日之事。正不爾也。趙營平有言兵勢國之大事、將為後法、吾豈嫌伐一時事以欺明主、忠藎老臣、意慮相越、豈不遠哉、說者又謂倭去釜山。非其本志。我實以三千金賄之。此則大謬。無論倭之進退。非金錢可得。若其可得。則敵將賈人子。可啗以利。古人有行之者。安見其不可為也。實則倭本欲退。我既許之。貢市。國祥諸人又在彼。爾時相視莫逆。而倭所遺留糧石器械營中頗不貲。度無載還日本之理。故好謂我以三千金市之。我遷其資。倭燬其室以去耳。而國祥輩一留數年。度又非我所急。復遣還之。其遺朝鮮督府趣求貢市之書。有云本邦風俗。此地淹留之官人親見之。近聞之官人者。國祥諸人也。秀吉死。以幼子秀賴託家康。秀賴之妻。家康女也。家康代吉為政。令行諸國。亦如秀吉時。然志在休息。獨其嗜利殖貨異甚。故求市愈益切。度從朝鮮既不可得。則轉而之琉球。辛亥遣將虜其王。殺其長史鄭迵。迵舊名週。故嘗游我南雍。委心宗國倭以琉不事大。蔽罪于迵殺之。且藉其土地。此所謂桓公不能救。則桓公恥之者耶。彼之為此。意我二百年朝貢之國勢必救之。救之則還其故封。因以為我德而求貢市。就令不救之。但遣一介行李吊慰于琉。徵辭于倭。亦將復之以為我德。而求貢市也。彼以此兩者為我必應之著。則可必得貢市。而孰意我之藐然不聞也。殆哉此舉。不惟貽笑外夷、亦孔之多。即我　皇上拯救朝鮮。捐千萬之費。與數十萬之衆、恢復數千里之國、而唾手予之、此記傳所絕無者、自坐視琉球之後。此德亦晦而不光矣。既不能得我一介之使。于是自怒自解自復其國。而令之代貢陳辭。我又并琉球拒之。于是為嫚書以怵我。所設三事。猶昔年朝鮮之五事也。昔之五事。貢市居其第五。今之三事。亦貢市居其第三。葢其本意所重在于是耳年來新例甚嚴。至用重典。當法立之初。奉行者少。私市之商。方舟連艦。舡隻石??硝。精鐵袨服。無不販鬻。丙丁以來。持法稍峻。至于內海交易。多亡其貲。去者稍稍絕迹。倭始不可堪。近者閩中私市甚盛而鄭帥因收其利葢西洋諸國商旅大行而倭亦得華物故不甚急求市貢也然利皆在下近見傳黃門有請開海市之疏甚善則北又求之朝鮮。而南又圖之雞籠淡水。此兩策者家康在事要脇之成謀也。秀賴雖家康子壻。實相圖。而諸島多心附賴。特以家康富強。怵息不敢動。歲丁巳治兵相攻。圍賴于板城。賴兵勁大破康康嚙指請和去矣。而陰紿其女。使隳城數版。又遣間潛焚其火具。急攻破板城。獲賴殲焉。居無何。家康死。年近九十矣。而其子秀忠亦僅二十餘。今方繼父職柄用事。小酋者不知何若人。計亦知兵多權詐。若安靜務休息。恐不及父也。而諸島心憐秀賴。慮且有內難。即秀賴亦未知果死與否。故為目前計者。小酋即雄略。方務輯寧捍禦。數年間或未必能為秀吉。若通市則歲月不可待。度其勢必且踵故父之智。以南圖諸雞籠淡水而北朝鮮也。鮮之通好于倭。所謂居大國之間而從于強令。不足問。而實知中朝絕市之議不可回。不敢代為之請。欲卻之又不可得。他日或假道于鮮。卑辭遣使以求我。或舉兵壓境以脇我則必至之勢也。雞籠淡水。彼圖之久矣。累年伐木。不以造舟。何所用之。度必且多為營壘守望之具。我復安坐而待計。彈丸黑子之地。其人雖習刀鏢諸技以當火器必不敵。故兵動將不舉舉則必守。守則必固。巳而漸圖東番以迫彭湖。我門庭之外。遍海皆倭矣。此時而求市于我。則將許之乎否也。抑此之時。扼我吭。拊我背。凡商于海者。私市之亦可。截而奪之亦可。若盡海商禁之。即彼度衣帶之水而入犯我。無所不可故北求之朝鮮。我或可無許。而南圖諸雞籠淡水。則無待我許之矣。或曰彼既虞內難、何能舉雞籠淡水乎、曰此無難也。羸然孤島。我復置之度外。彼委諸薩摩足辦矣。安見薩摩之不為彼內虞乎。則交易一事。六十六洲所同欲也市同利不市同害。縱使內相携。安得不自為計乎。然則南與北彼將安出。曰彼中百貨取資于我最多者無若絲。次則甆最急者無如藥。通國所用展轉灌輸。即南北竝通不厭多也。昨私市大行、亦嘗以此辭于朝鮮。求從對馬通市釜山矣。無巳則寧從于南資貨所出。皆在南方。道里且近。雞籠淡水。又獲勝筭。故兩求不可得必將先聲于北。以牽制我、而收實于南也。然則。我欲絕市、先守雞籠淡水如何、曰果欲絕者此為勝著。然而是逼之使北也不則逼之使??公海入犯以脇我也。夫絕市者吾可時為之以難倭使從我所欲非可堅執之以謂制馭之定術也然則求經常之策如何、曰向者固云官市不通。私市不止矣。必明與之市。然後可以為兩利之道可以為久安之策。可以稅應稅之貨。可以禁應禁之物。論者徒恐貢市往來。導之入寇不知入寇與通市兩事也。來市則予之。來寇則殲之兩不相妨也。必絕市而後無入寇。必日本通國之中。無一人識中國之海道者然後可。此必無之理也。絕市而可以無入寇。必日本通國之中。并絲帛甆器藥品諸物。悉屏去不用。然後可。又必無之理也。且彼之所重若在利也。市則不來。真不市則來也。彼若圖不逞也。市亦來。不市亦來也。假令信長而數年不死。秀吉而經營數年。邦國大定。其為我患。豈以絕市而止乎。譬有大小兩家。壤地相接。有無貿易。必資于我。而每存跋扈。當資藉時自宜通其往來。慮或強梁。別當圖其備禦。豈有伯叔亞旅。恬臥嬉遊。為之謀者。但令高居房闥堅扃門牡。不圖其捍衛。但禁其往來。如是而可以為安者耶。不知我大彼小。若有備也。往來可也。彼仇殺我。而我無備者。殆將奪門犯関。又安得而禁之。若曰通其貢市。慮如北虜恐增歲費。又不然也。如香山市西南諸國乃大獲利北邊貧虜有如市丏強求索食故不能無煩費耳南倭通市交易而巳無他求也若以北虜之道待之。彼將艴然不悅。又安得歲費耶。且通貨既多。我之絲帛諸物。愈有所洩。往者既衆。彼中之價亦平。故曰兩利之道耳。不止是也。愚嘗有四言于此。惟市而後可以靖倭。惟市而後可以知倭惟市而後可以制倭。惟市而後可以謀倭。靖倭者何也彼有須于我而不可得。勢不獲巳。故求通者萬方。若酌量一貢市之規。使彼求可贍。而我法可久。即帖然相安矣。故曰可以靖倭也知倭者何也。法曰知彼知巳百戰百勝。朝鮮之役。首尾八年。而彼中情形。未獲明了。何不知彼之甚乎。豈無知之者私市之商彼不敢言也閩中開府。嘗遣數輩往。雖不能悉其委曲、然而略得其梗槩。如前所說者。亦此數輩之力。惟交市通而往來者多。一舉一動。纖悉具知。五間之法。可得而用。故曰可以知倭也。制倭者何也。今之海船。悉贗物耳。惟出海商船。不可得贗。俞大猷嘗言造船不如顧船。若非販鬻。而令之造船應募。又無是理。惟官與之市。商賈既通。而籍數在官。親識為之保任。有鬻舡于倭者。以私將軍器下海律論抵重辟。則商舡必多。亦皆堅緻。一遇有事。隨可顧募為捍禦之備。又倭中刀銳器甲諸物。皆可貿易以來。彼造作甚多。不我疑也不我禁也。若我技與彼同。而加以大小衆寡。主客勞佚。飢飽之不敵。即有妄圖。亦且息心矣。故曰可以制倭也。謀倭者何也。彼中各島互相雄長。無數十年長守之國。大抵兵革不息民生無聊。比隣之邦互相猜貳。人人刀俎。人人魚肉也。即如往日薩摩一州。秀吉既刼義久。而強使弘恒。其君臣父子。積不能平。許儀後嘗輸情于撫公金省吾學曾矣。其言曰秀吉空國而出。內虛于家。薩摩之兵。雖盡從弘恒。收合餘衆尚可得四萬人。糧食器械備具而獨無船也。閩中若多備船隻。加以精兵二三萬來至薩摩。合力而往。襲破山城。必取秀吉之首。省吾曾以聞于閣部。而蘭溪塞耳不敢聞也。清正嘗輸情于東征將士。請合兵以誅行長。還向山城數月。而秀吉之首可致麾下。正且能為　皇上盡滅北虜。而舉日本一國。長為外藩。此數語書一赫蹏呈于經畧。而桐岡咋舌不敢言也。此兩事者。一南一北。兩不相關。知為真情矣。儀後之乃心宗國。亦非誘我者也。夫南方從事。雖有渡海之險。萬里襲人之難。然有薩摩之地。有儀後為之主。則是薩摩襲之也。不為險。不為難也。朝鮮連兵。有何難何險。而閉耳咋舌乎。凡倭中事情。多有此類。秀吉所以得朝鮮而不敢有也縱橫之策。多施于擾攘之世。彼土用兵。恒無休息。事機之來。其可盡乎。患我不能知之。無以制之耳。即趙宋二公聞言不信亦其夙昔不能知之故也可得而知之。可得而制之。則可得而謀之矣。故曰可以謀倭也。此則可言而未可輕言。未可盡言者也。

皇明經世文編卷四百九十九終








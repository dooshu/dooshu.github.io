○均糧續議 【 均糧】

夫田者民之業也、國之本也、而糧則因田而取民、經國者不可不有變通幹旋之術、長慮卻顧之思焉、葢法立而弊生。弊積而民病。國何賴焉。譬之琴瑟然、其不調也、必一更張之而後可鼓、易曰窮則變、變則通、通則久、聖人明訓也。今之糧固不得不均矣、使徒見於除害。而不知悉害之端。則害不必除。能祛害之大。歐陽公云利多於害則舉行之而不精察隱伏之旁竇則除而不盡除故前議容有不暇晰者、復列為數端、以資芻蕘之採

計開

一定則數、夫官民麥三等、當歸則一、前巳略備矣、以吾鹽論之、三等之中、其多寡紛紜、又各分為數等。通計之有四十餘則。而其總稱但曰官民麥三等也。民之避多趨少。錙銖必較。故貧富貿易。田畝之際。改換等則。大約以官為民。以民為麥。而官民之中。又必兢趨於少。故糧常存于下戶。利常入于富家。所以徵收之時官府難於辯詰。爭訟無巳。今以湖州之一則騐之。利害較然矣。天順間、守湖郡者、岳公璿奏請均賦耗、每畝正賦外加耗一斗、詔著為令、是猶均耗不均糧也。正德間、劉公天和、因中丞許庭光、奏請額田四千四百四十七則、均官田為一則、民田為一則、以便徵輸詔從其請、是均糧猶有二則也。及嘉靖二十年、張公鐸始建議、謂二則弊生、改官為民。虗糧如故。據糧里邵越等、呈告申請於上、始定為一則、夫自千則而歸於二。又必自二則而歸於一、則糧之必不可二而當準於一也明矣、

一清虗稅、夫由湖準嘉、則必當一矣、但今狡猾之徒。通賄書算。于大造之際。詭酒其田。東飛西竄。隱匿不上黃冊。糧存各圖為荒糧。而田遂以無稅。此吾鹽大患也。今但若照冊田均糧、則此等無稅之田、永為奸藪、若欲履畝丈量、是又開奸人一騙局、彼既能匿田于昔。獨不能隱丈於今哉。然則若何而可。吾意有田無糧之家。積書未有不知者。誠得心計有司。鳩合積書於寬閒公署。禁絕外內。傳逓交通。大示刑威利害。開以自首免罪。使名述本?虗糧若干。係是某戶。匿田若干。存糧若干。明白開舉。務盡荒糧而後巳。仍示以免其本罪。則真情畢露。覆匿無所。而隱糧之家。亦且恐懼而不敢終掩矣。先時董令君、亦曾清查當時首發聞有伍六千畝、近魏令君時、亦有二三千畝、惜不能竟其事、但令有力者不得買通上下。則田自難隱。糧自可清。不然、深弊猶在、何貴於均、第為大奸匿笑耳、

一晰糧額、吾鹽有起耗田、官民田是也、有不起耗者、麥地不艸蕩是也、今果若均糧。鄉分上中下此善制也但貧者鬻田于富家往往認粮以昂價故田日益溷粮日益虗必先算起耗田若干畝。不起耗若干畝。明著于。冊。每年會計到日查算、該起耗米若干石、分派各田均納、若今無定據而渾統均平正糧、他日見畝起耗。則不起耗者。亦且渾入起耗中。又一弊端也。况本縣耗田有定數、徵耗有定石、若渾而槩起耗、其多餘耗米、不過入書算之囊橐、公家何益、而反成厲民矣

一辨馬艸、本縣官田馬艸、每畝該十二兩、准徵米八合三勺五抄、民田馬艸、每畝該二十四兩、准徵米一升六合五勺、麥地則無馬艸、此定例也、今在均粮、正須逐件明晰若不先算本縣官田若干畝、該馬艸米若干石、民田若干畝、該徵馬艸米若干石、明著于冊、以便稽考但恐一槩通徵馬艸。則官田徵十二兩者或徵如民田二十四兩矣。麥田無徵者。或亦見畝起徵矣。是馬艸之暗弊。所當加防者也。

一議徭役、各年輪該均徭、聞蘇州盡派入秋糧中、徵收在官、待臨時官府顧募充役、此恐非經常之道也其利一而害三何利也、此議本崔恭敏公均徭派徵于糧。則仕宦之家。不得各年營免杜僥倖之門。得公漙之誼。故曰利。何害也。均傜因乎黃冊。黃冊十年一更。自嘉靖二十年造冊。巳踰六年。役過者多。未役者少。若一該派入秋糧。則前六年役而復役。後四年役分於眾。贏縮不齊。民未輸服。害一。每秋徵糧。必令併納。既收入官。須令寄庫。第恐收頭有覬覦之心。則侵欺難屏。官府有賢明之實則給募乃公。萬一下之收頭非良。上之公廉難必。將或有通同為計。以勢拘民於役。而領虗於官銀未必實給矣。是民供輸於先。奔驅於後。乃重役也害二、人情家重則身重。無家則身且不恤。而何後害之憂。竊惟應募雜無籍之人。事方多脫迯之累。鞭笞必煩矣。非然也。凡役非一類。有利者。亦有害者。又有害之甚。至破家積禍者。利者爭為之應。將求之不暇而實多僥倖之思。害者必苦推辭。且不肯效忠。至萌苟且之慮。害三。夫事必宜於人情、而酌于卻慮語曰利不十不變法、故均徭派入秋糧、殆非經常之道也


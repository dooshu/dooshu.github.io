吴兴


其一


蔼蔼吴兴郡，辉辉震泽阴。
山川纷断续，浦溆澹浮沈。
粳稻春田足，芙蓉秋屿深。
南楼重怀古，暇日此登临。

其二


卷幔双溪下，清虚出画图。
人烟吹雁鹜，城郭入菰蒲。
暮霭平千嶂，秋风落五湖。
罗衣汀草外，何处采明珠。

其三


飞燕昼初长，陌头行采桑。
春风一垂手，日暮尚携筐。
密茧温如玉，新绵白似霜。
何劳使君问，无暇织流黄（闵灾也，民以丝充漕）。

其四


暮雨过汀洲，江深菡萏秋。
碧云天际合，青嶂镜中收。
菰米侵唇冷，菱丝入腕柔。
更闻西塞下，渔唱落轻舟。





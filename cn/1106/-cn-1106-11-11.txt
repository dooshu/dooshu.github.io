○续荥泽尉崔君墓志

（前志，赠太傅崔公佑甫为之。佑甫既卒，而未克葬，故公续志以书其缓葬之故云。）

太傅公既志荥泽君之葬，明年，为中书侍郎同中书门下平章事以卒。（大历十四年闰五月，以河南少尹崔佑甫同平章事。明年建中元年六月卒，赠太傅，一本云卒赠太傅，无以字。）荥泽君之嗣曰膺，备物具货入于汴，汴陷于戎，（四年十二月，淮西节度使李希烈陷汴州。）丧焉不果行。会世难，不幸膺亦死。膺之亚曰太素，（太素，膺之弟。）仕至云阳令，求其志，将行，谪南海上。元和九年，移信中，（一作州。）犹有累，不克如其乡。大惧缓慢兹久，哭命其子某，以某月日启君之丧，至于某，葬用某月甲子，志用太傅公之辞。又命河东柳某书缓故，且志终事之年月日。






153　趙岐注孟子多言逸書　孔子求書得帝魁書


趙岐注孟子，不見古文，以「其助上帝寵之」斷句，又「我武惟揚」注云：「古尚書百二十篇之時大誓也。」又「帝使其子九男二女」注云：「堯典曰『釐降二女』，不見『九男』，孟子時尚書凡百二十篇。逸書有舜典之敘，亡失其文。孟子諸所言舜事，皆堯典及逸書所載。」又「不及貢，以政接於有庳」，謂皆逸篇之辭。【原注】又引書「禹拜讜言」。

【閻按】説見尚書古文疏證卷二第十八條。

【元圻案】今本趙注「讜言」仍作「善言」，蓋後人所改。〇尚書緯曰：「孔子求書，得黄帝玄孫帝魁之書，迄于秦穆公，凡三千二百四十篇。斷遠取近，定可爲世法者百二十篇，以百二篇爲尚書，十八篇爲中候。」故趙邠卿謂古尚書百二十篇也。案漢書儒林傳云：「百兩篇者，出東萊張霸，分析合二十九篇以爲數十，又采左傳、書序爲作首尾，凡百二篇。篇或數簡，文意淺陋。成帝時，劉向校之，非是。後遂黜其書。」緯書出於東漢，蓋因張霸之「百兩篇」，遂附會其説曰：「孔子删書，定取百二十篇，以百二篇爲尚書，十八篇爲中候也。」然則孟子之時，尚書未必果有百二十篇矣。






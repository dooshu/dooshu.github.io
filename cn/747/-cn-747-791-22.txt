○闽迁新社记

大中十年夏六月，公命迁社於州坤。筑四坛，坛社稷，其广倍丈有五尺，其高倍尺有五寸，主以石。坛风师，其广丈有五尺，其高尺有五寸。坛雨师，广丈而高尺。自初献迄终献，专一室有厦，横附二室，皆南乡，备牺帛。西乡之楹凡二室，龟砖脊道凡十有三条，其萦折则三百九十有七尺，缭垣凡百堵，其高逾寻。苞巨榕凡二十本，南北行延。崇甍展阶，揭双扉於东乡，具扃钥焉。其外北东辟二室，有厦。其南立双表。及建，功以十七日戊子起，冬十一月庚子毕。谨按闽故坛坫，南邪西隙，蚌蟹污辏，负蒲苇之豪，家禽野牧，触践无禁。至祈报时，率戒闽侯官责辨，与胥哗庀权事。其晴也虽重菅不免於濡舄；其雨也，必撑篷以护。渎神劳人，未尝有寤者。元侯关西公既莅闽，其春由郡仪即社，喟然顾曰：“吾理苏，厥坛惟更，仍岁穰穰，苏人宜之。今闽饶化，期将丕革，首在兹乎！”由是择谨事者行故坛西，躬取其地受之，节饩严帑靡隐者，除鸠工以掉畚，斫材以陶坯，肩有欢谣，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社於州坤，右位也。不书稷风雨，尊社也。礼称诸侯为百姓立社曰国社，而厉山氏之农弃配祀焉，共工氏之后土勾龙兼飨焉。风秩雨班，光昭旧典。盖先圣王尊以示本，均以行政，未之改也。惟我元侯敬恭乎上，抚临於下。戢苟慢，显晦咸宁，繁条阴森，如肃其飨。自然克灵克序，德致元侯，而施於一方也。是月牙将翁行全牍其绩归成於公，公曰：“坛倚浮屠祠，争出眉睫。吾患将来有醉浮屠，或易於迁徙焉。苟非镌琢，则本末无所彰。”遂以记徵下寮宁。宁不得辞，且拜命之辱，谨用二十九日戊辰献记云。

薛询

询，河东人，官县尉。


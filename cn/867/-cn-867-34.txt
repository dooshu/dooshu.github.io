卷三十四（壬子、癸丑）


二月二十八日出門重遊天台

一息尚存我，千山不讓人。重攜靈壽杖，直渡大江春。柳絮飛如雪，桃花吹滿身。親朋齊莞爾，此老越精神。記得前年住，湖樓樂有餘。窗招花月入，燈照水雲虛。遊子登山屐，佳人問字車。者番尋舊夢，風景更何如？

到杭州

不到西泠已二年，重來風景更清妍。條桑葉綠初抽雨，野菜花黃直接天。廢寺僧無鍾磬響，幾家墳有紙錢煙。湖光似鏡頭如雪，照見今生已了然。

身似晨星影太孤，故鄉同伴孰招呼？九原前輩知來否〈（錢璵沙）〉，萬里累臣尚在無〈（成衛宗）〉？感舊空吟潘嶽賦，傳經又畫伏生圖。宋家姊妹多才思，爭把新詩質老夫〈（謂碧梧姊妹）〉。

閒行

飛絮飛花有宿因，重尋春夢最銷魂。關心七十年前路，處處閑行認履痕。

越溪舟中喜晤李曉園太守

再訪天台過會稽，欣逢賢守急摳衣。停船便取金杯酌，揮麈頻聞玉屑飛。八郡志書方纂輯，四方名士盡歸依〈（謂朗齋、斗泉諸君。）〉。尚書兩代憐才慣，克繼家風世所稀〈（公為河帥香林尚書之子、湛亭尚書之孫，俱以愛賢禮士稱。）〉。

杜陵遊興老還濃，幸得依棲嚴鄭公。特遣蒼頭扶白髮，更將畫舫換烏篷〈（公命家人將坐船送入天台。）〉。千林紅雨飄征蓋，一路青山問舵工。不必瓊台登絕頂，此身已到九霄中。

衰翁遊罷有餘情，閑步山陰聽政聲。二百朱提周驛吏〈（趙質彬）〉}，三千白骨葬蒼生。〈（公野墐三千餘棺。）〉東平為善心逾樂，房豹居官水變清。我到江南怕傳說，惹他父老望干旌。

斑竹贈潘校書兼調香嚴

陡遇仙山一朵雲，小樓春暖百花熏。昆邪自覺衰如許，不入氈幃惱細君。

寄語摩登掃淨房，香嚴童子貌相當。巫山努力行雲雨，一夜溪聲助汝忙。

未死春蠶尚有絲，白頭無奈兩瓊枝。遲眠私取銀燈照，要看桃花受露時。

答問

昨夜燈前酒未乾，今朝曉露濕征鞍。重來一問尋常話，奈我衰年答最難。

徐朗齋讀此詩而哀之，為代答一首

八十華顛千里路，後期重訂謝紅妝。餘杭酒熟吾還到，只恐麻姑鬢有霜。

到華頂有懷霞裳

賈勇登華頂，無言度石梁。桃花含薄怒，向我索劉郎。問得張思曼，何如劉阿稱？衰年貪有伴，古佛也傳燈。

茅篷訪梅穀僧不值留詩托履中上人代寄

十年前訪君，君往城中去；今年再訪君，君又往何處？前年我亦城中行，君來相見歡喜生；今年我竟自崖返，未免此別難為情。二千里外龍鍾叟，意外重來事竟有。留下茅篷字數行，遠公歸後相思否？

將到上方廣即聞瀑聲

我來非拜佛，僧誤認燒香。鍾鼓一齊作，袈裟披曳忙。心雖如水靜，髮已比松蒼。瀑布如相迎，聲先響上方。

從天柱嶺到天宮寺一路險絕前所未經賦詩以詈導者

平生說山遊，天台為最樂。峰高不礙車，地險可受足。何圖此番來，老僧竟餘毒！教走天柱嶺，晚到天宮宿。路斷多崩沙，草深少樵牧。直下五千仞，旁無三兩曲。欲休不得休，肩輿屢脫輻。迷雲入大荒，傍澗臨絕壑。踏石石先動，攀樹樹已禿。往前惟有飛，退後無從縮。自慚羝觸藩，羨殺猱升木。輿夫氣力盡，揮汗狀觳觫。縱以性命殉，渠死我何托？背聳若就沐，尻高坐離褥。譬如碗盛水，碗欹水便覆。我今身在輿，輿掀身應落。苦以手據，臂痛口呼郤。痛久倘不禁，一仆寧能作？既無李清繩，難把趙羅縛。將學冉猛顛，惟有昌黎哭。直待諸劫盡，才得百身贖。殘星為招魂，炊粱為裹腹。寄語天下人，萬事無欲速。大道自坦夷，小徑終局促。導師慎指南，一誤悔難復。

從天宮寺出山竟還斑竹，將國清、高旻兩寺忘卻不遊，亦為導者所誤

兩處伽藍景最幽，肩輿已過始回頭。想應福地郎嬛好，只許張華一度遊。

棠溪遇顧伴檠孝廉，拉遊南明寺觀石佛

天台自崖返，余情尚鬱陶。幸逢顧野王，棠溪將我招。輕雲遮日炙，雜花隨風飄。老人學黃鳥，上樹啄櫻桃。〈（吳園櫻桃紅鮮層累，余登樹攀而啖之，不及摘也。）〉紅珠折累累，插蓋車搖搖。行至南明寺，山形尤岧嶢。鑿成天然殿，朗徹無邊撩。中立一石佛，其狀淩煙霄。雕自元嘉年，成於梁武朝。掌擎千僧膳，口含五石匏。似學修羅王，啖月月必逃。倘作誇父渴，飲海海亦消。金裝到乳盡，名香抱腳燒。有猿入耳住，無鵲借頂巢。差免踏醉象，或可驚山魈。我來耳目新，彌增遊興豪。敢獻《小言賦》，為解大佛嘲。洪師昔上天，自顧成僬僥。教念須菩提，一念一丈高。我若得此法，頃刻誇曹交。神通隨變換，芥子須彌包。勿侈形軀怪，而忘工匠勞。試觀天龍笨，何如獅子超！

舟行越溪見山腰有一圍白處，徐小汀雲此即射的山也

挽臂操弓易，當場命中難。仙人今不見，懸的與誰看？

曹娥廟

久說曹娥廟，今才打槳尋。滔天江上水，抱父女兒心。黃絹題詞在，青苔古墓深。燒香來此處，絕勝拜觀音。

遊四明山作

從嵊縣入四明山，不過山之一角耳，業已險絕。宿石屋禪林，一夕而返。

四明山高莫名狀，兩峰夾空作屏障。長篇大股氣鬱蟠，絕地通天自開創。奇松伸臂似來攫，怪石攔人不肯讓。白雲偶被風蕩開，僧樓影落青天上。僧樓可望不可登，回盤曲折崖千層。業已攀藤擁樹氣力盡，忽然飛泉截路如奇兵。籃輿欹，竹短；心愈急，路逾遠。吩咐輿夫行緩緩。縱墜深潭也不妨，松花鋪地如棉軟。僧樓已到坐須臾，盲風怪雨起四隅。佛堂鍾磬亦大作，似與風雨相唱喁。客子吹燈暫休息，兩耳喧騰灘水急。徹夜誰將屋柱搖，打門疑有蛟龍入。分明身臥海潮中，明日先生行不得。誰知晨起來，陽光照窗縫。未午山路乾，樹枝風不動。依舊松陰一路歸，但添瀑布千條送。夜雨朝晴樂不支，洗心亭上立多時，天公於我若有私。早知此老遊山清福尚如許，何必前年乾啼濕哭廣徵生輓詩？

錢忠懿王墓

新昌路旁古墓欹，大書忠懿錢王碑。更書南京尚寶某，為十世孫德洪題。其壙旁隆中窪陷，頗似發掘遭赤眉。在昔錢王薨逝後，宋主恩禮無少衰。賜葬洛陽賢相裏，不聞此地曾輿機。或者子孫衣冠葬，七百載事難參稽。從來正史與碑碣，往往傳聞多異詞。崇韜枉哭子儀像，安生誤受熊光欺。我非成精老桑樹，難呼翁仲說是非。且題數行書所見，郢書燕說存其疑。

題武肅王像求觀鐵券不得

遊桃源歸，過護國寺，僧洪乘說錢王鐵券藏王村錢亨恂家，即往訪之。主人故農也，合家款客，出武肅像與觀，雲券現在天台縣城中族長文川公處。

展卷驚逢王者來，如日出海雲為開。垂頤廣顙目閃閃，是人是龍心疑猜。良久方知武肅像，天生乾坤命世才。擲卻鹽車便用武，越水吳山裁有主。黃腰獸至走若，妖鳥羅平變為鼠。劍氣能寒十四州，潮聲尚怯三千弩。餘杭美酒千斛馱，灑作故鄉春水波。小名悉憑鄰姥喚，《大風》且唱高台歌。八十金尊九十玉，次第分頒與民樂。白頭醉倒手親扶，赤子遮留馬前伏。石鏡重看舊冕旒，山龍更掛新衣服。過眼滄桑七百年，銅駝石馬盡寒煙。將軍衣錦今何在？我亦遺民過惘然。相傳鐵券王孫護，走訪方知傳者誤。只有農氓荷鍤歸，手舂黃粱留我住。想見君王愛士心，家風此日還如故。不肯填西湖，不肯號皇帝，保障生靈有深意。花開陌上送妃歸，婆留老矣還娛戲。可惜稱臣漢賊前，仲謀略損風雲氣。嗚呼！君不見南朝三十六英雄，曾無一個肯受朱三封；但聞聲聲苦勸討賊羅江東！

兩賢大夫詩（有序）

門下士陳尚誌，作涇縣校官，為同官某試禮部濫出印結，致擬城旦。安慶太守孫公憐其衰老，為之贖罪。素無交也。陳感深次骨，求餘詩以紀其事。

陳琳贖城旦，邂逅遇英雄。直把千金贈，曾無半面通。仁心羊太傅，高義狄梁公（「藩」）。我為書名姓，留詩待采風。

朱君家濂刺光州，以邪教事為撫軍陳某勒辦，批牒現存。後別案發覺，部議嚴切，而陳全卸過於朱，朱隱忍不辨。有開封司馬李林字西園者意大不平，為力爭於後撫楊公，致遭怒謫以喉疾亡。朱故引陳例徵詩。

干卿緣底事，開口直如弦。不覺身無位，惟知上有天。迎風花易謝，觸樹瓦難全。此際當權者，應羞見九泉。

到鏡湖寓庵訪平瑤海太史，臨別有贈

櫓響客將到，開窗君已迎。湖寬多得月，地僻只聞鶯。松學蒼髯色，詩分貝葉聲。觀音含笑坐，得句定先呈〈（寓庵供綠衣觀音一座。）〉。

羨我人緣好，欽君道氣深。趨朝前世事，看水一生心。護世城中膳，成連海上琴。此來雙領取，垂老別難禁〈（先生肴饌精絕，於枚詩文矜寵過當。）〉。

遊天台歸留別武林諸友

要訪桃源第二回，攀藤抱樹上瓊台。果然涉險能忘老，始信成仙別有才。杖底雷聲溪水急，雲中花影石門開。笑他劉阮都輸我，一到人間不再來。

歸舟何處訪煙霞？又到雲門與若耶。武穆祠堂瞻賜敕〈（起復岳王賜敕，高宗親筆。）〉，仙靈古寺認袈裟。〈（仙靈寺藏基公金絲袈裟，有緯無經，不知當時作何織法，厚三分許。）〉百般隨喜都尋夢，一動塵心便憶家。寄語諸公休戀別，他生還看故鄉花。

從杭州起身到蘇松、毗陵、京口，所過故人家輒留一宿

七十七翁老如許，三年一看西湖雨。歸來處處作勾留，累得家家具雞黍。諸公休問重來期，此事茫茫非我主。慣說不來偏又來，無顏再作欺人語。

聞麗川方伯實授巡撫，喜而有作

四省屏藩匹馬馳，十年勳績九重知。民看牙纛思公久，帝重封疆下詔遲。畢竟天隨人意轉，肯教雲受野風移？〈（公久受天眷，有忌公者尼之。）〉於今江左同稱慶，半壁東南某在斯。

閒鷗江上冷如冰，也學山雞舞不勝。待我情同歡喜佛，欽公心是水精燈。事無掣肘經綸易，胸有包羅福量增。更幸秋闈監試近，高軒一月駐金陵。

五月二十一日到家

兩度天台返，曾無七百年。迎門妻子笑，到底不成仙。

分付兩兒子，行囊富不支。急營牆百尺，掛我送行詩。

意外東風好，長江一葦杭。人愁三伏近，天送七宵涼。

讀悅親樓詩為祝芷塘給諫作

手編珠玉寄江東，白首袁絲拜下風。華嶽三峰從筆起，混茫一氣接篇終。分明任昉來天上，何必王球定侍中。〈（給諫少年以風貌見推。）〉我怖君詩似孫策，有誰旗鼓鬥英雄！

讀楊蓉裳駢體文喜而有作，時牧靈州寄來

白草黃沙萬里秋，珠璣吹下古靈州。上追六代攔難住，下取千秋得始休。月下吹篪能退賊，盾頭磨墨竟封侯。文章的的傳薪處，惹我燈前掉白頭〈（君宰伏羌，守城三日，賊兵退走。）〉。

聞蘇州丁姬事有感

附草休教附蒺藜，落花何必落汙泥。玉兒一死真難得，可惜蕭郎貨色低〈（用徐世�向梅蟲兒語。）。〉

賀王尉柏崖生子

筵開湯餅醉春風，五十商瞿笑未終。冷署忽聞簫鼓響，〈（洗兒日演戲。）〉上林初放杏花紅。已欽梅福成仙尉，更喜張堪號聖童。二十三科前太史，祝兒名壽與余同。

讀《張朝傳》（有序）

江陰沈吉士作《張朝傳》。朝九歲賣張為奴，張從溫將軍征金川，隨營辦事。賊圍登春，朝拉主人突出重圍，夜得騾一頭騎而奔，朝步行相從，為賊所擒。欲降之，不可，口呼主人而死。

賊勢三更逼，奴星一點明。雪中將馬讓，刀裏帶頭行。難拾還鄉骨，遙聞喚主聲。汪錡勿殤可，宣聖有餘情。

汪義士歌

西泠有義士，姓汪名耀川。幼不習《詩》、《書》，而能率性天。曾事宋令尹（樹穀），結交諸名賢。槃槃才既大，觥觥誌亦堅。宋公故廉吏，謫戍到窮邊。妻孥泣相顧，親朋睨不前。耀川愾然請，公行無憂煎。精衛尚填海，頑石亦補天。公雖有八口，儂豈無一肩。願以家事付，竭力為周旋。宋公感其義，相誓為昆弟。從此一諾終，便結千秋契。縫人將衣供，廩人將粟繼。助婺賃屋錢，為兒辦婚費。亡何宋公亡，羈魂墮遐荒。君又駕素車，歸骨葬故鄉。於今二十霜，道路皆感傷。我聞李次孫，東漢聲隆隆。卵翼幼主人，兩乳為流湩。身作太守歸，走拜墓門松。於今千餘載，誰能繼此風？獨有耀川子，行事將毋同。如看西湖山，南北兩高峰。

題王雲上《西莊草堂圖》

僧祐愛山棲，虞山結衡宇。蘧廬兩三椽，錯落橫煙渚。既已坐臥便，更把丹青取。寫作《西莊圖》，風月淡如許。愔愔獨坐時，孤懷少儔侶。雙槳聽音，七弦作琴語。但酌村中醪，不停戶外屨。鴻妻亦最賢，農談相爾汝。

伊小尹司馬供張棘闈，中秋夜作詩見寄，即次原韻

棘闈風靜燭花涼，鈴鼓沉沉夜未央。天作中秋掛明月，人攀丹桂試新香。諸生落筆春蠶響，主試衡文玉尺忙。只有高才白司馬，冷吟殘醉管茶湯。

謝慶佑之世講贈衣（有序）

枚出文端公門下五十五年矣。公督兩江時，佑之才三四歲，嫛婗學語，彼此不知誰何也。今年奉命杭州勾當公事，入山見訪，歡若平生。別後，憐餘衰老，遠寄棉衣三襲，貴重華美，賦詩謝之。

遠製襜褕教我披，買絲真個繡袁絲。〈（猩紅一口鍾最華。）〉不圖一叟悲秋日，忽像三軍挾纊時。輕似春雲看便暖，長堪覆足寢尤宜。袁安從此堪高卧，雪滿空山也不知。

（下缺）








◇上安帝疏谏宠外戚

臣闻微子佯狂而去殷，叔孙通背秦而归汉，彼非自疏其君，时不可也。臣荷殊绝之恩，蒙值不讳之政，岂敢雷同受宠，而以戴天覆地。伏惟陛下应天覆祚，历值中兴，当建太平之功，而未闻致化之道。盖远者难明，请以近事徵之。昔窦、邓之宠，倾动四方，兼官重绂，盈金积货，至使议弄神器，改更社稷。岂不以势尊威广，以致斯患乎？及其破坏，头颡堕地，愿为孤豚，岂可得哉！夫致贵无渐失必暴，受爵非道殃必疾。今外戚宠幸，功均造化，汉元以来，未有等比。陛下诚仁恩周洽，以亲九族。然禄去公室，政移私门，覆车重寻，宁无摧折？而朝臣在位，莫肯正议，翕翕訾訾，更相佐附。臣恐威权外假，归之良难，虎翼一奋，卒不可制。故孔子曰：「吐珠于泽，谁能不含。」老子称「国之利器，不可以示人」。此最安危之极戒，社稷之深计也。夫俭德之恭，政存约节。故文帝爱百金于露台，饰帷帐于皂囊。或有讥其俭者，上曰，朕为天下守财耳，岂得妄用之哉，至仓谷腐而不可食，钱贯朽而不可校，今自初政已来，日月未久，费用赏赐，已不可算，敛天下之财，积无功之家，帑藏单尽，民物雕伤，卒有不虞，复当重赋百姓，怨叛既生，危乱可待也。昔成王之政，周公在前，邵公在後，毕公在左，史佚在右，四子挟而维之。见正容，耳闻正言，一日即位，天下旷然，其法度素定也。今陛下有成王之尊，而无数子之佐，虽欲崇雍熙，致太平，其可得乎？去年已来，灾谴频数，地坼天崩，高岸为谷。身恐惧，则转祸为福；慢天戒，则其害弥深。陛下亲自劳恤，研精致思，勉求忠贞之臣，诛远佞谄之党，损玉堂之盛，尊天爵之重，割情欲之欢，罢宴私之好。帝王图籍，陈列左右，心存亡国所以失之，鉴观兴王所以得之，庶灾害可息，丰年可招矣。（《后汉·翟传》。）


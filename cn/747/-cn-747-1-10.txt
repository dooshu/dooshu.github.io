○秦王太尉陕东行台制

论道经邦，任惟勋德；分陕作伯，实寄亲贤。尚书令雍州牧右武候大将军上柱国秦王世民，器宇冲深，智谋英果。义师云举，首赞奇谋，亲率熊罴，搴旗斩将，廓清区夏，忠孝克彰。狡寇逋诛，虔刘西土，总戎薄伐，戡翦无遗。策尚权远，谋猷沈密，宜在鼎司，肃清槐路。今区宇方缉，巩洛犹芜，镇俗治戎，允资望实。可太尉使持节陕东行台，其蒲州、河北诸道总管及东讨诸府兵，并受节度。馀官悉如故。


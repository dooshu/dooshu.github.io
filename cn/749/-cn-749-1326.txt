蔡士裕


士裕字子后，号古梅，必荐长子。

金缕曲

罗帛剪梅缀枯枝，与真无异作

怪得梅开早。被何人、香罗剪就，天工奇巧。茅舍竹篱容不得，移向花堂深悄。别一样、风流格调。玉质冰姿依然在，算暗中、只欠香频到。著些子，更奇妙。

有时来伴金尊倒。几徘徊、认成真后，又还误了。费尽东君回护力，空把芳心萦绕。竟不解、索他一笑。夜月纱窗黄昏后，为爱花、翻被花情恼。个恩爱，负多少。

浦湘曲

为金坛教谕干寿道考满怅词

功名早。步武青云缭绕。斯文近有成效。绛纱拍拍春风满，香动一池芹藻。

瓜期到。便勇撤皋比，此去应光耀。立登枢要。向红药阶前紫薇阁，管不负年少。








○听逃户归首敕

朕临御天下，二十四载，保尝不孜孜问政，业业兴忧。以一德一心，与万人请命，故宗庙降福，乾坤致和，使匈奴成父子之乡，犬戎为姻好之国。西南邛笮，皆曰内臣，东北林胡，是称边扞。何奉天之德，能远洽於戎夷；而安人之政，独不行於诸夏？使黎甿失业，户口凋零，忍弃枌榆，转徙他土，佣假取给，浮窳求生，言念於兹，良深恻隐。岂惟朕德所未及，教有未宏欤？亦由牧守专城，莫能共理，令长为邑，多或非才，俾猾吏侵渔，权豪并夺，故贫寠日蹙，逋逃岁增。若不开恩，何从迁善？天下逃户所在，特听归首，容至今年十二月三十日内首尽。其本贯有产业者，一切令还。若先无者，具户数闻奏，当别有处分。其有限外不首。潜匿亡归，靡怀亭育之恩，仍蓄逋亡之计，即当分命专使，在处搜求，散配诸军，以充兵镇，惩其犯命，替彼居人。仍各委采访使及刺史县令，明加晓谕，使知朕意。


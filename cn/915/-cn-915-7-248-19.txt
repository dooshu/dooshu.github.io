◇上魏献文帝表（按是时献文为太上皇）

臣建国东极，豺狼隔路，虽世承灵化，莫由奉藩，瞻望云阙，驰情罔极，凉风微应。伏惟皇帝陛下协和天休，不胜继仰之情，谨遣私署冠军将军驸马都尉弗斯侯、长史馀礼、龙骧将军、带方太守司马张茂等，投舫波阻，搜径玄津，托命自然之运，遣进万一之诚。冀神垂感，皇灵洪覆，克达天庭，宣畅臣志，虽旦闻夕没，永无馀恨。

臣与高句丽源出夫馀，先世之时，笃崇旧款。其祖钊，轻废邻好，亲率士众，陵践臣境。臣祖须，整旅电迈，应机驰击，矢石暂交，枭斩钊首。自尔以来，莫敢南顾。自冯氏数终，馀烬奔窜，丑类渐盛，遂见陵逼，构怨连祸，三十馀载，财殚力竭，转自孱。若天慈曲矜，远及无外，速遣一将，来救臣国，当奉送鄙女，执扫後宫，并遣子弟，牧圉外厩，尺壤匹夫，不敢自有。

今琏有罪，国自鱼肉，大臣强族，戮杀无已，罪盈恶积，民庶崩离。是灭亡之期，假手之秋也。且冯族士马，有鸟畜之恋；乐浪诸郡，怀首丘之心。天威一举，有征无战。臣虽不敏，志效毕力，当率所统，承风响应。且高丽不义，逆诈非一，外慕隗嚣藩卑之辞，内怀凶祸豕突之行。或南通刘氏，或北约蠕蠕，共相唇齿，谋陵王略。昔唐尧至圣，致罚丹水；孟常称仁，不舍途詈。涓流之水，宜早壅塞，今若不取，将贻後悔。去庚辰年後，臣西界小石山北国海中见尸十馀，并得衣器鞍勒，视之非高丽之物，後闻乃是王人来降臣国。长蛇隔路，以沉於海，虽未委当，深怀愤恚。昔宋戮申舟，楚庄徒跣，鹞撮放鸠，信陵不食。克敌建名，美隆无已。夫以区区偏鄙，犹慕万代之信，况陛下合气天地，势倾山海，岂令小竖，跨塞天逵。今上所得鞍一，以为实验。《魏书·百济国传》，延兴二年，其王馀庆遣使上表。


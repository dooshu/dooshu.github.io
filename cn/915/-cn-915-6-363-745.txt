○大十二门经序



夫淫义存乎解色，不系防闲也；有绝存乎解形，不系念空也。色解则冶容不能转，形解则无色不能滞。不转者，虽天魔玉颜，窈窕艳姿，莫足倾之，之谓固也。不滞者，虽游空无识，泊然永寿，莫足碍之，之谓真也。何者？执古以御有，心妙以了色，虽群居犹刍灵，泥洹犹如幻，岂多制形而重无色哉！是故圣人以四禅防淫，淫无遗焉；以四空灭有，有无现焉。淫有之息，要在明乎万形之未始有，百化犹逆旅也。怨憾之兴，兴于此彼。此彼既兴，遂成仇敌，仇敌适成，勃然赫怒。赫怒已发，无所不至。至不可至，神幽想狱，乃毒乃辛，欣之甘之。是以如来训之以等，等所难等，何往不等？等心既富，怨本息矣，岂非为之乎未有，图难于其易者乎？夫然，则三事凶耽，废然息矣；十二重关，廓然辟矣。根立而道生，觉立而道成，莫不由十二门。立乎定根以逆道休也。大人挥变，荣光四塞，弹撇安明，吹沫千万，默动异刹，必先正受。明乎匪禅，无以统乎无方而不留；匪定，无以周乎万形而不碍。禅定不愆，于神变乎何有也！至矣尽矣，蔑以加矣！此经世高所出也，辞旨雅密，正而不艳，比诸禅经，最为精悉。案经后记云：“嘉禾七年在建邺周司隶舍写”。缄在箧匮，向二百年矣。冥然不行，无闻名者。比丘竺道护于东垣界贤者经中得之，送诣泽，乃得流布。得经之后，俄而其家遇火，护若不睹，为灰炭矣，自然将丧斯禅也，后死者不得与闻此经也。此经也，八音所诲，四道作□，训约无乏，文重无简矣。精义入神，何以上乎！前世又为悬解，一家之传，故筌而次之。然世高出经贵本不饰，天竺古文文通尚质，仓卒寻之，时有不达。今为略注，继前人之末，非敢乱朱，冀有以寤焉。（《释藏迹》六）




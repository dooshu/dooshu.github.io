卷460_23【胡、吉、郑、刘、卢、张等六贤皆多年寿，予亦次焉，偶於弊居合成尚齿之会，七老相顾，既醉且欢，静而思之，此会稀有，因成七言六韵，以纪之传好事者】  白居易

七人五百七十岁，拖紫纡朱垂白须。

手里无金莫嗟叹，尊中有酒且欢娱。

诗吟两句神还王，酒饮三杯气尚粗。

嵬峨狂歌教婢拍，婆娑醉舞遣孙扶。

天年高过二疏傅，人数多于四皓图。

除却三山五天竺，人间此会更应无。


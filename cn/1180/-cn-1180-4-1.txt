卑弱第一


此一章专说女人卑而不高，弱而不强之义。盖女乃坤道，以柔顺为主。卑弱者，女德之先务也，故以为第一章。





古者，生女三日，卧之床下，弄之瓦砖，而告斋焉。

瓦砖，即今之纺砖。弄，是以手拈弄。

大家说：古人生女，三日之后卧之床下，寝之于地，将一块纺砖与他拈弄。斋戒而告之祖先，说我某日生一女。





卧之床下，明其卑弱，主下人也。弄之瓦砖，明其习劳，主执勤也。斋告先君，明当主继祭祀也。三者，盖女人之常道，礼法之典教矣。

典，即是常。这一节是解说上四句之意。

大家说：古人生女，所以卧之床下者，明其不高傲，不强梁，专尚卑弱之义。盖女人以事人为职，故专主于下人，而不可高傲也。所以弄以纺砖者，明其熟习劳苦之义。盖女人以纺织为职，故主于执持勤劳，而不可懈怠也。斋告先君者，盖女子长大嫁人，将以内助其夫，承家祭祀，故于诞生之初，即斋戒而告之。这三件乃女人常行之道，礼法中常以为教而不容已者。





谦让恭敬，先人后己；有善莫名，有恶莫辞；忍寻含垢，常若畏惧：是谓卑弱下人也。

这一节是解说卑弱下人之义。

大家说：女人能谦而不亢，让而不争，恭而不傲，敬而不怠；凡事让人，自己退后；有好处，莫自扬名，有不好处，居之而不辞；忍耐污辱，含纳尘垢，常常小心，有如畏惧。这是卑弱下人的道理。





晚寝早作，勿惮夙夜；执务私事，不辞剧易；所作必成，手迹整理：是谓执勤也。

这一节是解说执勤之义。

寝，是睡。作，是起。勿，是禁止之辞。惮，是畏难。私事，是家事。剧，是繁难。易，是简易。

大家说：女人能晚睡早起，不以夙夜为劳而有畏难之心；执务家事，不分难易，任之而不辞；所作之事，必期于成，不始勤而终怠，不有头而无尾，必须亲手整理，不托之他人。这是执勤的道理。





正色端操，以事夫主；清静自守，无好戏笑；洁齐酒食，以供祖宗：是谓继祭祀也。

这一节是解说继祭祀之义。

正色，是正颜色。端字，也解做正字。操，是守。清，是不混浊。静，是不妄动。洁，是洁静。齐，是齐整。

大家说：女人能正其颜色，而不为妖冶之态，端其操守，而不为邪媚之行；既能专心以事夫主，又能清静自守，不好戏笑；洁齐酒食，以供养祖宗。这是善继祭祀的道理。





三者苟备，而患名称之不闻，黜辱之在身，未之见也。三者苟失之，何名称之可闻，黜辱之可远哉？

这一节是总说上文之意。

三者：谓卑弱下人，一也；执勤，二也；继祭祀，三也。苟，是诚。备，是全。

大家说：女人诚能全得这三件美德，则事务有成，神人皆悦，由是而患名称不闻，黜辱不免，决无此理。三者苟失之而不能全备，则明有人非，幽有鬼责矣，何名称之可闻，黜辱之可远哉？






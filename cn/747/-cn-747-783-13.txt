○新修漕河石斗门亭记

斗门卒事之月，安平公罢尹，杜公实来。明日，公会杜公观厥成绩，即得洗心远目之所尽，一览四时之美。乃授中制，创为此亭。有若嵩高二室，万安阙塞，实檐前之山；清路丽都，类夫河汉，实砌下之池。春流夏云，露风霜月，殊状异态，同归於胜，实座中之器；修桥曳虹，左右扶翼，层楼飞凤，前後拥抱，实四楹之饰。而颢气清风，徘徊旦暮。若有所为，凝为清阴。不唯待羊公之登眺，李膺之临泛，使忘机倦俗之客，得人人而私之。或曰：二公之来也。境与耳目共清其心。心为事源，政得於静。有以助清静之理，可无述乎？刊诸珉石之阴，是为亭记。


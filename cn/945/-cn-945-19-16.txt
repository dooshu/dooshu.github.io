代王氏为公主出降进财表

臣贻庆言臣弟贻贞幸以孱微获叨选尚单平之族骤集庆於高门柔近之辰冀承荣於筑馆欲恭陈於厥篚须仰黩於凝旒臣某中谢窃以诗美王姬聿称於下嫁易载帝妹亦重於有归盖风化之所由谅古今之共贯自非阀閲宁得拟伦伏念臣世本文儒家惟寒素寝丘遗业几至荒芜扶阳旧封已嗟废絶固弓裘之莫续亦堂构之将隳臣与弟贻贞每励自强期於克荷誓不衰於孝谨庶有奉於蒸尝敢谓尊号皇帝陛下察以颛愚悯其陵替俾聨姻於帝胄永庇族於天光顾孺子之何知实先臣之不朽预长安之戚里幸会居多开堂邑之山林荣华斯在今者礼当纳币事等献芹载循菲薄之愆益负凌兢之恳黩尊弥甚获戻是宜


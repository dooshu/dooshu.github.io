○对写告身判

〈麴绍违法写告身，邀勒选人。为选人所告。〉

龙首高居，总群材以成务；鸿翼渐陆，入会府以参名。既而乐镜晨披，山书密奏，或连辉於乔木，乍忝迹於场苗。九流多材，百司职广，既称随自牒，理籍符文。麴绍穷巷无资，佣书有素。两台之妙，雅善於银钩；什一之求，近通於金市。挂回鸾之健笔，徇凫镪之轻资，事既叶於私求，迹已论於明宪。况签授之法，本在职司，擅鸣既达（一作违），且无条贯。惟公书写，终自利刑，既紊三章，须穷两造。但选人以轻酬致怨，麴绍以苟得生嫌，若使不食先言，便招後讼。之严典，惟会直绳。


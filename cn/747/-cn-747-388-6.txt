○送崔詹事中丞赴上都序

初公由尚书郎出佐蜀郡，无何，熊轼畅毂，专席而坐，休绩布於巴汉。天子器之，时人谓公逸足，视公卿犹步武耳。既而剖符驱传，出入吴楚，专五城，佐三府。府罢身退，复藏於密，出处之道，历二十载而未光。知公者不堪其叹，公未始屑於胸臆，贞直廉让之德内充故也。夫贞则专，直则固，廉则不竞，让则後时，故其宠不及，而名益茂也宜哉！今上方励精熙载，用官人安民为急，百工以，不至者知罪，故公朝贲然，伏轼入阙。时然後行，动而不格，在是役也。销忧者莫若酒，酒中乐酣；可以道千里之意者莫若文，群贤诗之以送远，盖古人杂佩以赠之之流也？


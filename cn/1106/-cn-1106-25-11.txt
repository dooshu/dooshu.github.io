○送巽上人赴中丞叔父召序

（重巽居永州龙兴寺，公尝有《酬巽上人赠新茶诗》，又有《题巽公院五韵》。）

或问宗元曰：悉矣！子之得于巽上人也，其道果何如哉？对曰：吾自幼好佛，（“好”，一作“学”。）求其道，积三十年。世之言者罕能通其说，于零陵，（即永州。）吾独有得焉。且佛之言，吾不可得而闻之矣。其存于世者，独遗其书。不于其书而求之，则无以得其言。言且不可得，况其意乎？今是上人穷其书，得其言，论其意。（“论”，一作“谕”。）推而大之，逾万言而不烦；总而括之，立片辞而不遗。与夫世之析章句，征文字，言至虚之极则荡而失守，辩群有之夥（胡可切，齐谓多为夥。）则泥而皆存者，（泥，去声。）其不以远乎？以吾所闻知，凡世之善言佛者，于吴则惠诚师，荆则海云师，楚之南则重巽师。师之言存，则佛之道不远矣。惠诚师已死，今之言佛者加少。其由儒而通者，郑中书（郑中书，不详其人。以时考之，当是郑也。《旧史·传》：宪宗即位，迁中书舍人，俄拜中书侍郎，与杜黄裳同秉国政。）洎孟常州。（孟简，字几道。元和中拜谏议大夫，以幸直出为常州刺史。晚路殊躁急，佞佛过甚，为时所诮。尝与刘伯刍、归登、萧亻免，译次梵音。）中书见上人，执经而师受，且曰：“于中道吾得以益达。”常州之言曰：“从佛法生，得佛法分。”皆以师友命之。今连帅中丞公，（柳公绰，拜御史中丞，李吉甫当国，出为湖南观察使。）具舟来迎，饰馆而俟，欲其道之行于远也，夫岂徒然哉！以中丞公之直清严重，中书之辩博，常州之敏达，且犹宗重其道，况若吾之昧者乎！

夫众人之和，（胡卧切。）由大人之倡。洞庭之南，竟南海，（“竟”，一作“竞”。）其士汪汪也，（“士”，一作“土”。）求道者多半天下。（一有“而”字。）一唱而大行于远者，（一作“焉”字，一作“大遂”，一作“大行乎远”。）是行有之，则和焉者，将若群蛰之有雷，（《月令》：仲春之月，雷乃发声，始电，蛰虫咸动。“群”，一作“居”。）不可止也。于是书以为《巽上人赴中丞叔父召序》。


○诸葛亮高颎为相公直论

朕比见隋代遗老，咸称高烦善为相者，遂观其本传，可谓公平正直，尤识治体。隋时安危，系其存殁，炀帝无道，枉见诛夷。何尝不想见其人，废书歔叹。又汉魏以业，诸葛亮为丞相，亦甚平直。亮尝表废廖立、李严於南中，立闻亮卒，泣曰：“吾其左衽矣！”严闻亮卒，发病而死。故陈寿称亮之为政，开诚心，布公道。尽忠益时者，虽雠必赏；犯法怠慢者，虽亲必罚。卿等岂可不企慕及之。朕今每慕前代帝王之善者，卿等亦可慕宰相之贤者，若如此，则荣名高位，可以长守。


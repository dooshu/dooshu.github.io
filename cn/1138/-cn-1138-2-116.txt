分水庙

其一


谁握并刀剪绛河，朝宗千里舳舻过。
龙鳞派别双归海，燕尾支分两注波。
月印碧潭宛转镜，橹摇雪练往来梭。
长茭既属神哉沛，不假宣房瓠子歌。

其二

汤汤汶泗此交流，地控中原拥上游。
东野星辰连析木，南天筐篚半扬州。
冯夷自割鸿沟界，孝武空劳白马裘。
何事杨朱偏涕泪，茫茫岐路客心愁。

其三

波痕何事界町畦，一曲平分似解觿。
堤上柳条争袅袅，岸边芦叶共萋萋。
雨馀螮蝀雌雄见，日落鸳鸯向背迷。
争似狂夫无定准，寄书南北误封题。

其四

盘涡中划縠纹连，不借樵风也自便。
双叠空明云母扇，两头歌吹木兰船。
阳侯谁擅黄池长，明月疑从谷浦悬。
极目苍苍葭菼外，不知何处汶阳田。


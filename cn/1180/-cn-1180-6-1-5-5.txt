考满谢手敕加恩疏


兹者，臣以一品九年考满。该吏部题，奉圣旨，逾例加恩。臣自揣愚分不安，谨已具疏辞免。随遣中使，颁赐银五十两，纻丝四表里，内大红织金胸背斗牛一表里，羊三只，茶饭卓五卓，酒三十瓶，新钞五千贯。臣叠荷恩施，已不胜感戴矣。今日又蒙特遣司礼监随堂太监孙秀，赍奉御笔手敕：“谕元辅，先生亲受先帝遗嘱，辅朕冲年。今四海升平，四夷宾服，实赖先生匡弼之功。先生精忠大勋，朕言不能述，官不能酬，惟我祖宗列圣，必垂鉴知，阴佑先生子孙，世世与国咸休也。兹历九年考绩，特于常典外，赐银二百两，坐蟒、蟒衣各一袭，岁加禄米一百石，薄示褒眷。先生其钦承之，勿辞。钦此。”又该文书官太监孙得胜，赍奖励敕书一道，各恭捧到臣私第，臣谨焚香叩头祗领讫。

伏念臣谬司鼎铉，历有岁年。亲承先帝凭几之言，特荷皇上倚衡之寄。虽尝誓捐孱质，勉竭苦心。而戴高厚者，有难报之恩；肩繁重者，无可底之绩。日申月饬，特祖宗已试之规；夕惕朝乾，乃臣子本然之分。论君德，则聪明自天，而浅学无裨；语治功，则谋猷惟后，而绵力何有？愆尤徒积，汰斥为宜，岂总圣明，复从甄叙。穹阶世赏，既按功令以宣麻；宸藻奎章，复厪睿思而赐札。嘉乃丕绩，居然虞廷让美之风；惟公德明，蔼矣周宣毗贤之命。重以宝橐精镠之贶，兼之绮衣赤绂之荣。不稼不耕，久已被素飱之刺；非勋作戚，乃冒膺诏禄之恩。睠此骈施，灼然异数。将控辞而弗获，欲酬报以奚由。惟当益殚疲蹇，勉效驰驱。知我者天，即违俗而遑惜；许身于国，惟尽瘁以为期。臣无任激切感戴之至。






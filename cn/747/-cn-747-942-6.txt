○张相公九曜醮词

伏闻大道凝光，上元垂象，照临九土，覆育群生。主吉凶，司明罪福，洪纤备察，毫末无遗。而金简垂文，玉书演法，开忏祈之路，悬悔谢之仪，虔罄明诚，必赐昭。臣某顾惟虚薄，运契遭逢，位极台衡，务专繁剧，详评狱讼，裁制典刑。或爽重轻，虑招咎衅；或操心属念，偶结尤违；或积世此生，未祛冤债。静言循度，每用兢忧。今则滞宫中，土星所历；身位之内，计都所临。神首火星，仍居对照；生月命位，俱值天符。以此灾躔，遂成疾厄，扪心震惕，沥恳归依，仰元象以叩祈，竭丹诚而醮酌。伏惟至真上圣，列曜高尊，悯鉴尘凡，降流恩宥，释前冤往债，原重过深瑕，增续年龄，销平灾厄；赐臣以百关调豫，六气和平，尽解凶衰，全除疾苦。推忠效节，永酬睿主之恩；洁己凝心，上副尊灵之。不任。


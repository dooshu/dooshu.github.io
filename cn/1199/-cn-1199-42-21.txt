王基

安平太守王基家。數有怪。使管輅筮之。卦成。輅曰。君之卦。當有一賤人。生一男墮地。便走入灶中死。又牀上當有一大蛇。銜筆大小共視。須臾便去。又鳥來入室。與燕鬬。燕死鳥去。有此三卦。王基大驚曰。精義之致。乃至於此。幸為處其吉凶。輅曰。非有他禍。直以宮舍久遠。魑魅魍魎。共為妖耳。兒生入灶。宋無忌之為也。大蛇者。老書佐也。鳥與燕鬬者。老鈴下也。夫神明之正者。非妖能亂也。萬物之變。非道所止也。久遠之浮精。必能之定數也。今卦中不見其凶。故知假託之類。非咎妖之徵。昔高宗之鼎。非雉所雊。太戊之階。非桑所生。然而妖並至。二主俱興。安知三事不為吉祥。願府君安神養道。勿恐於神姦也。後卒無他。遷為安南將軍。


○大音希声赋（以“希则能大，物理之常”为韵）

声本无形，感物而会。生彼寂寞，归乎静泰。含藏於金石之中，缄默於肺肠之外。喻春雷之不震，时至则兴；比洪钟之未撞，扣之斯大。静胜永合於人心，元同远符於天籁。大道冲漠，至音希微。叩於寂而音远，求於躁而道违。三年之鸟不鸣，惊人可异；五弦之琴载绝，知音盖稀。人生而静，物本无机。修以诚而上下交应，臻其极而禽兽咸归。遐想古风，缅穷太始。以彼声音之道，媲夫动静之理。方歌击壤，尧人式贵於心和；未梦钧天，赵简尚劳於倾耳。鼓能兴雨，钟亦候霜。冲用可齐於道性，善应方契於天常。兴公之赋欲成，已含金韵；夫子之宫未坏，犹闷乐章。无象无名，不知不识。守此虚淡，终乎妙极。岂逐物而感通，谅与时而消息。损之而益，潜运将契於天功；听之不闻，元化极符於帝则。幽元之旨，足以明徵。海内於焉而自正，天下无得以争能。由是广可喻於人，细可齐於物。声希者其响必大，声烦者其理斯屈。常呼万岁，维岳有时而降神；将异三人，点尔无心於鼓瑟。理归若讷，事契寡词。既不言以足教，必於声而可遗。存而不论，驰神於六合之外；语不如默，箝口於三缄之时。是各从其类也，吾将一以贯之。


卷六十一

<集部,别集类,明洪武至崇祯,怀麓堂集>

钦定四库全书

怀麓堂集卷六十一

明　李东阳　撰

文後稿一

赋

东山草堂赋【为华容刘先生时雍作】

东山居士行自京师将归於故园涉泱漭经漓岏扫瓦砾芟萧菅葺草堂之旧构启衡门之幽关於时洞庭无波万里一碧飞鸿倒影下映千尺长林落木响应川谷高山大壑俯仰寥廓嗟吾生之归来寄一感於今昨乃进子姓而告曰吾今而得返於斯也盖方举甲第登郎曹北穷幽蓟之墟南尽楚粤之郊画省凝目兰台丽霄高居迥瞰远絶尘嚻而或江颿夜发星轺晨鹜水宿风餐氷行雪度呀豺虎之噬人莽荆榛之窘步惊突黔之靡定宁足胝而不顾念王事之鞅掌忧岁华之迟暮眉颦为之莫展领发为之垂素幸吾堂之尚存恍风景兮如故孰谓三纪之余数千里之外望斯堂而归欤且堂之始作也吾祖遗其模吾父谛其规据云梦之名胜揽荆衡之幽奇人与地而俱灵事随年而屡移吾尝植松为林种竹成屿旁引烟霞上蔽风雨伤俗驾之犹滞慨山灵之无主覧物象於羣动悲乾坤於一旅时偶得兮暂息聊斯堂兮容与欣壮稚之相从若有感乎斯语於是散髪曳杖载游载歌朝出暮还左挈右摩天壤之间此乐孰多人生适意焉恤其他客有过者见而问之曰子非治河之中丞乎非行边之贰卿乎胡不轩盖是拥而布韦是婴也居士不对客亦就退如有歌声出於户外者其辞曰吾山兮在东吾堂兮在中吾不归兮将安从又曰少而行兮老则归税绣服兮被荷衣今吾故吾兮何是非人不吾识兮天吾知声未竟客行已远不能悉听也赋而识之以告知者

後东山草堂赋

东山居士再自京师而归也乾清坤夷风恬日熙山将水迎猿欣鹤嬉感万类之咸遂嗟行乐之及时卸惊颿於陆海解故絷於天羁尔其雨过湖平凉生秋杪心送驰波眦决飞鸟税驾乎九达之衢振衣乎千仞之表倏雪开而雾散豁尘梦之初晓览宇宙之无穷逮吾生之未老非遯迹以遗世聊闭关而却扫客有剥喙之声彻於户内者居士曰子其谁哉客曰囊昔之岁过门而问闻歌而去者也乃与之坐而语曰子之不相闻者九年於是矣兹者惠然过我其有谓也耶客曰昔子之来之韦裳布裘以木石为羣与渔樵者游尔往我还尔歌我酬自君之出矣衣锦食肉驷马高盖朱丹其毂奔走属吏控制藩服絶我迹於云泥贵尔音於金玉幸逸足之可攀庶前盟之有续云尔居士曰噫嘘嚱是诚何心哉当夫事剧岭海志移山林触炎埃之勃郁历远道之崎嶔身有所不敢洁口有所不得瘖诏使沓至天威载临奋疲庸於鞭策起废疾於呻吟固欲趣严装以赴召向国门而挂簪及乎预运帷之密命承侧席之虚襟责负山重恩同海深思赵宣之假寐惜陶侃之分隂已而抱号弓之往恨听击壤之新音閲寒暄之代谢怀止足之规箴惧血气之既衰为富贵之所淫谅今之不能为昔犹昔之不得为今也客怃然久之曰吾侪细人朝饔夕飱观山而不穷其巅望海而不极其源以皦皦为能以孑孑为难宁独知大羮不调大玉不琢招之而莫致其来挠之而不见其浊此贤者之不可测也信斯言之则然遂为之歌曰楚之水兮荆山望佳人兮不还翩然兮归来蹑迢嶤兮弄潺湲彼世间兮何物吾之乐兮吾天又歌曰桂栋兮兰房君归来兮此堂山可屐兮水可航彼胡为兮天一方归来归来兮乐不可以极愿从子兮徜徉居士莞尔而笑曰今日何日故吾今吾出我处我天乎人乎呼我者应以为马爱人者必及其乌疑我何深见我何粗独斯堂之在山终不改於厥初不与世而推迁不随时而毁誉匪是物之有恒吾何恃而归欤於是举酒属客客亦大噱岳云渐开江月将落逍遥象外俯仰磅礴居士达观静慧盖将後天下而乐也

石淙赋【石淙地名也为邃庵杨先生应宁赋】

耸山骨兮崝嵘中潺湲兮水声初溅涓以汨潏忽砰湃兮铿鍧或在远以疑近恒自昏而彻明感天机於一触衆籁为之不鸣信江南之絶境乃万类之至精彼瀑布兮可拟曷蹄涔之足称爰有三南居士比象引义取石淙以为名客从湖南而过者曰此非洞庭之波乎碧浪千顷青山一螺揖灵秀於衡岳潡清风於汨罗昔予之既排既屏来游而来歌兴怀於某水之丘寄迹於北山之阿校风景於毫芒繄孰寡而孰多居士不答如兹淙何又有自滇南而来者曰此非昆明之漪乎平地仰喷从天下垂建长江而直泻指瀚海而同归昔子之乃祖乃父生斯聚斯倏星移而地改方挹彼而注兹讶江山之不可复识抑畴是而畴非居士乃怃然而叹曰嘻有是哉吾固知石之为石淙之为淙也吾方手拊镗?耳闻舂撞应噫气於大块引希音於清商挟凉颷以助爽与皓魄而争光达大观於无外谅至美之难双盖将濯缨乎万里之流振袂乎千仞之冈若乃东山在吴以象旧邦东坡在黄遂名四方彼二东者之伟蹟岂三南之敢望且夫石者吾知其为坚淙者吾知其为激匪徒观物以适怀抑亦将身而比德盖将砺我粗钝蠲我宿癖涤尘垢於七情漱芳华於六籍嗟人生之有涯见道体之无息彼羣分而类聚何物非兮大极殆不知石之为淙淙之为石也於是二客携酒与琴游於淙上荆班杂至林歌迭唱北南俱失宾主皆忘慨聚散之殊涂顾行藏之异尚三人者各适其适渺不知其所向也

奎文阁赋【有序】

阙里宣圣庙旧有奎文阁以贮古今图籍在大成殿之前杏坛之南金章宗重建规制颇精国朝置衍圣公府其属有奎文阁典籍一人凡朝廷有事於庙则礼迓香币庋於阁中以俟行事弘治己未庙灾而阁存工既就绪殿庑闳丽皆加於旧按察佥事黄君绣谓阁独弗称欲撤而新之衆议譁然以为故物不可废黄执之益力巡抚都御史徐公源实主之阁成高八丈有奇畧与殿等栋宇相埒金碧交映向之譁者始翕然归之称全功焉东阳奉勅祭告乃登於兹阁欲赋其事未暇也徐公既购书数百卷付衍圣公闻韶令典籍孙世忠守之四方藩郡闻而致者日益富徐公使告於予曰阁不可负也乃为赋之

伟新庙兮既宫突高阁兮丽空海之右兮山之东极灏溔兮争嵸巃纳沆瀣兮超鸿蒙表日观兮来天风忽秋令兮始肃见奎星兮正中初徙倚兮栏前暂徘徊兮户外殿庭兮巍峩与兹阁兮相对亭碑矗兮林立坛屋隐兮如盖昔金源兮始构几岁序兮更代叹轩楹兮未烬纷瓦砾兮浮壒及轮奂兮鼎成蔼冠裳兮咸聚览旧迹兮无余抚孤根兮一桧吁嗟乎靡丽兮娉婷彼齐云兮落星怅望兮往营或筹边兮见京夫岂若覩羮墙兮故宅诵典则兮遗经宛蝌斗兮孔壁恍金丝兮鲁声感春秋兮絶笔忆诗礼兮趋庭存奇文兮籕史脱虐焰兮秦坑藉神鬼兮呵护閟山川兮精英乃有韦编兮竹简石墨兮溪藤汗牛充栋兮不可以数计又奚问兮何名幽并兮青兖渺宫墙兮在眼前景行兮高山每为憾兮不浅金书兮玉简幸吾生兮未晩遡秋宵兮愈深恨夏日兮犹短仰圣道兮弥高思古风兮渐远閲千载兮一时曾一慨兮不满睠逸驾兮可攀尚颓波兮在挽噫嘘嚱灵有地兮杰有人贤有象兮国有宾下厚土兮上高旻轶倒景兮离尘纷博典册兮穷皇坟厉夕阳兮求朝闻岂徒析虫鱼兮隐义辨豕亥兮疑真讶雨粟兮天半降青藜兮夜分盖方舞干羽兮七旬编弦歌兮八垠占聚纬兮周髀听圜桥兮成均殆将兴兮吾道庶不朽兮斯文巍乎高哉势不可以极兹阁之名兮并列宿而俱存

怀麓堂集卷六十一








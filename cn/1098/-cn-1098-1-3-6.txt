○瑶瑟怨

美人竹间亭。虗帘空月华。相思湘江曲。激竹生斑花。花开为谁好。花落不复扫。出户见春风。低头怨芳草。坐弹五十弦。起视江月残。愁弦不堪听。手涩金鴈寒。一弹正凄切。再弹转呜咽。三弹拨幽肠。声乱氷丝结。西风吹芙蓉。一夜落微红。岂知瑶瑟音。能消青镜容。

【舒章曰流音圆亮】

【卧子曰青莲佳境】

【辕文曰视青莲稍矜练】


七十一


本朝久任大臣，内阁则杨文贞公士奇，历三朝四十三年；杨文敏公荣，三十五年；金文靖公幼孜，二十五年；杨文定公溥，二十一年；陈芳洲循，十三年；商文毅公辂，前后十七年；彭文宪公时，前后二十年；李文达公贤，十年；刘文穆公吉，十九年；徐文靖公溥，十二年；刘文靖公健，二十年；谢文正公迁，十一年；李文正公东阳，十七年；杨文忠公廷和，前后十四年；费文宪公宏，前后十三年；张文忠公孚敬，八年。吏部则蹇忠定公义，二十七年，中辍部事，备顾问者八年；郭公琎，十七年；王文端公直，十四年；王忠肃公翰，十八年。历永乐改元，至成化丁亥，凡六十六年，任吏部尚书者，蹇、郭、两王四人而已。此后惟尹恭简公旻，十四年；王端毅公恕，先后十余年。九卿则夏忠靖公原吉，在户部二十八年；胡忠安，在礼部三十二年；马端肃公文升，在兵部十三年；戴恭简公珊，为左部掌院十二年。巡抚则黄忠宣公福，在交趾十九年；周文襄公忱，在苏、松二十二年；于肃愍公谦，河南、山东十八年；陈祭酒敬宗，在国学二十年；况公钟，守苏州十二年。从郎署径至本堂者，夏忠靖元吉，自户部主事至尚书：刘愍节俊，自兵部主事至尚书；周庄懿瑄，自刑部主事至尚书；屠襄惠滽，自御史历副佥，至左都掌院；李文达贤，自吏部主事历文选郎中，升吏侍入阁，始终皆不离本局。故职业精练，克称厥官。祖宗之用人如此。

本朝父子祖孙，三世尚书者，闽林文安公瀚，南京兵部尚书；子廷，工部尚书；廷机，南礼部尚书。父子尚书者，三原王端毅公恕，吏部；子承裕，南吏部尚书。新昌何文渊，子乔新，刑部、户部尚书。濮阳李瓒，子廷相，俱户部、吏部尚书。灵宝许襄毅进，子赞，吏部诰户部，论兵部。新安詹同，子徽，俱吏部，南礼部尚书。上元倪谦，子岳，吏部尚书，南刑部尚书。阳曲周瑄，子经，礼部尚书，刑部尚书。耿九畴，子裕，吏部尚书。吴江吴闳，子山，俱刑部尚书，吏部尚书。大学士王文，子宗彝，南礼部尚书，兵部尚书。白珪，子钺，礼部尚书，南吏部尚书。余姚王华，子守仁，南兵部尚书，封伯。钧阳刘璟，子訒，俱刑部尚书，南工部尚书。何诏，子鳖，刑部尚书。兄弟尚书者，灵宝许氏，闽林氏，及鄞之南吏书杨守阯，工书守随。真定之吏书大学士石珤，户书玠。铅山之吏书大学士费宏，礼书寀。桂林之南工书蒋昇，户书大学士冕。泰和之吏书大学士彭时，礼书华数家。然彭、费、杨，犹从昆弟也。






○授齐抗兼修国史制

天工人代，缉熙庶绩，所以达四方之志，遂万物之情。王猷以穆，在乎宰执。君举必书，宏厥史职。典领著作，允资荩臣。中散大夫守中书侍郎同中书门下平章事上柱国赐紫金鱼袋齐抗，文合大雅，行归中庸，宏道而致远，含章而居业。稽三王之法志，酌千古之献言。积纯粹而外发德辉，自明诚而居为国器。擢登密勿，每竭訏谟，察其忠谅，多所宏益。以序王道之端，辨人事之纪，劝惩教化，在於《春秋》，错综裁成，必归良直。以中枢之馀力，得东观之全才，思革前愆，允资盛德。山甫补阙，已彰於匪懈；臧文立言，伫闻於不朽。修明简策，惟尔之休。可兼修国史，馀并如故。主者施行。


○國計民生交絀敬伸末議以仰裨萬一疏 【 東南財賦】

臣惟國家建都西北、而財賦取必于東南、辟則千金之家。所居雖在城市。而其生計。全賴乎膏腴之產。野有良田。歲有厚入。以所入當所出。而充然足于用。不見其乏。迨乎出日浮。入日縮用不足而朝夕營計。務在取盈。卒以告困。葢愈乏愈急。愈急愈乏。勢所必至無足異也天下猶一家。而東南則富家之美產。是為衣食之源。謂當積日累月。徐收其利。不當取盈于一旦。以犯竭澤而漁之戒。非不欲取盈也民貧甚矣。其目前之不足。正以養其有餘于將來。陶朱公侯時轉物。不過如此頃歲巳來、庫藏巳竭、杼柚其空而逋賦益積、未有完期、藎臣喆士、憂國憂民、亦嘗探極根本、悉意陳言、意在甦東南之困、而言之未必行、行之未必果、然則坐視其困而巳乎、臣東南產也謹摘其一二、斷乎可行、行之而斷乎、有益于民生國計者、請下戶部、虛心詳議、毋泥拘攣、務使國用漸舒、民財不匱、上下其胥賴哉、

計開

一曰覈荒田、臣按東南卑濕、濱江沿海、拋荒田地、無歲無之、各府縣冊載荒糧、有多至二三萬石者、每年以宗人府緩征各項補之、奸竇易生、虛冐日眾、且歲報荒數。不思議補日積一日。何有窮期。正宜及今查覈要見某縣荒田實在若干、每圖每圩某號查明四至、果係土??江土??海原無影射、方准除糧、即查本縣曾報有開墾新田若干、總計開墾升斗之糧若干、以抵實荒應除之糧、有無足數、即使不足寧可均攤于平米之上毋得立有荒糧。全折名色以致千頭萬緒莫能究詰。葢既為荒糧。自當開豁。而每石又折銀伍錢未必加輕。徒滋奸弊。說者以為銀可侵漁而米難隱匿是積胥之所利而小民之大累也誠然乎哉故荒田不覈。則荒田終無所止?帚而逋賦將與日俱積勢也此荒田之所當議者也。

二曰寬改折、臣按東南糧則、照畝起科、大率本折各居其半、而復有所謂改折者何也、祗因凶歲、籽粒無收、而歲輸有額難于盡免、故以本色改折色、于取民之中、而寓恤民之意、何者議者以為正米一石、原有耗米四斗、合之為一石四斗、則雖折色七錢亦不為重不知此耗米四斗。本係運軍之所得。初非入之于官者也捐運軍之所得者以惠災民。正所為不費之惠。奈之何必欲歛而入之官耶。若曰有免即當有補此慮其虧正數耳。今正米一石。巳折銀五錢則以銀抵米。原不虧一石之數。又何以補為哉故議改折而欲重之于五錢之上者舛也。此改折之當議者也

三曰解白糧、臣按國家歲派白糧正額二十萬石有奇、我　聖祖定鼎金陵。東南數郡。近在輦轂之下。故用民運。今東南去京師不啻三四千里。每白糧一石。有白耗米三斗加二舂辦。該米二斗六升。又夫船米八斗。內本色四斗。折色四斗。該銀四錢又車腳銀四錢是白糧一石費用米九斗六升。又銀六錢而後得達京師。且有汎爛。有漂沒而鈔関又有舡稅。臨清又有帶甎河西務又有剝淺諸如此費更不可計既達京師。巳離苦海。而鋪墊之費歲歲加增。有多至加七者是朝廷所得不過正米一石而小民所費幾及數石矣臣□以為宜照漕糧事例即令旗軍帶稍本船每舡以十分為裁漕糧九分。帶白糧一分。諸凡加耗板蓆等費。比之漕糧寧過于厚。而舡稅帶甎剝淺等項。一不累之。運到之日。仍責成巡倉御史。或另設科道官。親自監收。毋致抑勒。以害貧軍。則小民既得免北運之累。即旗軍亦何累而不樂從耶。此白糧之當議者也。

四曰審徭役、臣按條鞭之法雖槩行于東南而行之稱善者。則莫過于江右。臣先任新建縣知縣、巳親行之而親見其宜民者也、乃若浙直地方、民非不行、實未嘗行、何以証之、夫條鞭之稱善。正以其徵銀在官凡百用費。皆取于官銀。民間自本戶糧差之外。別無徭役。自完本戶糧差之外。別無差使。吏胥無所用其苛求。而民相安于無擾耳。今既云行此法矣胡復有均徭之審耶。解戶收頭修衙修舡下程酒席其害不可枚舉。請言其詳、葢錢糧既徵在官則以官收。亦以官解。宜也。何為而又僉大戶。一領一納庫吏皆得上下其手解戶甘心賠折而不敢言。甚至有發與空批先令完納而後聽其索補于小民者。此解戶之所以稱累也徵收錢糧。除用櫃頭。其害不待言矣。即如派定各區。每名收銀千兩則收完其責亦完宜也。何故必責之以管解。所收之銀。未經解盡。收頭之責終于未完。庫吏因而為奸。受賄多者首先發解否則有侯至十年而不得完者。此收頭之所以稱累也。修衙修舡。既有徵銀在官矣即當責之工房吏書管理可也今乃仍點大戶。官銀不足傾家賠償。而該吏人等。猶且從之索賄。不得則以?破稟官究責以致浮費之數反倍于賠補之數夫焉得不稱累。下程酒席。亦既額有官銀矣。即當責之禮房吏書買辦可也。今廼仍用里甲。賠費不貲蕩產從事。而該吏人等。亦且因之為利。不得則以苟簡稟官罰治。以致官用其一。而吏反用其二。又焉得不稱累。抑且有奉上取資贖鍰無以應其求。而亦派辦于徭戶矣。其間貧不能勝此役者。每名量田數多寡。又派空役銀入官公用。不知原編公用銀兩作何支銷。大都皆為吏書所乾沒。有司者未必能一一而查之耳。此徭役之當議者也。

皇明經世文編卷四百三十八終








○风过箫赋（以“无为斯化，有感潜应”为韵）

风为气兮溥畅，箫在物而虚受。何相会於自然，合无情於妙有。泠泠斯韵，习习能久。如闻松盖之巅，宁比土囊之口。飒尔而至，锵然辄随。响才度以俄远，声成文而不亏。其虚其实，是可披襟而纳；以条以畅，何烦鼓腹之吹。彼孔雀下隆，凤凰来仪。虽见美於格物，岂不惭於有为。彼箫之韵，惟风所借。或激越於清晓，或凄凉於永夜。寂寞之内，爰生不考之音；希夷之间，是合不言而化。谓越客乍流其遗响，谓秦女遥度其仟驾。散彼寥，复於沈潜。被治国之风，以安以乐。在敬心所感，乃直乃廉。动有轻重，应无洪纤。解愠且和，可并鼓琴之唱；不奸而顺，亦具从律之占。若乃听其所以，察其所感。盖有符於元漠，岂惟契於间澹。籁之所之，智之所知。诚万殊之舛错，终一贯而逶迤。风从虎兮飘忽，箫象凤兮参差。何体异之如彼，而音同之若斯。岂不以宫商所合，唱和为称。类霜钟之暗叩，同灰管之潜应。时然後起，风匪躁求；激而乃扬，箫为静胜。彼钧天之音，洞庭之乐虚无。岂比风箫之感召，亦由律吕之相须。异搜奇於蔡笛，鄙滥吹於齐竽。征颜成南郭之言，浩然难究。拟宋玉王褒之赋，庶或同涂。


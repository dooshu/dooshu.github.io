陈亚


亚字亚之，维扬（今杨州）人。咸平五年（1002）进士。尝为杭之于潜令，守越州、润州、湖州，官至太常少卿。好为药名诗。有陈亚之集，不传。

生查子

药名寄章得象陈情

朝廷数擢贤，旋占凌霄路。自是郁陶人，险难无移处。

也知没药疗饥寒，食薄何相误。大幅纸连粘，甘草归田赋。

又

药名闺情

相思意已深，白纸书难足。字字苦参商，故要槟郎读。

分明记得约当归，远至樱桃熟。何事菊花时，犹未回乡曲。

又

同上

小院雨馀凉，石竹风生砌。罢扇尽从容，半下纱厨睡。

起来闲坐北亭中，滴尽真珠泪。为念婿辛勤，去折蟾宫桂。

又

同上

浪荡去未来，踯躅花频换。可惜石榴裙，兰麝香销半。

琵琶闲抱理相思，必拨朱弦断。拟续断朱弦，待这冤家看。








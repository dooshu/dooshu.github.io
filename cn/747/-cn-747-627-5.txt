○代都监使奏吐蕃事宜状

右，臣前月十四日至清水县西，吐蕃舍人郭至崇来迎，便请将书诏先去。臣以二十一日到薄寒山西，去蕃帅帐幕二十馀里停止。至二十三日方见尚绮里徐、拨布、论乞心热，奉宣进止，兼付赐物，莫不祗奉圣恩，感悦过望，部落欢，道路讴歌。加以接待殷勤，供亿丰厚，竭诚归化，形状可知。臣亲睹蕃情，不胜庆跃。绮里徐等固欲令臣与薛亻丕领蕃使却归奏事，臣当时苦争，请赴衙帐，自辰及午，意竟不移。今日再见恳论，尽词往复，势既难拒，恐失事宜，即於今月五日令臣与张荐分背便发。彷徨中路，忧惧实深，心魂震惊，进退无据。谨勒某官某乙陈奏以闻，谨奏。


代资政侍郎让表

臣某言伏奉制命蒙恩特授臣尚书兵部侍郎充资政殿大学士余如故者殊常之命忽降於重霄非据之忧若临於冰谷既不遑於肺腑须上黩於高明臣某中谢窃以秘殿宏开皇坟允集是资旰昃式奉论思矧着位禁庭特异深严之选列名儒学盖延鸿硕之流至於司会分曹文昌取象职守斯辩实重於夏官等威肇分最隆於天秩自非望高朝右识洞化源荐荷宠私必骇羣听如臣者时名素薄人地非优本以诸生仅取太常之第俄由下位特承明主之知乃至度越等夷典司训诰未论期岁入践禁林方尘鳌岛之资深冒鹈梁之刺遽参禅於大政获陪贰於中枢智类挈缾惟虞於覆餗任当补衮莫効於弥纶已屡革於炎凉但内慙於尸素遂沥由衷之恳罔辞再黩之愆本期退就班行寅奉朝请陛下特隆宸眷弥厚鸿私增秩秋曹兼荣月殿恩私渥缛礼遇便蕃而臣日践赤墀之涂齐庄假寐时奉清间之宴肃穆承顔遂拱极之私心荷自天之殊顾岂於表着之际辄以名级为心比欲?露至诚愿从外任冀奉惟良之寄少分求瘼之忧寻属祗事於禋燔谬获典司於法从又总修书之任方专汗简之功肃奉圣谟未申愚慊岂谓伏蒙尊号皇帝陛下过优命数特霈恩光建书殿之大名表儒林之殊事进五兵之崇秩茂三锡之徽章汉诏俯临备形於褒饰尧心下烛曲示於眷怀而臣自揣庸虚素守涯分岂於非次更敢贪荣窃考简编遐询典故唐朝宰府尝辞去於崇名晋国贤卿亦见襃於能让名器无假盖史笔之攸称俯偻益恭固鼎铭之斯在敢因前训罄叙丹诚伏望陛下垂天地覆载之仁察冰壑战兢之恳特颁睿旨追寝命书所冀人之多言免罹於公议物禁太甚靡速於身灾臣之寸心实在於此


○封慕容诺曷钵河源郡王诏

文德怀远，列圣之宏规；兴亡继绝，至仁之通训。吐谷浑发迹东胡，窜居西域，负险自固，擅立君长。爰在前人，通使中原，或为叛臣，不常厥德。近者慕容步萨钵为主，老而不智，迷而忘返，志怀首鼠，虔刘疆埸。朕频命行人，殷勤诱谕，不纳忠信之言，惟行蜂虿之毒。及六军问罪，尚令申谕，遂无悛革，以至灭亡。其子顺，国蹙事穷，历身无所，委命下吏，舆榇辕门，故令解网释俘，继其宗祀。乃怀贰志，遵彼覆车，曾未浃旬，自贻屠戮。子燕王诺曷钵，弱不好弄，幼称通理。才纂旧业，即逢内难。故遣旌节，远申安抚，遂能率其种类，同竭诚款，尽其巢落，迎谒使者。屈膝顿颡，遵奉朝化，请颁正朔，愿入提封。丹诚内发，深可嘉尚，宜隆宠章，懋兹赏典。可封河源郡王，食邑四千户，仍授乌地也拔勒豆可汗。即遣使人，备礼册命。


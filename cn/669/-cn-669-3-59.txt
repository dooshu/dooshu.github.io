59　推仲康時日食互異


「辰弗集于房」，大衍曆議云：「新曆仲康五年癸巳歲，九月庚戌朔，日蝕在房二度。」見唐書曆志。按皇極經世十二仲康元年壬戌，征羲、和。五年丙寅，與曆不同。

【閻按】以授時、時憲二曆推算，仲康即位，歲在壬戌，乃五月丁亥朔日食，非季秋月朔也。食在東井，亦非房宿。在位十三年中，惟四年九月壬辰朔日有食之，却與經文「肇位四海」不合。且食在氐末度，亦非房宿。總之，此出魏、晉間晚出書胤征篇。

【元圻案】胤征篇孔傳曰：「辰，日月所會。房，所舍之次。集，合也。不合，即日食可知。」〇通鑑前編：「按虞以季秋日食爲仲康元年，而唐傅仁均等新曆，以爲仲康五年癸巳之歲，九月庚戌朔，日食在房二度。夫以曆術求之，則魯曆、殷曆、周曆已自不同，憑此以求，豈無抵忤？故以曆較之經世紀年，夏、殷之年，盈縮者二十有八歲焉。蓋曆家之説有歲差之法，久近各殊。新曆以五十一年而差一度，虞以百八十有六年而差一度，盈縮之原，其大致蓋由於此。今從新曆，則仲康五年歲非癸巳，從虞，則合於經世之年。且以經言之，則五年之説於經不同，而元年之説於經肇位之義爲合，今從之，以『辰弗集房』繫於元年之下。」〇書録解題易類：「皇極經世十二卷，處士河南邵雍堯夫撰。」〇唐書藝文志：「僧一行開元大衍曆一卷，又曆議十卷。」






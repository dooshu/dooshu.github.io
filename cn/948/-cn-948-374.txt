陆游　出游归卧得杂诗

江天缺月西南落，村路寒鸡一再鸣。

自笑此身羁旅惯，野桥孤店每关情。

陆游

陆游　出游归卧得杂诗

江村何处小茅茨，红杏青蒲雨过时。

半幅生绡大年画，一联新句少游诗。

陆游

陆游　出游归卧得杂诗

眼明未了观山债，力在犹能涉水行。

莫笑轩然夸老健，身存终胜得浮名。

陆游

陆游　出游归卧得杂诗

壮岁经春在醉乡，老来数酌不禁当。

正须独倚蒲团坐，领略明窗半篆香。

陆游

陆游　出游归卧得杂诗

儿扶行饭出柴扉，伛偻方嗟气力微。

道侧偶逢耘麦叟，倚锄闲话两忘归。

陆游

陆游　出游归卧得杂诗

久读僲经学养形，未容便应少微星。

一枝新锻金雅觜，更向名山斸茯苓。

陆游

陆游　出游归卧得杂诗

荠花如雪满中庭，乍出巴蕉一寸青。

老子掩关常谢客，短蓑锄菜伴园丁。

陆游

陆游　出游归卧得杂诗

晚交数子多才杰，谁肯频来寂寞乡？

但寄好诗三四幅，绝胜共笑亿千场。

陆游


○谨佥押

佥押关系、惟在标朱用印吏书作弊、亦惟在骗得一朱。偷得一印。便是吓鬼之符。支钱之票。故旧例、早堂佥押在川堂、各房挨次看佥用印。袛因官府一时疏虞。非执票混标。即乘间窃印所以后来防弊、止在内衙朱印方发但上下文书、用印原有定式须谙练者主之。庶无错误。凡六房每日应行事件。先日具稿、并原案送宅斟酌放行、次早发之誊清送佥有牌票不登佥簿者此即欲骗朱偷印。私行吓诈者也。定应重究、如有牌票、不同差簿、送标及在堂有紧急差票不送宅挂号验发者。俱以作弊重责。 【在堂佥票该房送宅挂号讫宅内即于票上用一挂内号讫小戳送堂、验发、始无遗匿之弊○凡差票槩挂内号照限查比、衙役自不敢作奸弊矣】


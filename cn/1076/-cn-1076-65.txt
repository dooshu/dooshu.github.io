卷六十五

钦定四库全书

历代名臣奏议卷六十五

明　杨士奇等　撰

治道

辽兴宗重熙四年诏天下言治道之要天成军节度使萧罕嘉努对曰臣伏见比年以来高丽未宾珠卜犹强战守之备诚不容已乃者选富民防边自备粮糗道路修阻动淹岁月比至屯所费已过半?牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不能偿者或逋役不归在军物故则复补以少壮其鸭渌江之东戍役大率如此况渤海女直高丽合从连衡不时征讨富者从军贫者侦候加之水旱菽粟不登民以日困盖势使之然也方今最重之役无过西戍如无西戌虽遇凶年困弊不至於此若能徙西戍稍近则往来不劳民无深患议者谓徙之非便一则损威名二则召侵侮三则弃耕牧之地臣谓不然珠卜诸部自来有之曩时北至胪朐南至边境人多散居无所统一惟往来抄掠及太祖西征至於流沙珠卜望风悉降西域诸国皆愿入贡因迁种落内置三部以益吾国不营城邑不置戍兵珠卜累世不敢为宼统和问皇太妃出师西域拓土既远降附亦衆自後一 部或叛邻部讨之使同力相制正得驭远人之道及城哈屯开境数千里西北之民徭役日增生业日殚警急既不能救叛服亦复不恒空有广地之名而无得地之实若贪土不已渐至虚耗其患有不胜言者况边情不可深信亦不可顿絶得不为益舍不为损国家大敌惟在南方今虽连和难保他日若南方有变屯戍辽邈卒难赴援我进则敌退我还则敌来不可不虑也方今太平已久正可恩结诸部释罪而归地内徙戍兵以增堡障外明约束以正疆界每部各置酋长岁修职贡叛则讨之服则抚之诸部既安必不生衅如是则臣虽不能保其久而无变知其必不深入侵掠也或云弃地则损威殊不知殚费竭财以贪无用之地使彼小部抗衡大国万一有败损威岂浅或又云沃壤不可遽弃臣以为土虽沃民不能久居一旦敌来则不免内徙岂可指为吾土而惜之夫帑廪虽随部而有此特周急部民一偏之惠不能均济天下如欲均济天下则当知民困之由而窒隙节盘游简驿传薄赋敛戒奢侈期以数年则困者可苏贫者可富矣盖民者国之本兵者国之卫兵不调则旷军役调之则损国本且诸部皆补役之法昔补役始行居者行者类皆富实故累世从戍易为更代近岁边虞数起民多匮乏既不任役事随补随缺苟无上户则中户当之旷日弥年其穷益甚所以取代为难也非惟补役如此在边戍兵亦然譬如一抔之土岂能填寻丈之壑欲为长久之便莫若使远戍疲兵还於故乡薄其徭役使人人给足则补役之道可以复故也臣又闻自昔有国家者不能无盗比年以来羣黎凋弊利於剽窃良民往往化为凶暴甚者杀人无忌至有亡命山泽基乱首祸所谓民以困穷皆为盗贼者诚如圣虑今欲芟夷本根愿陛下轻徭省役使民务农衣食既足安习教化而重犯法则民趋礼义刑罚罕用矣臣闻唐太宗问羣臣治盗之方皆曰严刑峻法太宗笑曰寇盗所以滋者由赋敛无度民不聊生今朕内省嗜欲外罢游幸使海内安静则寇盗自止由此观之寇盗多寡皆由衣食丰俭徭役重轻耳今宜徙哈屯城於近地与西南副都部置乌克德里隗乌古等部声援相接罢黑岭二军并开保州皆隶东京益东北戍军及南京緫管兵增修壁垒候尉相望缮完楼橹浚治城隍以为边防此方今之急务也愿陛下裁之

道宗咸雍间耶律氏上时政其略曰君以民为体民以君为心人主当任忠贤人臣当去比周则政化平阴阳顺欲怀远则崇恩尚德欲强国则轻徭薄赋四端五典为治教之本六府三事实生民之命淫侈可以为戒勤俭可以为师错枉则人不敢诈显忠则人不敢欺勿泥空门崇饰土木勿事边鄙妄废金帛满当思溢安必虑危刑罚当罪则民劝善不宝远物则贤者至建万世磐石之业制诸部强横之心欲率下则先正身欲治远则始朝廷上称善

金熙宗时翰林待制兼右谏议大夫程宷上奏曰臣闻善医者不视他人之肥瘠察其脉之病原而已善计天下者不视天下之安危察其纪纲理否而已天下者人也安危者肥瘠也纪纲者脉也脉不病虽瘠不害脉病而肥者危矣是故四肢虽无故不足恃也脉而已矣天下虽无事不足矜也纲纪而已矣尚书省天子喉舌之官纲纪在焉臣愿诏尚书省戒励百官各扬其职以立纲纪如吏部天官以进贤退不肖为任诚使升黜有科任得其人则纲纪理而民受其赐前代兴替未始不由此者

世宗大定中上命六品以上官十日以次转对户部郎中李仲略乃进言曰凡救其末不若正其本所谓本者厚风俗去冗食养财用而已厚风俗在乎立制度禁奢僭去冗食在乎宠力农抑游惰养财用在乎广储蓄时敛散商贾不通难得之货工匠不作无用之器则下知重本下知重本则末息矣

同知西京留守事曹望之上书论便宜事其一论山东河北明安穆琨与百姓杂处民多失业陈蔡汝颍之间土广人稀宜徙百姓以实其处复数年之赋以安辑之百姓亡命及避役军中者閲实其人使还本贯或编近县以为客户或留为佃户者亦籍其姓名州县与明安事干涉者无相党匿庶几军民协和盗贼弥息其二论荐举之法虚文无实宰相拔擢及其所识不及其所不识内外官所举亦辄不用或指以为朋党遂不敢复举宜令宰执岁举三品二人御史大夫以下内外官终秩举二人自此以下以品杀为差等终秩不举者遇转官勒不迁三品者削後任俸三月其举者已改除吏部以类品第季而上之三品阙则於类第四品中补授四品五品以下视此为差其待以不次者宰执具才行功实以闻举当否罪当如律廉介之士老於令幕无举主者七考无赃私罪者准朝官三考劳叙吏部每季图上外路职官姓名路为一图大书赃污者於其名下使知畏慎外任五品以上官改除令代之者具功过以闻年六十以上者终更赴调有司察其视听精力老疾不堪厘务给以半禄罢遣其三论守边将帅及沿边州县官渔剥军民擅兴力役宜岁遣监察御史周行察之边部有讼招讨司无得辄遣白身人徵断宜於省部有出身女真契丹人及县令丞簿中择亷能者因其风俗略定科条务为简易徵断羊马入官籍数如边部遇饥馑即以此赈给之招讨及都监视事宜限边部馈送駞马招讨司女直人户或撷野菜以济艰食而军中旧籍马死则一村均钱补买往往鬻妻子卖耕牛以备之臣恐数年之後边防困弊临时赈济费财十倍而无益早为之所则财用省而边备实矣官给军箭用尽则市以补之皆朽钝不堪用可每岁给官箭一分以补其阙边民阙食给米地远负重往往就仓贱卖而去可计口支钱则公私两便陕西正副宜如明安穆琨用土人一员队将亦宜参用土人久居其任增弓箭田复其赋役以廉吏为提举举察总管府以下官农隙校阅以严武备则太平之时有经略之制矣

章宗明昌初锐意於治平参知政事徒单镒上书其略曰臣窃观唐虞之书其臣之进言於君曰戒哉懋哉曰吁曰都既陈其戒复导其美君之为治也必曰稽於衆舍已从人既能听之又能行之又从而兴起之君臣上下之间相与如此陛下继兴隆之运抚太平之基诚宜稽古崇德留意於此无因物以好恶喜怒无以好恶喜怒轻忽小善不恤人言夫上下之情有通塞天地之运有否泰唐陆贽尝陈隔塞之九弊上有其六下有其三陛下能慎其六为臣子者敢不慎其三哉上下之情既通则大纲举而羣目张矣

泰和三年太常卿侯摰上章言九事其一曰省部所以总天下之纪纲今随路宣差便宜从宜往往不遵条格辄劄付六部及三品以下官其於纪纲岂不紊乱宜革其弊其二曰近置四帅府所统兵校不为不衆然而弗克取胜者盖一处受敌余徒傍观未尝发一卒以为援稍见小却则弃戈遁去此师老将怯故也将将之道惟陛下察之其三曰率兵御寇督民运粮各有所职本不可以兼行而帅府每令杂进累遇寇至军未战而丁夫已遁行伍错乱败之由也夫前阵虽胜而後必更者恐为敌所料耳况不胜哉用兵尚变本无定形今乃因循不改覆辙臣虽素不知兵妄谓率由此失其四曰雄保安肃诸郡据白沟易水西山之固今多阙员又所任者皆柔懦不武宜亟选勇猛才干者分典之其五曰漳水自卫至海宜沿流设备以固山东使力穑之民安服田亩其六曰近都州县官吏往往逋逃盖以往来敌中失身者多兼转输频并民力困弊应给不前复遭责罚秩满乃与他处一体计资考实负其人乞诏有司优定等级以别异之其七曰兵威不振罪在将帅轻敌妄举如近日李英为帅临阵之际酒犹未醒是以取败臣谓英既无功其滥注官爵并宜削夺其八曰大河之北民失稼穑官无俸给上下不安皆欲逃窜加以溃散军卒还相剽掠以致平民愈不聊生宜优加矜恤亟招抚之其九曰从来掌兵者多用世袭之官此属自幼骄惰不任劳苦且心胆懦怯何足倚办宜选骁勇过人衆所推服者不考其素用之上略施行焉

宣宗贞佑二年权监察御史完顔苏埒上书言事略曰昔东海在位信用谗谄踈斥忠直以致小人日进君子日退纪纲紊乱法度益隳风折城门之关火焚市里之舍盖上天垂象以儆惧之也言者劝其亲君子远小人恐惧修省以答天变东海不从遂至亡灭夫善救乱者必迹其乱之所由生善革弊者必究其弊之所自起诚能大明黜陟以革东海之政则治安之效可指日而待也陛下龙兴不思出此辄议南迁诏下之日士民相率上章请留啓行之日风雨不时桥梁数坏人心天意亦可见矣此事既往岂容复追但自今尤宜戒慎覆车之辙不可引辕而复蹈也又曰国家不可一日无兵兵不可一日无食陛下为社稷之计宫中用度皆从贬损而有司复多置军官不恤妄费甚无谓也或谓军官之衆所以张大威声臣窃以为不然不加精选而徒务其多缓急临敌其可用乎且中都惟其粮乏故使车驾至此稍获安地遂忘其危而不之备万一再如前日未知有司复请陛下何之也

三年刘炳中进士第即日上书条便宜十事其一曰任诸王以镇社稷臣观往岁王师屡战屡却率皆自败承平日久人不知兵将帅非才既无靖难之谋又无効死之节外托持重之名而内为自安之计择骁果以自随委疲懦以临阵阵势稍动望尘先奔士卒从而大溃朝廷不加诘问辄为益兵是以法度日紊仓庾日虚闾井日凋土地日蹙自大驾南廵远近相望益无固志吏任河北者以为不幸逡廵退避莫之敢前昔唐天宝之末洛阳潼关相次失守皇舆夜出向非太子回趋灵武率先诸将则西行之士当终老於劒南矣臣愿陛下择诸王之英明者总监天下之兵北驻重镇移檄远近戒以军政则四方闻风者皆将自奋前死不避折冲厌难无大於此夫人情可以气激不可以力使一卒先登则万夫齐奋此古人所以先身教而後威令也二曰结人心以固基本天子惠人不在施予在於除其同患因所利而利之今艰危之後易於为惠因其欲安而慰抚之则忠诚亲上之心当益加於前日臣愿寛其赋役信其号令凡事不便者一切停罢时遣重臣按行郡县延见耆老问其疾苦选廉正黜贪残拯贫穷恤孤独劳来还定则効忠徇义无有二志矣故曰安民可与行义危民易与为乱惟陛下留神三曰广收人材以备国用备岁寒者必求貂狐适长涂者必当骐骥河南陕西车驾临幸当有以大慰士民之心其有操行为民望者稍擢用之平居可以励风俗缓急可以备驱策昭示新恩易民观听隂系天下之心也四曰选守令以安百姓郡守县令天子所恃以为治百姓所依以为命者也今衆庶已弊官吏庸暗无安利之才贪暴昏乱与奸为市公有斗粟之赋私有万钱之求远近嚣嚣无所控告自今非才器过人政迹卓异者不可使在此职亲勲故旧虽望隆资高不可使为长吏则贤者喜於殊用益尽其能不肖者愧慕而思自励矣五曰褒忠义以励臣节忠义之士奋身効命力尽城破而不少屈事定之後有司略不加省弃职者顾以恩贷死事者反不见録天下何所慕惮而不为自安之计邪使为臣者皆知杀身之无益临难可以苟免甚非国家之利也六曰务农力本以广蓄积此最强兵富民之要术当今之急务也七曰崇节俭以省财用今海内虚耗田畴荒芜废奢从俭以纾生民之急无先於此者八曰去冗食以助军费兵革之後人物凋丧者十四五郡县官吏署置如故甚非审权救弊之道九曰修军政以习守战自古名将料敌制胜训练士卒故使赴汤蹈火百战不殆孔子曰以不教民战是谓弃之兵法曰器械不利以其卒与敌也卒不服习以其将与敌也将不知兵以其主与敌也主不择将以其国与敌也可不慎哉十曰修城池以备守御保障国家惟都城与附近数郡耳北地不守是无河朔矣黄河岂足恃哉书奏宣宗异焉

四年陈规上章言陛下以上圣寛仁之姿当天地否极之运广开言路以求至论虽狂妄失实者亦不坐罪臣忝耳目之官居可言之地苟为缄默何以仰酬洪造谨条陈八事愿不以人微而废之即无可采乞放归山林以惩尸禄之罪一曰责大臣以身任安危今北兵起自边陲深入吾境大小之战无不胜捷以致神都覆没翠华南狩中原之民肝脑涂地大河以北莽为盗区臣每念及此惊怛不已况宰相大臣皆社稷生灵所繋以安危者岂得不为陛下忧虑哉每朝奏议不过目前数条特以碎末互生异同俱非救时之急者况近诏军旅之务专委枢府尚书省坐视利害泛然不问以为责不在已其於避嫌周身之计则得矣社稷生灵将何所赖古语云疑则勿任任则勿疑又曰谋之欲衆断之欲独陛下既以宰相任之岂可使亲其细而不图其大者乎伏愿特出睿断若军伍器械常程文牍即听枢府专行至于战守大计征讨密谋皆须省院同议可否则为大臣者知有所责而天下可为矣二曰任台谏以广耳目人主有政事之臣有议论之臣政事之臣者宰相执政和阴阳遂万物镇抚四夷亲附百姓与天子经纶於庙堂之上者也议论之臣者谏官御史与天子辨曲直正是非者也二者岂可偏废哉昔唐文皇制中书门下入合议事皆令谏官随之有失辄谏国朝虽设谏官徒俻员耳每遇奏事皆令回避或兼他职或为省部所差有终任不觌天顔不出一言而去者虽有御史不过责以纠察官吏照刷案牍廵视仓库而已其事关利害或政令更革则皆以为机密而不闻万一政事之臣专任胷臆威福自由或掌兵者以私见败事机陛下安得而知之伏愿遴选学术该博通晓世务骨骾敢言者以为台谏凡事关利害皆令预议其或不当悉听论列不许兼职及充省部委差苟畏徇不言则从而黜之三曰崇节俭以答天意昔卫文公乘狄人灭国之余徙居楚丘才革车三十两乃躬行俭约冠大帛之冠衣大布之衣季年致騋牝三千遂为富庶汉文帝承秦项战争之後四海困穷天子不能具钧驷乃示以敦朴身衣弋绨足履革舄未几天下富安四夷咸服国家自兵兴以来州县残毁存者复为土寇所扰独河南稍完然大驾所在其费不赀举天下所奉责之一路顾不难哉赖陛下慈仁上天眷佑蝗灾之余而去岁秋禾今年夏麦稍得支持夫应天者要在以实行俭者天必降福窃见宫中及东宫奉养与平时无异随朝官吏诸局承应人亦未尝有所裁省至於贵臣豪族掌兵官莫不以奢侈相尚服食车马惟事纷华今京师鬻明金衣服及珠玉犀象者日增於旧俱非克己消厄之道愿陛下以卫文公汉文帝为法凡所奉之物痛自撙节罢冗员减浮费戒豪侈禁戢明金服饰庶皇天悔祸太平可致四曰选守令以结民心方令举天下官吏军兵之费转输营造之劳皆仰给河南陕西加之连年蝗旱百姓洊饥行赈济则仓廪悬乏免征调则用度不足欲其实惠及民惟得贤守令而已当赋役繁殷期会促迫之际若措画有方则百姓力省而易办一或乖谬有不胜其害者况县令之弊无甚於今由军卫监当进纳劳効而得者十居八九其桀黠者乘时贪纵庸懦者权归猾吏近虽遣官廉察治其奸滥易其疲软然代者亦非选择所谓除狼得虎也伏乞明勅尚书省公选廉洁无私才堪牧民者以补州府官仍清县令之选及责随朝七品外任六品以上官各保堪任县令者一员如他日犯赃并从坐其资历已系正七品及见任县令者皆听寄理俟秩满升迁复令监察以时廵按有不法及不任职者究治之则实惠及民而民心固矣五曰博谋群臣以定大计比者徙河北军户百万余口于河南虽革去冗滥而所存犹四十二万有奇岁支粟三百八十余万斛致竭一路终岁之敛不能赡此不耕不战之人虽无边事亦将坐困况兵事方兴未见息期耶近欲分布沿河使自种殖然游惰之人不知耕稼群饮赌博习以成风是徒烦有司徵索课租而已举数百万衆坐糜廪给缓之则用阙急之则民疲朝廷惟此一事已不知所处又何以待敌哉是盖不察於初不计其後致此误也使初迁时去留从其所愿则欲来者是足以自赡之家何假官廪其留者必有避难之所不必强遗当不至今日措画之难古昔人君将举大事则谋及乃心谋及卿士庶人卜筮乞自今凡有大事必令省院台谏及随朝五品以上官同议为便六曰重官赏以劝有功陛下即位以来屡沛覃恩以均大庆不吝官爵以激人心至有未满一任而并进十级承应未出职而已带骠骑荣禄者冗滥之极至於如此复开鬻爵进献之门然则被坚执锐効死行阵者何所劝哉官本虚名特出於人主之口而天下之人极意趋慕者以朝廷爱重耳若不计勲劳朝授一官暮升一职人亦将轻之而不慕矣已然之事既不可咎伏愿陛下重惜将来无使公器为寻常之具功赏为侥幸所乘又今之散官动至三品有司艰於迁授宜於减罢八资内量增阶数易以美名庶几历官者不至於太骤而国家恩权不失之太轻矣七曰选将帅以明军法夫将者国之司命天下所赖以安危者也举万衆之命付之一人呼吸之间以决生死其任顾不重欤自北兵入境野战则全军俱殁城守则阖郡被屠岂皆士卒单弱守备不严哉特以庸将不知用兵之道而已古语云三辰不轨取士为相四夷交侵拔卒为将今之将帅大抵先论出身官品或门阀膏梁之子或亲故假托之流平居则意气自高遇敌则首尾退缩将帅既自畏怯士卒夫谁肯前又居常裒刻纳其馈献士卒因之以扰良民而莫可制及率之应敌在途则前後乱行顿次则排门择屋恐逼小民恣其求索以此责其畏法死事岂不难哉况今军官数多自千户而上有万户有副统有都统有副提控十羊九牧号令不一动相牵制窃闻国初取天下元帅而下惟有万户所统军士不下数万人专制一路岂在多哉多则难择少则易精今之军法每二十五人为一穆昆四穆昆为一千户穆昆之下有佛宁一人旗鼓司火头五人其任战者才十有八人而已又为头目选其壮健以给使令则是一千户所统不及百人不足成其队伍矣古之良将常与士卒同甘苦今军官既有俸廪又有劵粮一日之给兼数十人之用将帅则丰饱有余士卒则饥寒不足曷若裁省冗食而加之军士哉伏乞明勑大臣精选通晓军政者分诣诸路编列队伍要必五十人为一穆昆四穆昆为一千户五千户为一万户谓之散将万人设一都统谓之大将緫之帅府数不足者皆并之其副统副提控及无军虚设都统万户者悉罢省仍勅省院大臣及内外五品以上各举方略优长武勇出衆材堪将帅者一二人不限官品以充万户以上都统元帅之职千户以下选军中有谋略武艺为衆所服者充申明军法居常教阅必使将帅明於奇正虚实之数士卒熟于坐作进退之节至於弓矢铠仗须令自负习於劳苦若有所犯必刑无赦则将帅得人士气日振可以待敌矣八曰练士卒以振兵威昔周世宗常曰兵贵精而不贵多百农夫不能养一战士奈何朘民脂膏养此无用之卒苟健懦不分衆何以劝因大蒐军卒遂下淮南取三关兵不血刃选练之力也唐魏徵曰兵在以道御之而已御壮健足以无敌于天下何取细弱以增虚数比者凡战多败非由兵少正以其多而不分健懦故为敌所乘懦者先奔健者不能独战而遂溃此所以取败也今莫若选差习兵公正之官将已籍军人随其所长而类试之其武艺出衆者别作一军量增口粮时加训练视等第而赏之如此则人激厉争効所长而衰懦者亦有可用之渐矣昔唐文皇出征常分其军为上中下凡临敌则观其强弱使下当其上而上当其中中当其下敌乘下军不过奔逐数步而上军中军已胜其二军用是常胜盖古之将帅亦有以懦兵委敌者要在预为分别不使混淆耳

兴定二年平章事胥鼎以宣宗多亲细务非帝王体乃上奏曰天下之大万几之衆钱谷之冗非九重所能兼则必付之有司天子操大纲责成功而已况今多故岂可躬亲细务哉惟陛下委任大臣坐收成筭则恢复之期不远矣上覧其奏不悦谓宰臣曰朕惟恐有怠而鼎言如此何邪高琪奏曰圣主以宗庙社稷为心法上天行健之义忧勤庶政夙夜不遑乃太平之阶也

兴定间中都副留守郭文振上疏曰扬子云有言御得其道则天下狙诈咸作使御失其道则天下狙诈咸作敌有天下者审所御而已河朔自用兵之後郡邑萧然并无官长武夫悍卒因缘而起以为得志僭越名位瓜分角竞以相侵攘虽有内除之官亦不得领其职所为不法可胜言哉乞行帅府擅请便宜妄自夸张以尊大其权包藏之心盖可知也朝廷因而抚之假权传授至与各路帅府力侔势均不相统属陕西行省緫为节制相去辽远道路梗塞卒难闻知故飞扬跋扈无所畏惮邻道相望莫敢谁何自平阳城破已来河北不置行省朝廷信臣不复往来布扬声教但令曳刺行报而已所司劳以酒食悦以货财借其声誉共欺朝廷奸幸既行遂至骄恣变故之生何所不有此臣所以夙夜痛心而为之忧惧也乞分遣公廉之官徧诣访察庶知所在利害之实伏见泽潞等处刍粮犹广人民犹衆地多险阻乞选重臣复置行省皆听节制上下相维可臂指使之则国势日重奸恶不萌矣

元世祖在潜邸闻李冶贤遣使召之既至问天下当何以治之对曰夫治天下难则难於登天易则易於反掌盖有法度则治控名责实则治进君子退小人则治如是而治天下岂不易於反掌乎无法度则乱有名无实则乱进小人退君子则乱如是而治天下岂不难於登天乎且为治之道不过立法度正纪纲而已纪纲者上下相维持法度者赏罚示惩劝今则大官小吏下至编氓皆自纵恣以私害公是无法度也有功者未必得赏有罪者未必被罚甚则有功者或反受辱有罪者或反获宠是无法度也法度废纪纲坏天下不变乱已为幸矣

世祖遣赵璧召姚枢至大喜待以客礼询及治道乃为书数千言首陈二帝三王之道以治国平天下之大经彚为八目曰修身力学尊贤亲亲畏天爱民好善远佞次及救时之弊为条三十曰立省部则庶政出一纲举纪张令不行於朝而变於夕辟才行举逸遗慎铨选汰职员则不专世爵而人才出班俸禄则赃秽塞而公道开定法律审刑狱则收生杀之权於朝诸侯不得而专丘山之罪不致苟免毫髪之过免罹极法而寃抑有伸设监司明黜陟则善良奸窳可得而举刺阙徵敛则部族不横於诛求简驿传则州郡不困於需索修学校崇经术旌节孝以为育人才厚风俗美教化之基使士不媮於文华重农桑寛赋税省徭役禁游惰则民力纾不趋於浮伪且免习工技者岁加富溢勤耕织者日就饥寒肃军政使田里不知行营之扰攘周匮乏恤鳏寡使顚连无告者有养布屯田以实边戍通漕运以廪京都倚债负则贾胡不得以子为母破称贷之家广储畜复常平以待凶荒立平准以权物估却利便以塞幸涂杜告讦以絶讼原各疏弛张之方其下本末兼该细大不遗世祖奇其才动必召问

至元四年枢为中书左丞或言中书政事大坏帝怒大臣罪且不测者枢上言太祖开创跨越前古施治未遑自後数朝官盛刑滥民困财殚陛下天资仁圣自昔在潜听圣典访老成日讲治道如邢州河南陕西皆不治之甚者为置安抚经略宣抚三使司其法选人以居职颁俸以养廉去汚滥以清政劝农桑以富民不及三年号称大治诸路之民望陛下之拯已如赤子之求母先帝陟遐国难并兴天开圣人缵承大统即用历代遗制内立省部外设监司自中统至今五六年间外侮内叛继继不絶然能使官离债负民安赋役府库粗实仓廪粗完钞法粗行国用粗足官吏迁转政事更新皆陛下克保祖宗之基信用先王之法所致今创始治道正宜上答天心下结民心睦亲族以固本建储副以重祚定大臣以当国开经筵以格心修边备以防虞蓄粮饷以待歉立学校以育才劝农桑以厚生是可以光先烈成帝德遗子孙流远誉以陛下才略行此有余迩者伏闻聦听日烦朝廷政令日改月异如木始栽而复移屋既架而复毁远近臣民不胜战惧惟恐大本一废远业难成为陛下之後忧国家之重害帝怒为释

元世祖即位首召经略使史天泽问以治国安民之道天泽即具疏以对大略谓朝廷当先立省部以正纪纲设监司以督诸路霈恩泽以安反侧退贪残以任贤能颁俸秩以养廉禁贿赂以防奸庶能上下丕应内外休息帝嘉纳之

中统元年郝经上立政议曰臣经言前岁从扞牧圉至于武昌闻先皇帝上僊以为天命历数在於陛下至治可期於是欲有所言而遽旋斾臣经亦以负薪之忧道路匍匐今年三月始逹顺天而陛下应天龙飞诏令使宋仓卒入对陛辞而出和尔济苏传圣旨令条奏当今宜行事理倚马起草为便宜新政畀仲谦和尔济苏等使译奏所欲言者犹有未尽今既渡淮入宋引领北望顾瞻魏阙每为自诵有君如此可遂无言乎於是作立政议虽尸祝代庖极为僭越有所不计臣闻所贵乎有天下者谓其能作新树立列为明圣德泽加於人令闻施於後也非谓其志得意满苟且而已也志得意满苟且一时与草木并朽而无闻是为身者也於天下何有有志於天下者不贵也为人之所不能为立人之所不能立变人之所不能变卓然与天地并沛然与造化同雷厉风飞日星明而江河流天下莫不贵之而已不以为贵以为已所当为之职分也古之有天下者莫不然後之有天下者亦莫不当然天下一大器也用之久则必弊窳残缺甚则至於破碎分裂置而不修则委而去之耳生民万物者器之所中者也器弊而委则其中者亦必坏烂而不收有志於天下者则为之倡率其群而修之□琢而俾之完扶持而置之安藻饰而新之涤荡而洁之使其中者可以食可以藏可以积丰可以餍而饫为器之主而天下王之安富尊荣而享天下彼志得意满苟且一时者见器之所有而不见器之残缺染指垂涎放饭流歠始则?然终则哆然既饫而足并其器与其余举而弃之不知馁之复至也至於神器乏主中藏尽亡而天下馁者衆於是羣起而争其余天下乱矣夫纪纲礼义者天下之元气也文物典章者天下之命脉也非是则天下之器不能安小废则小坏大废则大坏小为之修完则小康大为之修完则太平故有志於天下者必为之修而不弃也以致治自期以天下自任孶孶汲汲持扶安全必至於成功而後已使天下後世称之曰天下之祸至某君而除天下之乱至某君而治天下之亡者至某君而存天下之未作者至某君而作配天立极继统作帝熙鸿号於无穷若是则可谓有志於天下矣由汉以来尚志之君六七作於汉则曰高帝曰文帝曰武帝曰昭帝曰宣帝曰世祖曰明帝曰章帝凡八帝於三国则曰昭烈一帝於晋则曰孝武一帝於元魏则曰孝文一帝於宇文周则曰武帝一帝於唐则曰高祖曰文皇曰玄宗曰宪宗曰武宗曰宣宗凡六帝於後周则曰世宗一帝於宋则曰太祖曰太宗曰仁宗曰高宗曰孝宗凡五帝於金源则曰世宗曰章宗凡二帝是皆光大炳烺不辱於君人之名有功於天下甚大有德於生民甚厚人之类不至於尽亡天下不至於皆为草木鸟兽天下之人犹知有君臣父子夫妇昆弟人伦不至於大乱纲纪礼义典章文物不至於大坏数君之力也呜呼上下数千载有志之君仅是数者何苟且一时者多而致治之君鲜也虽然是数君者独能树立功成治定揄扬於千载之下岂不为英主也哉其视坏法乱纪斁彛伦毒海内覆宗社碌碌以偷生孑孑以自蔽甘为慵懦者可为悯笑也国家光有天下绵历四纪恢拓疆宇古莫与京惜乎攻取之计甚切而修完之功弗逮天下之器日益弊而生民日益惫也盖其几一失而其弊遂成初下燕云奄有河朔便当创法立制而不为既并西域灭金源蹂荆襄国势大张兵力崛阜民物稠夥大有为之时也苟於是时正纪纲立法度改元建号比隆前代使天下一新汉唐之举也而不为於是法度废则纪纲亡官制废则政事亡都邑废则宫室亡学校废则人材亡廉耻废则风俗亡纪律废则军政亡守令废则民政亡财赋废则国用亡天下之器虽存而其实则无有赖社稷之灵祖宗之福兵锋所向无不摧破穿彻海岳之锐跨?宇宙之气腾掷天地之力隆隆殷殷天下莫不慴伏当太宗皇帝临御之时耶律楚材为相定税赋立造作榷宣课分郡县籍户口理狱讼别军民设科举推恩肆赦方有志於天下而一二不逞之人投隙抵罅相与排摈百计攻讦乘宫闱违豫之际恣为矫诬卒使楚材愤悒以死既而牵连党与倚叠缔构援进宵人畀之以政相与割剥天下而天下被其祸荼毒宛转十有余年生民顒顒莫不引领望明君之出先皇帝初践宝位皆以为致治之主不世出也既而下令鸠括符玺督察邮传遣使四出究核徭赋以求民瘼汚吏滥官黜责逮遍其愿治之心亦切也惜其授任皆前日害民之尤者旧弊未去新弊复生其为烦扰又益剧甚而致治几又失也今皇帝陛下统承先王圣谟英略恢廓正大有一天下之势自金源以来纲纪礼义文物典章皆已坠没其绪余土苴万亿之能一存若不大为振澡与天下更始以国朝之成法援唐宋之故典参辽金之遗制设官分职立政安民成一王法是亦因仍苟且终於不可为使天下後世以为无志於天下历代纲纪典制至今而尽前无以贻谋後无以取法坏天地之元气愚生民之耳目後世之人因以窃笑而非之痛惜而叹惋也昔元魏始有代地便参用汉法至孝文迁都洛阳一以汉法为政典章文物灿然与前代比隆天下至今称为贤君王通修元经即与为正统是可以为监也金源氏起东北小夷部曲数百人渡鸭緑取黄龙便建位号一用辽宋制度收二国名士置之近要使藻饰王化号十学士至世宗与宋定盟内外无事天下晏然法制修明风俗完厚真德秀谓金源氏典章法度在元魏右天下亦至今称为贤君燕都故老语及先皇者必为流涕其德泽在人之深如此是又可以为监也今有汉唐之地而加大有汉唐之民而加多虽不能便如汉唐为元魏金源之治亦可也恭惟皇帝陛下睿禀仁慈天锡智勇喜衣冠崇礼让爱养中国有志於为治而为豪杰所归生民所望久矣但断然有为存典章立纲纪以安天下之器不为苟且一时之计奋扬乾刚应天革命进退黜陟使各厌伏天下不劳而治也今自践祚以来下明诏蠲苛烦立新政去旧污进茂异举用老成缘饰以文附会汉法敛江上之兵先输平之使一视以仁兼爱两国天下顒顒莫不思见德化之盛至治之美也但恐害民余蘖扳附奸邪更相援引比佽以进若不辨之於早犹夫前日也以有为之姿据有为之位乘有为之势而不为有为之事与前代英主比隆陛下亦必愧怍而不为书曰罔不在厥初易曰履霜坚冰至诗曰如彼雨雪先集惟霰春秋书元年春王正月皆谨之於初辨之於早也有有为之志而不辨奸邪於早而却之则铄刚以柔蔽明以晦终不能以有为盖彼奸人易合难去诱之以甘言承之以怡色赂之以重宝便辟迎合无所不至不辨之於早而拒之皆堕其计授之以柄而随之耳昔王安石拜参吕献可即以十罪章之温公谓之太早献可曰去天下之害不可不速异日诸君必受其祸安石得政宋果以亡温公曰吕献可之先见范景仁之勇决吾不及也夫月晕而风础润而雨理有所必然虽天地亦可先见况於人乎方今之势在於卓然有为断之而已去旧污平治天下舍我其谁若齐能用予则岂徒齐民安天下之民举安以齐王犹反手也又谓万锺於我何加焉富贵不能淫贫贱不能移威武不能屈乃为大丈夫则亦伊尹之传也故伊尹而下以天下自任者孟子一人汉室倾颓羣雄竞起天下之士莫不徼幸功利反复於智数诈力汲汲以争天下独孔明高卧南阳抱膝长吟视天下不足为躬耕陇亩若将终身焉则亦伊尹耕莘之志也及昭烈三往知其仁诚敬让可以有为遂起而委质焉则亦伊尹幡然而改也既从昭烈慨然以兴复汉室为己任及永安顾命则曰臣竭股肱之力加之以忠贞继之以死则亦伊尹佐太甲之事也至於内治既修将以外攘以图报效临发上疏精忠恳尽蔼然三代君臣复见伊训太甲之书其将兵薄伐出入岩阻一以节制不为浪战申明赏罚开布公道不规近利恢张远图秦汉而下复见王者之师其驻兵五丈原懿终不敢出则已定胜至其临没懿按视营垒亦叹服以为天下奇才则孟子以来以天下自任者又秖一人耳论者乃以为自比管乐管萧亚匹将略非所长又谓不当复汉不可以诈力杂仁义去中原入巴蜀非其地当如陈平用金间魏君臣或者又以魏为正统而书伐罪之师为入寇嗟乎孔明其可若是班乎乃以是期孔明而又以是立新政创法制辨人材绾结皇纲藻饰王化偃戈却马文致太平陛下今日之事也毋以为难而不为毋以为易而不足为投几挈会比隆前王政在此时毋累於宵人不惑於羣言兼听俯纳贲若一代号为英主臣之愿也臣草茅愚昧既被知遇而又远离轩陛日以隔越廹於事几故不辟斧钺冒触神威庶奸党少却纲纪粗立虽万死无恨

经又奏曰窃闻天所畀与而能奉承是谓应天畀与而弗之应是谓弃天天可弃乎故凡有天下国家者虽一民尺土莫敢忽而不治非惟应天亦所以奉天也国家光有天下五十余年包括緜长亘数万里尺箠所及莫不臣服惜乎纲纪未尽立法度未尽举治道未尽行天之所与者未尽应人之所望者未尽允也比年以来关右河南北之河朔少见治具而河朔之不治者河东河阳为尤甚近岁河阳三城亦在湔濯分裂顿滞者独河东而已夫河东表里山河形胜之区控引夷夏瞰临中原古称冀州天府南面以莅天下而上党号称天下之脊故尧舜禹三圣更帝迭王互为都邑以固鼎命以临诸侯为至治之极降及叔世五伯迭兴晋独为诸侯盟主百有余年汉?以来自刘元海而下李唐後唐石?刘汉皆由此以立国金源氏亦以平阳一道甲天下故河东者九州之冠也可使分裂顿滞极于困弊反居九州之下乎窃惟国家封建置度不独私强本干与亲贤共享示以大公既分本国使诸王世享如殷周诸侯汉地诸道各使侯伯专制本道如唐藩镇又使诸侯分食汉地诸道侯伯各有所属则又如汉之郡国焉尊卑相维强弱相制与衆共有进退比次不敢相踰条贯井井如农夫之畔分拨公赋使为私食则亦一代之新制未为失也平阳一道隶巴图大王又兼真定河间道内鼓城等五处以属籍最尊故分土独大户数特多使如诸道只纳十户四斤丝一户包银二两亦自不困近岁公赋仍旧而王赋皆使贡金不用録绢杂色是以独困於诸道河东土产莱多於桑而地宜麻专纺绩织布故有大布卷布板布等自衣被外折损价直贸易白银以供官赋民淳吏质而一道课银独高天下造为器皿万里输献则亦不负王府也又必使贡黄金始白银十折再则十五折复再至二十三十折至白银二两得黄金一钱自卖布至於得白银又至於得黄金则十倍其费空筐篚之纺绩尽妻女之钗钏犹未充数搒掠械系不胜苦楚不敢逃命则已极矣今王府又将一道细分使诸妃王子各征其民一道州郡至分为五七十头项有得一城或数村者各差官临督虽又如汉之分王王子诸侯各衣食官吏而不足况自贡金之外又诛求无艺乎於是转徙逃散帝王之都邑豪杰之渊薮礼乐之风土富豪之人民荒空芜没尽为穷山饿水而人自相食始则视诸道为尊乃今困弊之最也国家血战数十年以有此土何独加意於陕右河南及河阳置河东而不问坐视其颠连宛转而不恤独非国家之赤子乎是天畀此中土之冠而裂去不受也可乎哉愿下一明诏约束王府罢其贡金止其细分使如诸道选明干通直者为之緫统?持其纲维一其号令轻敛簿赋以养民力简静不繁以安民心省官吏以去冗食清刑罸以布爱利明赏罚以奠黜陟设学校以励风俗敦节义以立亷耻则分裂者一顿滞者举九州之冠可正致治之枢可以风四方而动天下克受天之所畀天复万万无穷而畀之也经本泽人旅食他方二十余年不得一拜松楸守先世之弊庐故愿治之心比之他人为尤急天庭辽邈漫为瞻臆太行山色黯然凋瘁引领翘首望之而已居位操势有以仁天下者可无意乎此非布衣所当言故援引杜牧之例名曰罪言干冒鈇钺谨附使者以闻布衣陵川郝经言

历代名臣奏议卷六十五








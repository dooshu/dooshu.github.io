45　説殿屋


槁人注：「今司徒府中有百官朝會之殿。」後漢蔡邕集所載「百官會府公殿下」者也。古天子之堂，未名曰殿。説苑反質篇：「魏文侯御廩災，素服辟正殿五日。」莊子説劍云：「入殿門不趨。」蓋戰國始有是名。燕禮注：「當東霤者，人君爲殿屋也。」疏謂「漢時殿屋四向流水」，舉漢以況周。然漢黄霸傳「先上殿」，注謂「丞相所坐屋」。古者屋之高嚴，通呼爲殿，不必宫中也。

【元圻案】地官槀人：「掌共外内朝冗食者之食。」注：「外朝，司寇斷獄弊訟之朝也。今司徒府中有百官朝會之殿，云天子與丞相舊決大事焉。」〇宋葉大慶攷古質疑：「唐徐堅初學記引蒼頡篇曰：『殿，大堂也。』商、周以前，其名不載。史記始皇紀始曰『作前殿』。石林燕語謂『初未有稱殿，皆起于秦』者，其本于堅之所記而云乎？大慶續見高承事物紀原云：『禮記與白虎通俱曰「天子之堂」，史記「秦始皇作朝宫，渭南先作前殿阿房」，商君書有言「天子之殿」，則是秦自孝公已然矣。』大慶攷之通鑑外紀：『晉平公布蒺藜于殿下，師曠刺足，曰：「五鼎之具不當烹藜藿，人主堂殿不當生蒺藜。」齊景公怒有罪者，縛至置殿下。』家語：『楚王將遊荆臺，司馬期諫。王怒之，令尹子西賀于殿下。』又：『齊有一足鳥，下止于殿前，景公使問孔子。』又史記：『楚莊王欲以棺槨葬馬，優孟入殿門，仰天大哭。』諸書殿之名，已見于春秋、戰國，不始于秦也。況六韜立將篇：『太公曰：「凡國有難，君避正殿。命將曰：『社稷安危，一在將軍。』」』此其來也遠矣。」又曰：「漢書梁王立謂：『傅相不以仁義輔翼，大臣皆尚苛刻。宫殿之裏，毫釐過失，亡不暴陳。』而魯恭王靈光巋然，議者不以爲僭制，則人臣之堂，亦謂之殿矣。藝文類聚宫闕名曰：『蕭何、曹參、韓信並有殿。』太平寰宇記河南道鄆州須城縣有東平憲王蒼之殿，是知兩漢時不以殿爲僭也。至魏張遼傳文帝爲起殿舍，又特與遼母作殿。齊高帝爲齊公，以石頭城爲其世子宫。王儉引靈光殿例，以聽事爲崇光殿，外齋爲宣德殿。即是而觀，唐以前上下猶稱殿也。至唐則不然，觀師古注漢書辭意可見矣。」〇程大昌演繁露十五：「顔師古漢書黄霸傳注曰：『古者屋之高嚴，通呼爲殿，不必宫中。』然董賢傳『將作大匠爲賢起大第，重殿洞門』，師古注曰：『殿有前後，僭天子制也。』則不更以殿爲高屋矣。豈以殿之重復者，乃爲天子禮耶？不然，語皆出顔而二傳異釋也？鄭司農釋周禮『朝士所掌外朝』曰：『今司徒府有天子以下大會殿，亦古之外朝也。』按漢宫典儀，司徒府與蒼龍闕對，則亦不在禁中。諸家謂古外朝在路門之外，其地亦與古應也。則是殿也，雖立於司徒府，非司徒可得而有也。」






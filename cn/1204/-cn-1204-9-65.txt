◎陶宗仪记会波村

会波村，在松江城北三十里，其西九山离立，若幽人冠带拱揖状。一水并九山南过村外，以入於海，沟塍畎浍，隐翳竹树间。春时桃花盛开，鸡犬之声相闻，有武陵风概，隐者停云子居焉。一舟时放中流，或投竿，或弹琴，或呼酒独酌，或哦咏陶、谢、韦、柳诗，殆将与功名相忘。尝坐余舟中作茗供，襟抱清旷，不觉度成溪山好一曲，主人即补入中吕调，命洞箫吹之，与童子棹歌相答，极鸥波缥缈之思。［陶宗仪］


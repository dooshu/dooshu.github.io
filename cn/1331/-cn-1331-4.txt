郭宝昌挥李秉衡


郭宝昌为南洋水师统领时，至北洋会操。会李文忠至，郭循例站班，文忠昂然过。李秉衡时为东抚，随文忠后，亦昂然过。郭大怒，骤前挥之曰：“止！止！若何人？亦昂然欲过耶？我既做统领时，汝尚在某某幕中，我岂不识若耶？今我在此，若竟敢傲不为礼耶？”李大窘。文忠急回首为之排解，郭怒犹悻悻然。






冏命


伯冏，是臣名。穆王用伯冏为太仆正。史臣录其诰命之辞，因以“冏命”名篇。





王若曰：“伯冏！惟予弗克于德，嗣先人，宅丕后，怵惕惟厉，中夜以兴，思免厥愆。

宅，是居。丕后，是大君。怵惕，是恐惧。厉，是忧危的意思。愆，是过失。

穆王命伯冏为太仆正，乃呼其名而告之说：“我周文、武创业，成、康嗣位，皆一德相承。今予一人不能全得君德，乃继嗣前人，居此大君之位。祖宗累世之基业，四方万姓之安危，皆责在朕躬。为此中心怵惕，恒恐不胜其任；忧危靡宁，至于中夜而起，不能安寝，惟思免于过失，以求无忝君人之道耳。”穆王深知为君之难，而望助于臣下，故先述其意如此。





“昔在文、武，聪明齐圣。小大之臣咸怀忠良，其侍御仆从罔匪正人，以旦夕承弼厥辟。出入起居，罔有不钦；发号施令，罔有不臧。下民祗若，万邦咸休。

齐，是严肃的意思。承，是承顺。弼，是正救。

穆王告伯冏说：“昔我文王、武王之为君，以言其德，则聪无不闻，明无不见，齐而严肃，圣而通达。既有天下之全德，而在廷之臣，若小若大，又皆怀忠贞良善之心，精白从事。其侍御仆从，常在左右者，亦无非端方正直的人，朝夕之间薰陶涵养。凡君上所行，合着道理的，便承顺其美；有不合道理的，便正救其失。其近臣又皆得人如此。所以一出入，一起居，都在规矩准绳之中，无有不敬；发一号，施一令，都合乎天理，当乎人心，无有不善。君德日盛，治道日隆，由是下民皆心悦诚服，而万邦同厎于休美矣。观文、武之圣，犹必赖近习之助，以修德致治如此，况予之弗克于德者哉！”





“惟予一人无良，实赖左右前后有位之士，匡其不及，绳愆纠谬，格其非心，俾克绍先烈。

绳，所以取直。纠，是驳正的意思。格字，也解做正字。

穆王告伯冏说：“惟我一人，资性不美，不能勉于为善。实倚赖着左右前后有位的贤士，各尽乃心，以匡辅我之不及。我有过愆，则绳而直之；我有差谬，则纠而正之。务要早夜夹持，格正我非僻之心，使常常警惕戒惧，不流于邪。然后愆谬不行，君德日就，庶几文、武之遗烈为能继承之而不坠也。”





“今予命汝作大正，正于群仆侍御之臣，懋乃后德，交修不逮。

大正，是太仆正。群仆，是太仆的属官。逮，是及。

穆王又命伯冏说：“予德不逮前人，固赖近臣之助，而督率介导，又僚长之责。故我今命汝作太仆正之官，以正汝所属群仆侍御之臣，使各勉辅君德，而交修予之所不及焉。”盖人臣竭一己之力以效忠，不若合众贤之助以广益。故高宗命傅说说：“惟暨乃僚，罔不同心，以匡乃辟。”穆王此言，亦深得《说命》之旨矣。





“慎简乃僚，无以巧言令色、便辟侧媚，其惟吉士。

简，是择。僚，是僚属。令，是善。便，是顺人所喜。辟，是避人所恶。侧媚，是邪僻媚的人。吉士，是正直之士。

穆王又告伯冏说：“凡群仆侍御之臣，都是汝之僚属，务要谨慎简择，不可滥用匪人。有巧于言词，浮诞不情的；有善其颜色，虚华无实的；又有揣摩人意，便僻承奉的；有包藏奸恶，工为谄媚的。这等人，若误用了他，都能蛊惑君心，坏乱国事，断然不可。其惟善人吉士，正大鲠直的君子，然后用之，自然薰陶渐染，引君于当道，不患乎德业之不成也。汝其慎之。”





“仆臣正，厥后克正。仆臣谀，厥后自圣。后德惟臣，不德惟臣。

谀，是谀佞，即上文所谓巧言令色、便僻侧媚之人也。自圣，是自以为圣。

穆王又说：“仆从之臣，关系于君德者甚重。若仆臣是正直的君子，不肯曲意以徇君之欲，则为君者日亲正士，日闻谠言，兢兢业业，在道理法度之中，而身无不正矣。若仆臣是谀佞的小人，只务虚词夸美，取悦君心，则其君傲然自谓有圣人之德，于是快意恣情，无所不至，而日沦于邪矣。是可见君德之成，固由于仆臣，其失德亦由于仆臣。仆臣之职，所关甚重如此，尔可不慎简僚属，以勉辅乃后之德乎！”





“尔无昵于人，充耳目之官，迪上以非先王之典。

昵，是亲近。人，是邪小人。耳目之官，即侍御仆从也。迪，是导。先王之典，是祖宗旧章。

穆王又告伯冏说：“我先王文王、武王立下的常法，为子孙者当世世守之。但有一样邪小人，以是为非，以非为是。若使他在人君左右，必然肆其邪说，以祖宗之典为不足法，而反非毁之。这样的人，我之所深恶也。尔慎无昵近那邪小人，徇私引用，使他充备我耳目侍从之职，日以非礼之事蛊惑君上的聪明，不肯导迪以祖宗旧典，使得缵绍先烈之美也。”盖穆王自量其执德未固，恐佞幸之徒移夺其心，故警戒之如此。





“非人其吉，惟货其吉。若时瘝厥官，惟尔大弗克祗厥辟，惟予汝辜。”

瘝，是旷废。辜，是罪。

穆王又戒伯冏说：“凡小人进用，未有不用货财营求者，此近习之通弊也。尔今简求侍御仆从，若不以忠良正直的人为吉士，却把那交通货贿、营求进用的人为吉士而登用之，则布列左右者皆是小人，必不肯引君于当道，匡弼之职遂旷废而不举矣。如此，则是尔大不能敬君，引用非，孤负委托，我当治尔之罪，不轻贷也。可不戒哉！”





王曰：“呜呼！钦哉！永弼乃后于彝宪。”

彝宪，是常行的法度。

穆王告戒伯冏篇终，又叹息而命之说：“凡我告尔之言，尔其可不敬承之哉！必须坚持精白之志，慎简正直之人，永远匡弼乃后以国家之典常法度，不使小人在侧，变乱成法，蛊惑上心，乃为尽职而无忝也。”

按：穆王伯冏一命，谆谆于摈人、简吉士，以格君心之非，守祖宗之典，可谓忧深思远矣。而侈心一萌，至车辙马迹遍于天下。盖君心一操舍之间，关系理乱如此，可不慎哉！






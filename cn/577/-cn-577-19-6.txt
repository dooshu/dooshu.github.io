封西岳赋

并序


上既封泰山之后，三十年间，车辙马迹，至于太原，还于长安。时或谒太庙，祭南郊，每岁孟冬，巡幸温泉而已。圣主以为王者之体，告厥成功，止于岱宗可矣。故不肯到崆峒，访具茨，驱八骏于昆仑，亲射蛟于江水，始为天子之能事壮观焉尔。况行在供给，萧然烦费，或至作歌有惭于从官，诛求坐杀于长吏，甚非主上执玄祖醇醲之道，端拱御苍生之意。大哉圣哲，垂万代则，盖上古之君，皆用此也。然臣甫愚，窃以古者疆埸有常处，赞见有常仪。则备乎玉帛而财不匮乏矣；动乎车舆而人不愁痛矣。虽东岱五岳之长，足以勒崇垂鸿，与山石无极。伊太华最为难上，至于封禅之事，独轩辕氏得之。夫七十二君，罕能兼之矣。其余或蹶踣风云，碑版祠庙，终么么不足追数。今圣主功格轩辕氏，业纂七十君。风雨所及，日月所照，莫不砥砺。华近甸也，其可恧乎？比岁鸿生巨儒之徒，诵古史，引时吕作诗义云：国家土德，与黄帝合；主上本命，与金天合。而守阙者亦百数。天子寝不报，盖谦如也。顷或诏厥郡国，扫除曾巅。虽翠盖可薄乎苍穹，而银字未藏于金气。臣甫诚薄劣，不胜区区吟咏之极，故作《封西岳赋》以劝。赋之义，预述上将展礼焚柴者，实觊圣意，因有感动焉。为其词曰：

惟时孟冬，百工乃休。上将陟西岳，览八荒。御白帝之都，见金天之王。既刊石乎岱宗，又合符乎轩皇。兹事体大，越不可载已。先是礼官草具其仪，各有典司。俯叶吉日，钦若神祇。而千乘万骑，已蠖略佁儗。屈矫陆离，唯君所之。然后拭翠凤之驾，开日月之旗。撞鸿钟，发雷辎。辨格泽之修竿，决河汉之淋漓。彍天狼之威弧，坠魍魉之霏霏。赤松前驱，彭祖后驰。方明夹毂，昌㝢侍衣。山灵秉钺而踉，海若护跸而参差。风驭冉以纵，云螭而迟蚭。地轴轧轧，殷以下折；原隰草木，俨而东飞。岐梁闪倏，泾渭反覆。而天府载万侯之玉，尚方具左纛黄屋，已焜煌于山足矣。乘舆尚鸣銮和，储精澹虑。华盖之大角低回，北斗之七星皆去。届苍山而信宿，屯绝壁之清曙。既臻夫阴宫，犀象硉兀，戈窸窣。飘飘萧萧，汹汹如也。于是太一抱式，玄冥司直。天子乃宿袚斋，就登陟，骈素虬，超屴。天语秘而不可知，代欲闻而不可得。柴燎上达，神光充塞。泥金乎菡萏之南，刻石乎青冥之北。上意由是茫然，延降天老，与之相识。问太微之所居，稽上帝之遗则。飒弭节以徘徊，抚八纮而黬黑。忽风翻而景倒，澹殊状而异色。冏若褰袪开帷，下辩宸极者久之。云气蓊以回复，山嘑嶪而未息。祀事孔明，有严有翼。神保是格，时万时亿。尔乃驻飞龙之秋秋，诏王属以中休。觐群后于高掌之下，张大乐于洪河之州。芬树羽林，莽不可收。千人舞，万人讴。骐踆踆而在郊，凤凰蔚跋而来游。雷公伐鼓而挥汗，地祗被震而悲愁。乐师拊石而具发，激越乎遐陬。群山为之相，万穴为之倒流，又不可得载已。久而景移乐阕，上悠然垂思曰：嗟乎！余昔岁封泰山，禅梁父。以为王者成功，已纂终古。尝览前史，至于周穆汉武。豫游寥阔，亦所不取。惟此西岳，作镇三辅，非无意乎？顷者犹恐百姓不足，人所疾苦。未暇瘗斯玉帛，考乃钟鼓。是以视岳于诸侯，锡神以茅土。岂唯壮设险于甸服，报西成之农扈。亦所以感一念之精灵，答应时之风雨者矣。今兹冢宰庶尹，醇儒硕生，佥曰：黄帝颛顼，乘龙游乎四海，发轫匝乎六合，竹帛有云，得非古之圣君，而泰华最为难上。故封禅之事，郁没罕闻。以余在位，发祥隤祉者，焉可胜纪，而不得已。遂建翠华之旗，用塞云台之议。矧乎殊方奔走，万国皆至；玄元从助，清庙歔欷也。臣甫舞手蹈足曰：大哉烁乎！真天子之表，奉天为子者已。不然，何数千万载，独继轩辕氏之美；彼七十二君，又畴能臻此？盖知明主圣罔不克正，功罔不克成。放百灵，归华清。






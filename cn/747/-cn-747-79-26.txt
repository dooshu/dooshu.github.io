○封卫王灌等制

门下：朕闻先王建万国亲诸侯也，周汉藩树屏，我国家以锡土分茅，冲人敢易彝制？爰稽典礼，式固邦家。第三男灌等，生则岐嶷，幼而徇齐，忠厚实见其天资，才识若符於神授。敦《诗》闻《礼》，不假其师严；践义由仁，罔劳於庭训。术通六艺之妙，学奥百代之书，是宜敷桐叶之策，举《梓材》之诰。胙以土守，誓以河山，我图尔居，以谨王度。无懈其位，永孚於休，第三男灌可封卫王，第十一男澭可封广王。宜令有司择日，备礼册命。主者施行。








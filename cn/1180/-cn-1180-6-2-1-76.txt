答总督谭二华论任事筹边


筑台守险，可以远哨望，运矢石。势有建瓴之便，士无露宿之虞。以逸待劳，为不可胜，乃策之最得者。其利害长短，亦不待智者而后知。奈何世间一种幸灾乐祸之人，妒人有功，阻人成事，好为异说，以淆乱国是。又幸天下之有事，而欲以信其言。闻者不察，从而和之，数月纷纷盈耳。仆随事破妄，因机解惑，舌几欲敝，而唇几欲焦矣。近来稍稍宁帖。昨巡关出，亦曾与之极言其利害，又故以他事奖之，而使之知所向往。自此之后，异议者谅无以鼓其喙矣。

公之忠赤劳勚，人虽不尽知，我祖宗在天之灵，必阴鉴之。愿坚持此心，保无他虞。仆在此一日，必为国家肩一日之事。今人心不同，趋向靡定。百尔委曲调御，仅得少济，终无能大有建明，其苦心极力处，有不敢为公告者。亦惟仰祈我祖宗在天之灵，鉴此款款耳。

西边屡有侦报，虏酋未回，目前或可无事。再假一春宁谧，则紧要墩台，皆已竣役，即可议减客兵一枝。然此须自公发之为妙。且看明春事势何如，再作商量也。大疏所陈，计虑深远，规模闳阔，非争逐于刀锥者可望，已下部议覆。但人情玩愒已久，虽有良法美意，不肯着实举行，一切皆成故纸，殊可恨也。当此干蛊之时，不稍行综核之政，恶能之哉！

戚帅久不闻问，不知比来何如？辱翰示之及。谩尔具复，不悉欲言。






朱长文　次韵司封使君和推官早梅山茶二首

嫩跗黏绛蜡，轻朵插珠钿。

雪裹心偏苦，花中达最先。

玉阶香馥郁，烟野蕊联娟。

托植虽然别，黄金子并圆。

朱长文

朱长文　次韵司封使君和推官早梅山茶二首

柏叶元同翠，桃颜未比红。

留芳占春月，弄蕊耐秋风。

自称阶庭玩，休烦帟幕笼。

佳篇补韦白，流品重吴中。

朱长文


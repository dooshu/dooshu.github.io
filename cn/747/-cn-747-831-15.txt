○授京畿制置使判官兼中丞赐紫李巨川兵部郎中制（兵部一作工部）

敕。具官李巨川，夫强学者。始自为己，移於事人。君齐美儒（阙）先登志士之场，优入群书之域。中权之佐，前著实高。多务讲论，直归翼戴。尔所自比，我能知之。推共奖王室之心，慕不以兵车之力。文翰之乐，迅捷若飞。虽观者已烦，而作者甚暇。陪臣尽善，贤帅盛称。上既策勋，下难遗赏。且升郎位，诚守兹任。为予简稽，苟能修明。旋议超陟，可权知尚书兵部郎中，馀如故（“且升郎位”句下《文苑英华》一作“如事所知，理在庶官。勉兴坠典，常闻好古。当念陟明，可依前件。”）。


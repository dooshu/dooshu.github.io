○请尊师傅讲论经义疏

臣闻江海不让於细流，所以成其大，山岳不让其撮土，所以成其高。王者不倦昌言，所以成其圣。臣历观前代，乃至近朝，遍阅圣君，无不好学。故楚灵王军中决胜，不忘倚相之书。汉高帝马上争衡，犹听陆生之说。遂得宸谋益治，宗社延长。伏惟皇帝陛下缵禹丕图，受尧成法。春秋鼎盛，四聪不惑於咨询。廊庙谋深，六艺何妨於讲习。古者或立儒宫，或开文馆。旁求岩穴之士，延纳草泽之才。虽有前规，伏恐未暇。况国家设官分职，选贤任能，有辅弼讲其国经，有师傅启其言路，可以谈天人之际，可以陈理乱之繇。但能属耳於典谟，何必服膺於卷轴。伏望陛下听政之馀，数召近臣，讨论经义。所冀熟三纲五常之要，穷九畴八政之源。纵无取於儒冠，犹冀贤於博奕。


○请祧迁元宗庙主奏

谨案《周礼》：“天子七庙，三昭三穆，与太祖之庙合而为七。”《尚书·咸有一德篇》亦曰：“七代之庙，可以观德。”荀卿子曰：“有天下者祭七代，有一国者祭五代。”则知天子上祭七代，典籍通规，祖宗功德，不在其数。国朝九庙之制，法昔周之文。太祖皇帝始为唐肇基天命，义同周之后稷也；高祖神尧皇帝创业经始，化隋为唐，义同周之文王也；太宗皇帝神武应期，造有区夏，义同周之武王也；其下三昭三穆，谓之亲庙，四时常飨，自如礼文。今以新主立庙，元宗明皇帝在三昭三穆之外，是亲尽之祖，虽有功德，礼合祧迁，衿之岁，则从合食。


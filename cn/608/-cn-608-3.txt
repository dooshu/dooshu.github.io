卷三 太子本纪

献愍太子慈烺，年十六。甲申三月十九日，逆贼李自成袭破京师，烈帝、后身殉社稷；太子被获。拥见李贼，李贼命之跪；太子骂曰：“我为若辈屈耶！”不跪！贼曰：“汝父焉往？”答曰：“死于寿宁宫矣！”贼又问：“汝家何以失天下？”答曰：“以误用奸臣周延儒等。”贼曰：“汝也明白。”太子引颈前曰：“何不速杀我！”贼曰：“汝无罪，吾不妄杀。”太子曰：“如是当听吾一言：一不可惊我祖宗陵寝，二速以礼葬殡我父皇母后，三不可杀戮我百姓。”太子又曰：“一班文武官吏，皆不忠不义之徒；明日来朝，宜尽杀之！”贼皆唯唯。留置营中。

四月初三日，先帝梓宫发引，犹命太子出送。十三日，贼与吴三桂战败奔归，太子得脱。被获，打马草者两月，不知其为太子也；走脱，养于民家。

后闻三宫主受创不死，命周奎收养，又命择婿配之。太子至周奎家，访问其妹。兄妹见，即抱头哭；街市哄然。周奎不敢隐，缚太子出献摄政王，命都督谢弘仪收管。百姓闻先帝太子尚在，馈送牲牢、礼币者甚众。摄政王恐生他变，命旧讲官谢升识认。升承旨，力言不是。复令宫主认之，宫主见太子，泪下；周奎掌其颊，宫主惊走，亦言不是。遂发刑部拟罪；主事钱凤览力争太子是真，被收即讯。法吏曰：“易言则生，不易则死！”凤览曰：“太子是真，断不可易。”竟坐诛死。太子亦即遇害。后数日，谢升于白日见凤览，仆地咋舌而死。

石匮书曰：祖宗朝以太子监国留都，不特以潜邸亲政，谓可谙炼民瘼；实以南北辽廓，巡方略地，万一属车有失，则六朝遗业犹可凭河而守也。毅宗早听李邦华计，使太子抚军江南，则黾池奋翼，事犹可为；亦何至狼狈若此耶！况吾太子见贼不屈，自堪与北地争烈！而猥使一载子婴，衔璧道左；乃可谓昭烈之后，其皆刘禅哉！












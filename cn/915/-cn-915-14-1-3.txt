◇营建功德制（开皇十一年）

门下：如来设教，义存平等，菩萨用心，本无差别，故能津梁庶品，济度群生。朕位在人王，绍隆三宝，永言至理，弘阐大乘。诸法豁然，体无彼我，况于福业，乃有公私。自今已後，凡是营建功德，普天之内，混同施造，随其意愿，勿生分别。庶一切法门，同归不二，十方世界，俱至菩提。（《释藏》云二，《历代三宝记》十二）


李弥逊　宫使待制舍人赵公挽诗三首

秀出青徐野，风移邹鲁乡。

家声齐丙魏，人物到轩黄。

漫仕从三已，危机付两忘。

并游无此老，谁与共行藏。

李弥逊

李弥逊　宫使待制舍人赵公挽诗三首

曲突深时虑，长裾鄙世流。

无书来北阙，有意在东周。

旷远嵇中散，疏慵马少游。

长松相风表，千古必山丘。

李弥逊

李弥逊　宫使待制舍人赵公挽诗三首

忆昨司青琐，公时对此薇。

午轩评陈草，晓殿缀朝衣。

金石平生契，人琴此日非。

白头情易感，无泪与君挥。

李弥逊


【中兴歌十首】

千冬迟（乐府作逢。《诗纪》云。一作逢。）一春。万夜视朝日。生平（乐府作年。）值中兴。欢起百忧（乐府作年。）毕。（○本集七。《乐府诗集》八十六。《诗纪》五十。）

中兴太平运。化清四海乐。祥景（《类聚》作星星。）照玉台。紫烟游凤阁。（○本集七。《类聚》四十三。《乐府诗集》八十六。《诗纪》五十。）

碧楼含夜月。紫殿争朝光。彩墀（《诗纪》作池。）散兰麝。风起自生芳。（○同上）

白日照前窗。玲珑绮罗中。美人掩轻扇。含思歌春风。（○本集七。《乐府诗集》八十六。《诗纪》五十。）

三五容色满。四五妙华（《类聚》作容。）歇。已输春日欢。（《类聚》作观。）分随秋光没。（○本集作设。○本集三。《类聚》四十三。《乐府诗集》八十六。《诗纪》五十。）

北出湖边戏。前还苑中游。飞□绕长松。驰管逐波流。（○本集七。《乐府诗集》八十六。《诗纪》五十。）

九月秋水清。三月春花滋。千金逐良日。皆竞中兴时。（○同上）

穷泰已有分。寿夭复属天。既见中兴乐。莫持忧自煎。（○同上）

襄阳是小地。寿阳非帝城。今日中兴乐。遥冶（本集、乐府作治。）在上京。（○同上）

梅花一时艳。竹叶千年色。愿君松柏心。采照无穷极。（○同上）


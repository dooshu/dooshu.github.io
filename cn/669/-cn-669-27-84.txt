84　策扶老以流憩謂扶老藤


「策扶老以流憩」，歸去來辭。謂扶老藤也。見後漢蔡順傳注。

【元圻案】後漢書周磐傳：「同郡蔡順，字君仲，亦以至孝稱。」注：「汝南先賢傳曰：『蔡順事母至孝。井桔槔朽，在母生年上，而順憂不敢理之，俄而有扶老藤生繞之，遂堅固焉。』」〇爾雅釋木：「椐，樻。」注：「腫節可以爲杖。」〇陸璣草木疏：「椐、樻，節中腫，可作杖以扶老，今靈壽杖是也。」






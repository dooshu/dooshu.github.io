◇镜赋

天河渐没，日轮将起。燕噪吴王，乌惊御史。玉花簟上，金莲帐里。始摺屏风，新开户扇。朝光晃眼，早风吹面。临杵下而牵衫，就箱边而著钏。宿鬟尚卷，残妆已薄。无复唇朱，才余眉萼，靥上星稀，黄中月落。镜台银带，本出魏宫，能横却月，巧挂回风，龙垂匣外，凤倚花中。镜乃照胆照心，难逢难值。镂五色之盘龙，刻千年之古字。山鸡看而独舞，海鸟见而孤鸣。临水则池中月出，照日则壁上菱生。暂设妆奁，还抽镜屉。竞学生情，争怜今世。鬓齐故略，眉平犹剃。飞花砖子，次第须安。朱开锦踏，黛难油檀，脂和甲煎，泽渍香兰。量髻鬓之长短，度安花之相去，悬媚子于搔头，拭钗梁于粉絮。梳头新罢照著衣，还从妆处取将归。暂看弦系，悬知撷缦。衫正身长，裙斜假襻。真成个镜特相宜，不能片时藏匣里，暂出园中也自随。（《艺文类聚》七十）


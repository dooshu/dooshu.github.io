○議處全陜屯田以足兵食事 【 全□屯田】

臣昔任陜西糧儲副使、職司錢穀講求屯田、頗得梗概、及任提學副使、巡歷□郡三邊周爰咨詢、弔取屯田地畝實徵諸冊、磨筭會計、著為屯田議亦嘗呼召諸軍、面與商確、又得悉其衣食之資數年以來、頗得其情諸軍亦日夜引領冀此法之行邇來虜賊屢行大舉入寇、延慶備禦之計、必先兵食而內帑所積連年為宣大山西、請發已多、恐難支給、獨有興舉屯田乃當今急務矧全陜地方袤廣田多膏沃昔人所謂沃野千里者。正今屯田之區而漢沔金完諸處尤為腴厚。若委任得人。查照興舉。使屯田之利皆止?帚于軍一舉而兵食足矣。臣嘗稽屯田紅牌事例因窺我　祖宗法意。大都各衛軍人、七分屯種、三分城操、屯種者除月糧十二石外、餘米上倉以及城操者是十人之田、養十五人也其後邊事漸興軍多備邊屯種遂廢、乃因地徵糧、百畝、及給于軍、則人十二石是二十人之田、始養十人也、于是田始不足乃借支民糧。又不足也。乃為折色。名雖折支實乾沒之耳。故折色行而軍始貧糧借而民始困　祖宗屯田之法至此弊矣。夫　國初餘米上倉倉在各屯名曰屯頭倉屯軍收穫輸納無搬運守候之費操軍支糧亦近便簡易無有侵牟欺隱之弊。及徵糧于官倉。乃在府州會城去屯遂遠有至數百里者。又立催糧旗甲知數人役軍人赴倉支糧往返益遠于是搬運守候之費侵牟欺隱之弊百出雖二十人之田不能養六七人。乃始仰給內帑頃者邊事逾多、請乞頻仍雖內帑亦不能給則其弊極矣。今臣所議屯田法。因軍人以支納為害。即其百畝之業。立為簡易之條。軍既不納糧于官官亦不給糧于軍。可復　祖宗屯種之制合唐府兵之法而在官之省什三。在軍之利十七雖不能十人之田。養十五人。亦庶幾十人之田養十人矣比今二十人之田養六七人者其利葢倍蓰也臣嘗呼老挍面察其疾苦咨其衣食皆曰軍之納糧于官。出入之数相懸若此大率十五六斗。始納一石。其支糧于官。則一石止得二三斗。今得此百畝之田。無追呼逼勒之擾稱貸附益之費自種一二十畝。可得花利六七石。餘八十餘畝。佃人分糧。可得二十餘石。少亦不下十七八石。是常有二十餘石之利。衣食有賴。俯仰無慮矣故曰在軍之利十七。又嘗取支糧文冊計之八斗者歲支九石六斗。六斗者歲支七石二斗。今議一軍。止免納糧六石。合八斗六斗計之二軍共省四石八斗。二萬軍可省四萬八千石。故曰在官之省十三。此皆于支納之間節其搬運守候之費革其侵牟欺隱之弊奪諸豪猾奸宄之手而埽之官與軍者也議自西安左等四衛始計四衛見在屯田二萬七千餘頃見在軍一萬八千餘名。每人該田一頃。常餘田九千餘頃除指揮千百戶及儀衛司旗挍。無地軍人。并馬料支給外。尚可剩田五千餘頃以陜西見行地圖頂軍法募之。可得軍五千餘人計全陜屯田。不下百萬餘石以此法推之再因地制宜。可增軍數萬少不下二萬此皆不煩帑資不借民糧。而得之者。然軍復家給人足。可使之樂于赴邊而無逃亡之患故曰一舉而兵食可足也。臣竊見屯田僉事職銜、曰提督屯種。又伏覩屯田敕旨曰、督率官軍餘丁、及時耕種、勿令遊惰致有荒蕪、是此官之設、原以耕種為職不以催科為急。今乃追併逋負敲朴竝施、害及妻子、禍至雞豚、如徵租稅、然不知糧將以養軍、先以病軍、使之騷然喪失樂生之心亦將安用屯田哉故臣所議之法、除去其害、而其詳開具如左、然此因陜西地方袤廣、故為此規、至于山西地土狹隘、東西不過數百里、而山石居半、通計一省之田不足當陜西一衛有難用此議者。若夫宣大之邊田土久荒。則宜用營田法臣已于偏頭老營之間得荒田東西百里。南北二十五里。除山石外大抵可得田五六千頃。已經案行鴈門岢嵐兵備副使劉壐張鎬會同議勘、及委保德河曲知州知縣等官、王朝珍齊恩等丈量撥給、候丈撥完日、另行請給牛具種子、給與偏頭老營、二所官軍耕種、并另上營田議外、伏望　皇上軫念全陜地方、重遭虜患、急缺兵糧臣愚講求此法、先後七年于茲、敕下戶部再加查議如果可行、乞行陜西總督巡撫官勘酌舉行、庶兵食可足、邊圉可固、

皇明經世文編卷之一百九十九終








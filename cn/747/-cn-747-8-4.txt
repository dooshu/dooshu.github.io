○平薛延陀幸灵州诏

朕闻獯猃强暴，历代凭陵，结晦关都，凝氛大漠。家山宅野，时兽聚而禽分；幕毳庐毡，乍蜂屯而蚁集。退因利饱，进为财饥，前王弊其贪残，中夏惮其荐食。然而三策短虑，非为御寇之方；千里长城，岂谓静边之计。故以百王靡服，千古不宾，种落实繁，奸回孔炽。武德之际，饮马渭滨；贞观之初，敢姿凌逼。朕载怀慷慨，命将出师，旗鼓一临，沙漠大定。雪泾阳之周耻，报白登之汉雠。截瀚海以开池，笼天山而筑苑。其馀丑类，自已羁縻劳我边甿，轸余遐念，将奋鈇钺，受命上元。

延陀恶积祸盈，今日夷灭。丑徒内溃，凶党外离。契苾送款来降，其馀相率归附。惟仆骨同罗，犹怀假息。冰消雹碎，匪夕伊朝，岂朕威德所怀，故乃苍旻之惠。观贼此势，何能自全。今不乘机，恐贻后悔，故欲暂往灵州，亲自招抚。安边静乱，下固甿基，一轨同文，永宏家业。使万里之外，不有半烽；百郡之中，犹无一戍。永绝镇防之役，岂非黎元乐见。虽复去岁东征，士马劳倦，甫旋京邑，曾未逾年。今秋复行，理多疲顿。但以良药苦口，非病者甘焉，而必饮之，思去膏肓之疾；私种弊力，岂农夫乐焉，而必履之，求其仓库之益。斯皆忍小恶而成大美，就轻害而得殊功。朕积疾累时，今尚虚惙，必欲牵疴就路，以赴天机，百辟士庶，幸勿辞也。辽东从兵，皆不差发，布告天下，悉朕意焉。


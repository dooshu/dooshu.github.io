范成大　太上皇帝灵驾发引挽歌词六首

绍运钟阳九，兴王抚半千。

断鳌娲立极，翔凤汉中天。

宵旰三星纪，希夷十闰年。

声容弥宇宙，浯石不胜镌。

范成大

范成大　太上皇帝灵驾发引挽歌词六首

自将吴津骑，谁婴泰一锋。

旄头连夜落，京观隔江封。

舞武三成备，书文九译重。

修攘遗策在，嗣圣续车攻。

范成大

范成大　太上皇帝灵驾发引挽歌词六首

箫勺妖氛静，甄陶叶气还。

春回慈殿驾，天作佑陵山。

开癖风云惨，登平日月间。

艰难虽独瘠，寿域遍人间。

范成大

范成大　太上皇帝灵驾发引挽歌词六首

传圣家人礼，凝神象帝先。

勋华今历数，汾社古山川。

众父尊归父，中天更有天。

寿宫何所厌，亟上白云仙。

范成大

范成大　太上皇帝灵驾发引挽歌词六首

帝业虽天广，皇心本谷虚。

神应游混沌，梦不返华胥。

挍德难涯涘，铭功总绪余。

谁能言大道，第入四坟书。

范成大

范成大　太上皇帝灵驾发引挽歌词六首

文德尧新庙，威灵旧禹山。

海门宾羽卫，地轴启云关。

无路攀仙驾，当年拱圣颜。

小臣衰疾泪，空望帝乡潸。

范成大


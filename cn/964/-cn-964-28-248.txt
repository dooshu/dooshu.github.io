韩元吉　送施徽州二首

御史英名世罕俦，峨冠聊复渐承流。

治功要自先冯翊，大惠何妨始歙州。

野媪定知还去虎，山民从此罢赍牛。

百年善政须公继，尺一书颁愿少留。

韩元吉

韩元吉　送施徽州二首

江出新安见底清，黄山高势碧峥嵘。

裦襦会遣民皆有，枹鼓悬应夜不鸣。

蜡屐未须怀别墅，虎符今喜得名城。

他时一榻容徐穉，端共舆人乐政成。

韩元吉


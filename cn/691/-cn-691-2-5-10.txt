◎雷击先插小

汪铭甫明经（茶寿）曰：浙中有某甲，善用铜银。其子甫七岁，于除夕忽惊啼告母曰：有青面獠牙人自天降下，以小旗插爷头上而去。未几，雷震，甲死于通衢，犹手执用剩铜银。亲邻有知其事者，缘郊外某农以鸡遣子售于市，为卒岁之需，甲以铜银向买，农子贪其价贵，孰知无可兑钱。归被父责，投河自溺。盖甲虽未杀农子，而农子实由甲而死。国宪不及加，天雷殛之耳。尝闻父老言被雷殛者，阴司先有小旗插其首，曾有人因晨起盥沐，见盆水中头插小旗，大惊，时欲药死孤侄而吞其产，乃亟弃其药而愈善抚其侄，后竟获免。此可见阳律有自首之条，天诛亦容人忏悔也。


○襃姜师度诏

昔史起溉漳之策，郑白凿泾之利，自兹厥后，声尘缺然。同州刺史姜师度，识洞於微，智形未兆。匪躬之节，所怀必罄，奉公之道，知无不为。顷职大农，首开沟洫，岁功犹昧，物议纷如。缘其中款足嘉，委任仍旧。暂停九列之重，假以六条之察，旧藏过半，绩用斯多。食乃人天，农为政本。朕故兹巡省，不惮祁寒，将申劝恤之怀，特冒风霜之弊。今原田弥望，畎澮连属，繇来榛棘之所，遍为秔稻之川。仓庾有京坻之饶，关辅致珠金之润。本营此地，欲利平人，缘百姓未闲，恐三农虚弃，所以官为开发，冀令递相教诱，功既成矣，思与共之。其屯田内先有百姓挂籍之地，比来召人作主，亦量准顷亩割还。其官屯熟田，如同州有贫下欠地之户，自办功力能营种者，准数给付，馀地且依前官取。师度以功特加金紫光禄大夫，赐帛三百匹。


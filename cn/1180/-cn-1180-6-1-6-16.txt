请别遣大臣以重大礼疏


今日该文书官送本到阁，见有户科给事中李涞一本。内称大吉婚礼，臣有服制，不宜与执事，请乞改命等因。伏奉圣谕：“昨李涞说，大婚礼不宜命先生供事。这厮却不知出自圣母面谕朕，说先生尽忠尽不的孝。重其事，才命上公、元辅执事行礼。先生岂敢以臣下私情，违误朝廷大事？先朝夺情起复的，未闻不朝参、居官、食禄，今先生都辞了，乃这大礼亦不与，可乎？看来，今小人包藏祸心的还有，每遇一事，即借言离间。朕今已鉴明了，本要重处他，因时下喜事将近，姑且记着，从容处他。先生只遵圣母慈命要紧，明日起暂从吉服，勿得因此辄事陈辞。钦此。”臣捧诵恩纶，不胜感激，不胜钦仰，即宜遵奉，无事渎辞。但其事之本末，外廷之臣或不及知，而以臣为有所逾越，以干大礼，臣不得不一言以自明。

先该礼部题，大婚纳采问名，请钦命大臣二员充正副使行礼。该文书官丘得用口传圣旨，传示圣母慈谕：“这大礼还着元辅一行，以重其事。”又说：“忠孝难以两尽，先生一向青衣角带办事，固是尽孝。但如今吉期已近，先生还宜暂易吉服在阁办事，以应吉典；出到私宅，任行服制。钦此。”昨日又节奉圣谕：“朕奉圣母慈谕，赐元辅坐蟒、胸背蟒衣各一袭。”该文书官丘得用口传。又口传圣旨：“着于十九日起，俱吉服办事。钦此。”此臣被命充使，奉谕从吉之由也。

伏念臣前者具奏，遵旨暂留，原以大礼期近，图效犬马微劳，以终顾命之重。然亦自知服色不便，不可与执事，辱大典。乃蒙天语谆谆，传示圣母慈谕，谓先朝旧典，凡大婚纳采问名，发册奉迎，皆用班首勋臣及内阁首臣将命。又委曲谕臣，暂易吉服从事。盖圣母与皇上以腹心手足待臣，实与群臣不同。故凡国家大事，皆欲臣为之管领；而臣亦妄信其愚，不敢以群臣自处。凡可以摅忠效劳者，皆不避形迹，不拘常礼，而冒然以承之。且士民之家，其父母有大喜庆事，为子孙者亦不敢以己之私忌，而违父母之使命，况事关君父，而臣又臣子之最亲信者乎？然此实非外臣之所能窥，众人之所可谕也。

但闻之古礼，吉凶异道不得相干，变服从吉委为未妥。李涞所奏，其意虽不可知，而其言未为不是。伏望圣慈俯从所论，以礼使臣，奏上圣母，容臣仍以初服在阁办事。凡一应典礼所当行者，谨当夙夜匪懈，悉心措画，以赞襄嘉礼之成，不敢辞劳。惟是遣命充使一节，恳乞圣慈别遣大臣一员将事，免令臣与。庶大典不致于溷辱，而臣之初心亦得以少安矣。

（奉圣旨：卿只遵奉慈命，勿以小人之言自阻。礼部知道。钦此。）






卷一百九十九

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十九

明　杨士奇等　撰

求言

周厉王时国人谤王召公告王曰民不堪命矣王怒得卫巫使监谤者以告则杀之国人莫敢言道路以目王喜告召公曰吾能弭谤矣乃不敢言召公曰是障之也防民之口甚於防川川壅而溃伤民必多民亦如之是故为川者决之使导为民者宣之使言故天子听政使公卿至於列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而後王斟酌焉是以事行而不悖民之有口也犹土之有山川也财用於是乎出犹其有原隰衍沃也衣食於是乎生口之宣言也善败於是乎兴行善而备败所以阜财用衣食者也夫民虑之心而宣之口成而行之胡可壅也若壅其口其与能几何王不听齐威王时邹忌修八尺有余身体昳丽朝服衣冠窥镜谓其妻曰我孰与城北徐公美其妻曰君美甚徐公何能及公也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之客曰吾与徐公孰美客曰徐公不若君之美也明日徐公来孰视之自以为不如窥镜而自视又弗如远甚暮寝而思之曰吾妻之美我者私我也妾之美我者畏我也客之美我者欲有求於我也於是入朝见威王曰臣诚知不如徐公美臣之妻私臣臣之妾畏臣臣之客欲有求於臣皆以为美於徐公今齐地方千里百二十城宫妇左右莫不私王朝廷之臣莫不畏王四境之内莫不有求於王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤议於市朝闻寡人之耳者受下赏令初下羣臣进谏门庭若市

晋武帝泰始初尚书李胤上奏曰古者三公坐而论道内参六官之事外与六卿之教或处三槐兼听狱讼稽疑之典谋及卿士陛下圣德钦明垂心万机猥?明诏仪刑古式虽唐虞畴谘周文翼翼无以加也自今以往国有大政可亲延羣公询纳谠言其军国所疑延诣省中使侍中尚书谘论所宜若有疾疢不任觐会临时遣侍臣讯访诏从之

後周武帝保定二年以于谨为三老帝亲幸太学以食之曰猥当天下重任自惟不才不知政术之要公其诲之三老荅曰木从绳则正君从谏则圣自古明王圣主皆虚心纳谏以知得失天下乃安惟陛下念之

唐太宗贞观元年太宗谓侍臣曰正主任邪臣不能致理正臣事邪主亦不能致理惟君臣相遇有同鱼水则海内可安朕虽不明幸诸公数相匡救冀凭直言鲠议致天下於太平谏议大夫王珪对曰臣闻木从绳则正君从谏则圣故古者圣主必有争臣七人言而不用则相继以死陛下开圣虑纳刍荛愚臣处不讳之朝实愿罄其狂瞽佐万分一太宗曰善诏令自是宰相入内平章国计必使谏官随入预闻政事有所开说必虚已纳之

二年太宗谓侍臣曰明主思短而益善暗主护短而永愚隋炀帝好自矜夸护短拒谏诚亦寔难犯忤虞世基不敢直言或恐未为深罪昔箕子佯狂自全孔子亦称其仁及炀帝被杀世基合同死否杜如晦对曰天子有争臣虽无道不失其天下仲尼称直哉史鱼邦有道如矢邦无道如矢世基岂得以炀帝无道不纳谏诤遂杜口无言偷安重位又不能解职请退则与箕子佯狂而去事理不同昔晋惠帝贾后将废愍怀太子司空张华竟不能苦争阿意苟免赵王伦乃举兵废后使让张华华曰将废太子日非是无言当时不被纳用其使曰公为三公太子无罪被废言既不从何不引身而退华无词以荅遂斩之夷其三族古人云危而不持颠而不扶则将焉用彼相故君子临大节而不可夺也张华既抗直不能成节逊言不足全身王臣之节固已坠矣虞世基位居宰辅在得言之地竟无一言谏争诚亦合死太宗曰公言是也人臣必须忠良辅弼乃得身安国宁炀帝岂不以下无忠臣身不闻过恶积祸盈灭亡斯及若人主所行不当臣下又无匡谏苟在阿顺事皆称美则君为暗主臣为谀臣主暗臣谀危亡不远朕今志在君臣上下各尽至公共相切磋以成理道公等各宜务尽忠谠匡救朕恶终不以直言忤意辄相责怒

四年太宗问萧瑀曰隋文帝何如主也对曰克已复礼勤劳思政每一坐朝或至日昃五品已上引坐论事宿卫之士传飱而食虽性非仁明亦是励精之主上曰公知其一未知其二此人性至察而心不明夫心暗则照有不通至察则多疑於物又欺孤儿寡妇以得天下恒恐羣臣内怀不服不肯信任百司每事皆自决断虽即劳神苦形未能尽合於理朝臣既知其意亦不敢直言宰相已下惟承顺而已朕意不然以天下之广海内之衆千端万绪须合变通皆委百司商量宰相筹画於事稳便方可奏行岂得以一日万几独断一人之虑也且日断十事而五条不中中者信善其如不中者何以日继月乃至累年乖谬既多不亡何待岂如广任贤良高居深视法令严肃谁敢为非因令诸司若诏勅颁下有未稳便者必须执奏不得顺旨便即施行务尽臣下之意

十七年太宗谓魏徵曰比来朝臣都不论事何也徵对曰陛下虚心采纳诚宜有言然古人云未信而谏则谓之谤已信而不谏谓之尸禄但人之材器各有不同懦弱之人怀忠直而不能言踈远之人恐不信而不得言怀禄之人虑不便身而不敢言所以相与缄默俛仰过日太宗曰诚如卿言朕每思之臣欲进谏辄惧死亡之祸与赴鼎镬冒白刃亦何异哉故忠贞之臣非不欲竭诚乃是极难所以禹拜昌言岂不谓此朕今开怀抱纳谏诤卿等无劳怖畏遂不极言

太宗又谓魏徵曰朕观近古帝王有传位十代者有一代两代者亦有身得身失者朕所以常怀忧惧或恐抚养生民不得其所或恐心生骄逸喜怒过度然不能自知卿可为朕言之当以为楷则徵对曰嗜欲喜怒之情贤愚皆同贤者能节之不使过度愚者纵之多至失所陛下圣德玄远居安思危常能自制以保克终之美则万代永赖太宗时踈勒朱俱波甘棠遣使贡方物太宗谓羣臣曰向使中国不安日南西域朝贡使亦何缘而至朕何德以堪之观此翻怀危惧近代平一天下拓定边方者唯秦皇汉武始皇暴虐至子而亡汉武骄奢国祚几絶朕提三尺劒以定四海远夷率服亿兆乂安自谓不减二主也然念二主末涂皆不能自保由是每自惧危亡必不敢懈怠惟藉公等直言正谏以相匡弼若惟扬美隐恶共进谀言则国之危亡可立而待也左右皆曰陛下求言如此诚社稷之福也

太子右庶子高季辅上疏陈得失太宗特赐锺乳一剂谓曰卿进药石之言故以药石相报

太宗又谓孙伏伽曰今以公为谏议大夫必须献可替否又谓侍臣曰公等全无谏争魏徵对曰昔者齐景公射不中的而左右俱称其善景公曰自晏子死不复闻寡人之过弦章对曰上之所好下必从之君若以謇谔为忠则人皆晏子陛下每称述忠谏之士若有事须献替谁敢不尽其忠

太宗又谓侍臣曰比两三月来不见公等谠言未知以朕不可谏争隐而不言为是庶事咸得不须论也魏徵对曰陛下每见一事即为鉴诫臣等深识圣情必事理有违岂敢隐而不奏然比来大使既出内外无事所以不论玄宗天宝十五年帝在蜀有老父郭从谨进言曰安禄山包藏祸心固非一日有告其谋者陛下往往诛之使得逞其奸逆致陛下播越是以先王务延访忠良以广聦明盖为此也臣犹记宋璟为相数进直言天下赖以安自顷以来在廷之臣以言为讳阙门之外陛下皆不得知草野之臣必知有今日久矣但九重严邃区区之心无路上达事不至此臣何由得睹陛下之面而诉之乎帝曰朕之不明悔无所及慰谕而遣之

德宗时翰林学士陆贽上奏曰朝隐昨日奉宣圣旨逆贼虽退犹未收城令臣审思当今所务何者最切具条録奏来者伏以初经大变海内震惊无论顺逆贤愚必皆企竦观听陛下一言失则四方解体一事当则万姓属心动关安危不可不慎臣谓当今急务在於审察羣情若羣情之所甚欲者陛下先行之羣情之所甚恶者陛下先去之欲恶与天下同而天下不归者自古及今未之有也夫理乱之本系於人心况乎当变故动揺之时在危疑向背之际人之所归则植人之所去则倾陛下安可不审察羣情同其欲恶使亿兆归趣以靖邦家乎此诚当今之所急也然尚恐为之不易者盖以朝廷播越王命未行施之空言人或不信何以言其然今天下之所欲者在息兵在安业天下之所恶者在敛重在法苛陛下欲息兵则寇孽犹存兵固不可息矣欲安业则征徭未罢业固未可安矣欲薄敛则郡县惧乏军用令必不从矣欲去苛则行在素霁威严言且无验矣此皆势有所未制意有所未从虽施於德音足慰来苏之望而稽诸事实未符悔过之诚且动人以言者其感不深动人以行者其应必速盖以言因事而易发行违欲而难成易发故有所未孚难成故无思不服今陛下将欲平祸乱拯阽危恤黎烝安反侧既未有息人之实又乏於施惠之资唯当违欲以行已所难布诚以除人所病乃可以彰追咎之意副惟新之言若犹不然未见其可顷者窃闻舆议颇究羣情四方则患於中外意乖百辟又患於君臣道隔郡国之志不达於朝廷朝廷之诚不升於轩陛上泽阙於下布下情壅於上闻实事不必知知事不必实上下否隔於其际真伪杂糅於其间聚怨嚻嚻腾谤籍籍欲无疑阻其可得乎物论则然人心可见盖谓含弘听纳是圣主之所难郁抑猜嫌是衆情之所病伏惟陛下神无滞用鉴必穷微愈其病而易其难如淬锋溃疣决防注水耳可以崇德美可以济艰难陛下何虑不行而直为此懔懔也臣谓宜因文武羣官入参之日陛下特加延揖亲与叙言备询祸乱之由明示咎悔之意各使极言得失仍令一一面陈军务之除到即引对不拘时限用表忧勤周公勤握发吐餐而天下归心则此义也又当假之优礼悦以温顔言切而理惬者必赏导以尽其情识寡而辞拙者亦容恕以嘉其意有谏诤无隐者愿陛下叶成汤改过之美褒其直而勿恡其非有谋猷可用者愿陛下体大禹拜言之诚奨其能而亟行其策至於匹夫片善采録不遗庶士传言听纳无倦是乃緫天下之智以助聦明顺天下之心以施教令则君臣同志何有不从远迩归心孰与为乱化疑梗为欣合易怨谤为讴歌浃辰之间可使丕变陛下傥行之不厌用之得中从义如转圆进善如不及推广此道足致和平其於昭德塞违恐不止当今所急也虑有愚而近道事有要而似迂冀垂睿思反覆详覧必或无足观采舍弃非遥

穆宗初立逸游荒恣监察御史杨虞卿上奏曰乌鸢遭害仁鸟逝诽谤不诛良臣进臣敢冒诛献瞽言臣闻尧舜以天下为忧不以位为乐况今朔部方梗西戎弗靖两河有疮痏之虞五?罹氛厉之役人之疾苦积下朝之制度莫修边亡见储国用寖屈固未可以高枕而息也陛下初临万几宜有忧天下心当日见辅臣公卿百执事垂意以问使四方内外灼有所闻而听政六十日入对延英独三数大臣承圣问而已他内朝臣偕入齐出无所咨询谏臣盈廷忠言不闻臣实羞之盖主恩踈而正路塞也公卿大臣宜朝夕燕见则君臣情接而治道得矣今宰臣四五人咸顷刻侍坐鞠躬陨越随旨上下无能往来此繇君太尊臣太卑故也公卿列位虽陟降清地曾未奉优睠承下问虽陛下神圣如五帝犹宜周爰顾逮惠以气色使支体相成君臣昭明陛下求治於宰相宰相求治於臣等进忠若趋利论政若诉寃此而不治无有也自古天子居危思安之心同而居安虑危之心则异故不得皆为圣明也

後唐废帝清泰二年帝以时事为忧尝从容让宰相卢文纪等无所规赞文纪上言曰臣等每五日起居与两班旅见侍卫满前虽有愚虑不敢敷陈窃见前朝置延英殿或宰相欲有奏论天子欲有咨度皆非时召对旁无侍卫故人得尽言望复此故事帝诏曰旧制以五日起居百僚俱退宰相独升若常事自可敷奏或事应严密听於合门奏牓子当尽屏侍臣於便殿相待何必袭延英之名也

宋太宗太平兴国中言事者衆诏合门非涉侥望乃许受之繇是言路稍塞直史馆谢泌上奏曰狂夫之言圣人择焉苟诘而拒之四聦之明将有所蔽愿采其可者拒其不可者庶顒顒之情得以上达帝然之

仁宗天圣三年右正言刘随乞顾问谏官疏曰臣伏念景德天禧之间九域晏清四夷欵附生物咸遂祥瑞?臻而犹下贤能之诏求谏诤之官岂不以万机至繁虑措置之或爽八紘至广非耳目之独知是以虽居安而虑危思长辔以远驭也其後唯得鲁宗道刘?二人充职精择之难一至於此洎皇太后陛下受顾托之重皇帝陛下自临御已来万国欢心百官承式而乃忧勤庶政修举旧章复置谏官委以言事臣最为愚懦亦预柬求方竭驽钝少伸补报旋因公累出领外官三年替还复命供职誓坚勤荩罔避诛夷夫以品位甚卑责任甚重道君亲之过失指权势之非违冒雷霆之威掇奸邪之怒在於小臣固当难事若非恕其狂妄俾尽诚怀钳口保身或孤任使臣欲详观先帝之诏上报两宫之恩凡有侵紊朝纲干窃政柄奸憸冒宠贤俊久沈宪纲涉寃赏典过制蠧政之类知而必言言之中否唯圣人择之而已念臣尘谏职内外三年除朝请之外未尝一登金殿略近天顔虽名侍从之官实为踈远之迹唐初置拾遗补阙掌侍从讽谏日亲旒冕凡事得以尽言盖自唐末已後权臣阻絶虽不预於宴游亦专司於谏诤洎太宗皇帝改为正言司谏精择流品号为清华既为耳目之官宜审询访之地式期顾问愿竭愚诚故不敢朋附班联蒙昧日月有违诏旨自速灵诛

景佑二年御史中丞杜衍上奏曰臣闻三公之官至重所以经邦万事之统实繁贵乎烛理故明主躬亲庶政体貌大臣常於进见之间俾尽论思之道盖君臣相遇则可致时雍上下不交则谓之否塞固在倚毗丞弼询访善谋使下情必通上泽无壅斯有国有家之大务也臣伏见中书枢密之官是皆选自宸衷委之柄用领三事之职佐万机之剧古所谓坐而论道者也今乃每遇刚辰得亲丹扆外朝始罢延英次对中覆奉行祗循常务以天下之大民事之艰恐非数刻之中可尽硏几之理欲望圣慈当清闲之燕迭召两府臣僚赐坐便殿一月之中只乞三两次召对俾其极献替之说酌古今之宜究治乱之源达幽隐之意上以成好问之裕下以申纳忠之诚明良之歌上下同体是故平时而论可明其体要之变临事而辨或近乎游说之嫌以虞舜之时而云好察迩言以汉文之达亦曰无甚高论此实通国体用衆智之大端也至於盐米之细务丛脞之末节此特有司之职耳不当取决於宸断宜诏所司科管之庶其正小大之分适权义之中延纳訏谟开盖圣智提纲緫要叶大德之不踰造膝虚怀明为善之最乐臣猥以庸望辄罄愚衷干冒威严陨越无地

光禄寺主簿苏舜钦上奏曰臣闻治平之君使危亡祸乱之言不离於耳则天下庶可久安也高位之臣使颠覆窜殛之祸不絶於心则百职可以无旷也苟治平而忽危亡未有不危亡者也高位而忘颠覆未有不颠覆者也此物理之常势古今之定分也历观前代圣神之君好闻乎谠议贤明之辅不壅乎下情盖以四海至远民有隐匿不可以徧照故无间愚贱之言而择用之万机至繁事有习弊不可以独览故必求衆多之议以更张之然後朝无遗政物无遁情虽有佞人邪谋莫得而进也臣昨覩诏书戒越职言事者播告四方无不惊惑往往窃议恐非本於宸衷盖陛下即位已来屡诏羣下以来鲠直故百僚皆得转对又置匦函设直言极谏科今诏书如此是与前事相违岂非大臣蔽塞陛下聦明杜絶忠良之口不惟亏损朝廷大政实亦自取覆亡之道夫纳善进贤宰相之事蔽君自任未或不亡今谏官御史又多出其门下但务希旨即取好官多士盈庭噤不得语陛下垂拱法宫之内何由得闻天下之务乎臣前见陛下以孔道辅范仲淹刚直不挠致位台谏後虽改他官不忘献纳此二臣者非不知缄口数年坐得卿辅盖不敢负陛下委注之意亏臣子忠义之节而皆罹中伤窜谪不假使正臣夺气鲠士咋舌目覩时弊口不敢论昔晋公问叔向曰国家之患孰为大对曰大臣持禄而不极谏小臣畏罪而不敢言下情不得上通此患之大者是故汉文感女子之说而肉刑是除武帝听三老之议而江充以族肉刑古法江充近臣女子老人愚耄踈隔之至也岂以义之所在贱不可忽二君从之後世称圣况国家班设爵位列陈豪英故当责其公忠安可教之循默赏之使谏尚恐不言罪其敢言孰肯献纳物情闭塞上位孤危轸念于兹可为惊怛伏望陛下霈?德音追寝前诏懃於采纳下及蒭荛求覩四海之安危垂念朝廷之阙失见所未见日新又新故可常守隆平保全近辅若诏牓未削欺罔成风则不唯堂下远於千里窃恐指鹿为马之事复见於今朝也臣区区以此言达於冕旒者非不知出口祸从为衆悯笑盖欲陛下一悟则天下蒙福以臣之躯质苍生之命亦以大矣伏望陛下留意焉

庆历五年知谏院余靖上奏曰臣窃见朝廷每有契丹遣使到阙元昊差人来朝大臣商量唯欲秘密两制两省御史中丞已下虽名侍从供奉之官当时并不闻知及处置既了纵或不便无由论列臣思国家建置侍从之官以备顾问谏诤之官以救阙失盖欲谋无遗策故也汉武帝征伐西戎开置边郡侍从之官严助朱买臣之徒常与大臣论议大臣数屈汉史称之以为美谈今柄臣密议外不得闻一虑或失救之不及势之可忧者也伏乞宣谕大臣凡北敌西戎之事系於安危者侍从谏诤之官悉令闻之使陈利害不为漏泄传云谋之欲多断之欲独此御国之要也惟陛下裁之

八年殿中侍御史何郯乞许两制两省上章论事疏曰臣窃以古者人君听政以天下至广非一人聦明所能尽是故内取公卿大夫谋於朝外采百工庶人议於下使下情无不通然後中外相济政理所以无过差焉今国家设侍从之官自翰林学士至天章阁待制皆取文学极选以备顾问公卿之材并由此出自顷相承朝廷惟以文翰待之而不责其言议臣下亦以职分当尔而自安於循默以天下利害之大被言责者唯御史台官仅十余员而欲陛下聦明无遗政理无所失者不可得矣唐太宗置十八学士与之议天下事故贞观一代称为至治斯从臣辅助之明效也在明皇时则有集贤学士张说以图国政在德宗时则有翰林学士陆贽以参戎机以至宪宗得李绦而斥近幸之弊敬宗因韦处厚而辨忠邪之分皆由时君开怀用意以待臣下故感慨之士得以効其节今天下多故政令舛失者不一使贤智之士驱驰尚恐不足救其弊若犹复雍容拱默为高以言议非所责则朝廷之事何寄焉近日伏闻中诏命羣臣论议时事斯诚陛下求治之志务通塞蔽然恐天下利害非一日可尽条陈欲乞特颁诏旨告谕两制两省臣寮自今有闻朝廷阙失政令过差军机利害虽非言职并许上章论列仍委中书置籍具録所上章疏遇欲进用臣寮令取有裨补多者用为选首所冀亲侍之臣各知责任务图倾竭以助政化

至和二年侍御史赵拚上奏曰臣伏覩中书劄子奉圣旨下御史台根勘太常博士秘阁校理王起虚妄上言定州夜会掷塼瓦等事见追禁鞫问次臣尝闻太宗皇帝朝雍邱县尉武程上疏愿减後宫嫔嫱太宗谓宰臣曰武程疏远小臣不知宫闱中事内庭给使不过三百人皆有掌执不可去者卿等固合知之时李昉奏武程妄陈狂瞽宜行黜削以惩之太宗曰朕曷尝以言罪人但念其不知耳终不之罪今起志在忧国用心无他若缘此获谴臣恐中外臣僚人人缄默虽有机密急速大事谁敢复措一词言路榛塞由此始矣伏望陛下上念太宗皇帝不罪言事者之诚恕起之罪以广睿聦有益圣仁若然则尧采诽谤舜逹聦明禹拜昌言汉诏不讳不独称美於前世矣

三年知谏院范镇上奏曰臣伏见先朝以御宝印历纸给言事官令以时奏上所以课得失而殿最之也恭以陛下天资寛仁喜闻谏诤考於施用其实无几深恐大臣不甚将顺所以言者多见废格臣欲乞据今御史谏官见员於禁中及中书枢密院人置一簿每一章奏即簿上之在禁中者陛下时时观览以备遗忘以观言者得失有可施行即敕大臣施行其在中书枢密院者亦令大臣为详閲其已行未行勾注每季终录付史馆庶使後世知陛下纳谏求治之意仍令言者不敢妄有奏论仁宗时知谏院司马光乞施行制策劄子曰臣窃以国家本置六科盖欲以上观朝政之得失下知元元之疾苦非为士人设此以为进取之阶也臣昨差覆考应制举人所制策窃见上等三人所陈国家大体社稷至计其间甚有可采择者伏望陛下取正本留之禁中常置左右数加省览以为儆戒其副本下之中书令择其所言合於当今之务者奏而行之使四方之人皆知朝廷求直言之士非以饰虚名乃取其实用也及臣前献五规虽智识闇浅辞语鄙陋然皆臣夙夜尽忠竭诚以思治世之要道非指陈一事之得失於有司无所施行亦望陛下以视朝之隙时取观之庶几於圣政或有万分之益

刘敞上奏曰臣近曾密献愚忠乞特降手诏谕与合门前後殿听政稍增数刻足以广聦明收衆心未蒙采纳伏念九月以後昼漏益短日始东出已涉辰初比至百官起居二府奏事逡廵俯仰便及辰正实恐羣臣因此请对稀少习俗既成下情壅隔甚非陛下忧勤万机之意臣谓自九月以後用已初为限三月已後用辰正为限虽升降止於数刻之间其於收敛羣情已无量矣臣又窃闻顷来奏事者虽有可否罕闻德音君臣之情亦似未通且万乘至尊羣下至卑以至卑接至尊甚难也皆考据条制齐戒沐浴乃得一见自以为千载之遇而曾不蒙少垂察问尽其忠藴则人人抑默退而失望臣愿陛下延见上殿臣僚仍赐委曲访问侍从之臣则问以治体言事之臣则问以所言财利之臣则问以国计守土之臣则问以民俗如此则朝廷得失人情善恶无不闻者矣易曰唯君子为能通天下之志而天下不治者未之有也臣忝近列无补聦明辄贡所闻伏增战恐英宗即位殿中侍御史司马光乞延访羣臣上殿劄子曰臣闻天尊地卑道之常也而周易乾下坤上谓之泰者盖言人君降心以接臣人臣竭忠以事君然後上下交而其志同也若人君骄亢以自尊人臣怠慢以自踈则上下之情不通而否道成焉是以孔子语舜之德曰舜好问而好察迩言其斯以为舜乎窃见祖宗之时闲居无事常召侍从近臣与之从容讲论万事至於文武朝士使臣选人凡得进见者往往召之使前亲加访问委曲详悉无所不至所以然者一则欲使下情上通无所壅蔽二则欲知其人能否才器所任是以黜陟取舍皆得其宜太平之业由此而致恭惟陛下潜德藩邸踰三十年一旦龙飞奄有四海虽圣质英睿得於天纵然与当世士大夫未甚相接民间情伪未甚尽知臣谓宜诏侍从近臣每日轮一员直资善堂夜则宿於崇文院以备非时宣召若有事故请假则与以次官互换直宿其余羣臣进见及奏事者亦望圣慈稍解严重细加访问以开广聦明禆益大政

光又上劄子曰臣先曾上言乞诏侍从近臣每日轮一员直资善堂夜则宿於崇文院以备非时宣召若有事故请假则与以次官互换直宿以开广聦明裨益大政至今未闻施行盖陛下谦谨以皇太后同听庶政未奉慈旨不敢擅召羣臣与之议论今皇太后尽以四海之事归於陛下出入起居颐指如意臣是以敢重申前说乞少加采择凡人墙之外目不见也里之前耳不闻也而天子奄有四海一日万机民之忧乐事之本末虽有聦明睿知之性若不问之於人何从知之是以太祖太宗虽起於侧微犹日孜孜访问羣下至於小臣卒伍亦无所间絶故能纪纲四方创业垂统陛下生为帝王子孙未尝历事於外天下之事岂能细知况先朝置直学士待制等职以为侍从之臣若使之不得朝夕在左右备顾问将安用之所有每夜於崇文院轮宿自是旧制近年以来因循隳废举而行之有何所难?望圣慈检会臣前来所奏劄子内事节特赐施行

光又上劄子曰臣前者两次上言乞诏待从近臣每日轮一员直宿资善堂夜则宿於崇文院以备非时宣召若有事故请假则与以次官互换直宿亦曾面奉德音云欲自以圣意宣谕政府施行此事自後至今未闻施行臣不避烦渎天听再三进言者盖以为国之要在於审察人材周知下情而已审察人材之谓明周知下情之谓聪明则百官称其职聪则万几当其理百官称其职万几当其理治之极也贤不肖混殽之谓昏下情不上通之谓蔽昏则百职隳旷蔽则万几乖戾百职隳旷万几乖戾乱之至也治极则安乱至则危故聪明昏蔽者治乱之大本也今陛下即政之初厉精求治而不以此事为先欲以兴隆祖业垂裕後昆是犹却行而求及前人也故臣不得不勤勤恳恳为陛下再三言之书称尧之德曰稽于衆舍己从人称舜之德曰宾于四门明四目达四聪故能咸熙庶绩格于上下至今言圣人者无不以二帝为首何哉聪明故也秦二世纳赵高之谋恐谴举不当见短於大臣而深拱禁中汉灵帝惑赵忠之言谓人君登高则百姓散离而不敢登台榭北齐後主志度儒懦不喜见朝士非私眤未尝交语隋炀帝沈湎淫泆常在後宫盗贼满天下恐人言之是以上下怨叛至於杀身灭国而终不自知後世言无道者无不以四君为首何哉昏蔽故也太祖太宗起於侧微天下艰难民间情伪无不备知然南面之日延访羣臣惟恐不及昼日不足继之以夜下至役夫田妇无不询察以尽其情用能创业垂统力致太平陛下以帝王子孙生长富贵朝士大夫素未相接耕织劳苦不经耳目当兹亲政之始虽孜孜下问朝夕不倦以察人情犹恐不尽况深居九重非视朝之时不见羣臣羣臣非官位职事有例上殿无由进见顒卬渊默以严重自居将使幽远之民衔寃失职者何由上闻踈贱之臣怀材藴德者何由自达分国家安危之所哉将於此乎在臣是以不胜愤懑区区尽忠重为陛下陈之伏望陛下察为国之要观唐虞之所以兴秦汉齐隋之所以亡继祖宗之志以守太平之业检会臣前来所奏两劄子内事节早赐施行实天下幸甚

光又上劄子曰臣屡曾上言乞诏侍从近臣每日轮一员直资善堂夜则宿於崇文院以备非时宣召亦曾面奉德音云候秋凉当频有宣召今已秋凉尚未闻有曾被召之人臣始者上言之时窃见陛下欣然开纳将谓即时施行自後迁延日久圣意渐以为难臣窃意内外之臣必有欺惑天听沮难此事欲陛下常居禁中不与羣下相接以壅蔽聦明专固权宠者此岂忠臣之所为而陛下之福邪臣愿陛下深察此情断自圣志使之更直陛下每日听政余暇宫中无事之时特赐召对与之从容讲论古今治体民间情伪使各竭其胷臆所有而陛下更加采择是者取之非者舍之忠者进之邪者黜之如此则下情尽达圣德日新矣若以资善堂体例稍生则学士待制於崇文院轮宿自有在彼祗候宣召其有事故请假者须与以次官互换直宿此事极其难行而所益甚大惟陛下留意

光又上劄子曰臣窃见祖宗之时累曾令朝臣转对或遇灾异更广求直言真宗咸平景德之间询访尤切其诏书云涉诋许者固可优容乏词藻者许其直致是时羣臣上书言事者日不下百余封每戒敕合门令疾速进入诏枢密直学士冯拯陈尧叟令详定以闻所以然者不惟考时政之得失亦以观羣臣之能否也是故太宗时得寇准真宗时得张知白皆因上书言事骤加擢用後为宰相俱着名迹景德元年六月内出朝士边肃等二十四人姓名令於崇政殿引对在外者驿召赴阙其後稍稍进用多为名臣此皆近事易法者也陛下践阼未久羣臣能否恐未徧知欲乞依祖宗旧制每遇内殿起居日常令朝臣两人转对其余在京及外处臣僚有欲上书言事者所在官司皆不得壅滞彼必欣然承命各竭所怀然後陛下亲加省覧必有所得若上书者稍多陛下不能一一徧观即乞择近臣识虑明达用心公正者二人先次看详但求理道切当不取文辞华美分为数?各以贴黄节出事宜置之於前然後奏御陛下更以圣意择其善者特令引对面加询访若实有可采其所言之事即为施行仍於禁中籍记姓名每遇有重难公事试委之干办俟果有功效乃加进用如此则天下之才尽在目前可以器使虽尧舜之世嘉言罔攸伏野无遗贤亦不是过也不然若但循故事止作虚名所上之书未必省览虽复省览亦无施设则无益於事不如不为也

治平中知谏院吕诲乞诏中外咸上封事疏曰臣恭惟圣德践阼之初临朝听断搢绅懽拚中外同庆方天下延颈倾耳仰奉新政宜有讲求以厌羣望窃以章圣皇帝御正殿之二日诏羣臣直言抗疏自古求治之君未有如是之切也有以知开辟言路诚邦国之首务矣陛下承先帝仁明之治万机无阙臣尚虑四方幽远明有未烛百执因循事或过举在继述之体所繋尤重臣欲乞陛下特降明诏俾中外臣僚咸上封事指陈朝政之阙失时务之利害采择善言恢张治道则下情无壅圣聦日广昌明盛业自此而始羣心庆赖不胜大幸殿中侍御史范纯仁乞诏臣寮上封章陈阙失疏曰臣伏见近者水灾为害万衆失宁愁痛未平继以淫雨隂沴不解人益无聊陛下轸虑至深尝降诏旨责躬求谏非不丁宁多士盈庭徒为窃议未闻各明上封章副陛下之意者其间或有奏疏亦未闻采择施行羣下有未通之情朝廷无恤灾之实以致天意未顺人罹其殃若非陛下至德动天推诚纳谏则恐未能上承天戒下格太和伏望圣慈特降诏谕令两制近侍及三司副使已上臣寮并须令逐员各上封章指陈时政阙失其省府馆阁诸司主判朝臣及常参官等并令依次转对各依故事如此忠言可尽下情可通圣政之得失必闻羣臣之能否皆见惟祈天造俯纳愚诚

纯仁又上疏曰臣近日曾上封奏乞降诏令两制及三司副使已上臣寮逐员各上封事及诸司主判常参官等依次转对至今不蒙施行伏惟陛下临御之初天下延颈企足观望圣化正宜博览羣策通达下情使四方之利病必闻羣下之能否皆见然後可以布顺民之政恢太平之风固不当以听览为烦而以多言为厌也况自古昔有敷奏以言之法官师相规之诫瞽为诗工诵箴大夫规诲士传言皆所以深采羣言裨助时政之道也近世则有百僚转对之法本朝累圣悉曾行之非臣至愚独有是说伏望圣慈体明目达聦之道念羣情壅塞之弊将臣所奏付中书门下检会施行则天下幸甚起居舍人傅尧俞上奏曰臣伏以近侍台谏官皆天子耳目心腹所上章奏宜即达圣听乃与其他文字一例进入脱有留滞遗失内外不得相知自来别无关防窃虑未为便稳欲乞指挥禁中置簿专令人管勾逐日具有无及职位姓名章奏道数画一抄上仍令通进司逐日亦依此画一开坐关送合门合门每日於引公事前先次进呈俟陛下亲览讫然後付内照会遇前後殿不坐即令合门具状直进如有留滞遗失可以根逐施行神宗初即位下诏曰朕以菲德承至尊托于公卿兆民之上惟治忽在朕躬夙夜兢兢上思有以奉天命下念所以修政事之统愧不敏明未烛厥理夫开言路通上下之志欲治之主所同趣也其布告内外文武羣臣若知见思虑之所及至於朝之阙政国之要务边防戎事之得失郡县民情之利害各令直言抗疏以闻无有所隐言若适用亦以得人观其器能当从显擢风尔文武其各体朕意庶兹令之非徒下也於是御史知杂事刘述上奏曰臣伏覩近降诏敕许内外文武羣臣直言朝之阙政国之要务边防戎事之得失郡县民情之利害此诚陛下悉心求治虚已待人图新庶政之当先也天下幸甚臣窃思之内外文武职官固多英俊之士其间论议或有可取然不若侍从台阁乃天下贤才之所聚也臣欲乞特降圣旨取当今之急务问以所宜令两制两省及馆阁臣僚一一条对既以究其利病亦以见其器能候内外诸处奏到文字就两制馆阁中择智识优长练习时务者三四人置局看详评议逐旋其事理於所属中书密院参覆商量然後进呈取旨施行所冀庶政交修下情尽达

熙宁元年龙图阁直学士韩维上奏曰臣近尝面奏降黜陈习有亏陛下信令理须追革自尔未闻别有处分寻属迫近郊祠不及继有论列臣伏以人主深居九重之中所以鼓动羣衆共成天下之务惟在号令而已则其出之岂可以不慎行之岂可以不信陛下即位之初命羣臣转对其诏文曰斥有位之阿私又曰郡县之官课空文而尸素仰详明诏之意是开羣臣以尽言使其抱负隐伏悉以上闻然後公议审择以辅初政之美陈习所言臣虽不尽知然闻其大略诋人过失耳使其所言而是乃所以上副询求之意若其非也犹当函忍以劝来者今所言之事未察虚实而言事之人已加斥贬自违明诏之本意而失大信於初政未获其利乃更有害此臣愚所未谕也昔晋文覇駮之君商鞅刻核之臣耳尚知假伐原徙木以着其信然後政令可得而行人民可得而使也岂为人主而不务此乎议者或谓陈习素行非美今所言颇挟怨害得贬不为不幸此又流俗不知大体者之言无足采信藉使习实有此乃自匹夫之恶耳匹夫之恶不惩於朝政未为甚损使天下之人疑陛下於不信臣窃以为害无甚於此者陛下若不以此为失亟加追改而乃欲博询细故以补聦明臣恐陛下思虑虽远而所及者愈近施设虽多而所得者愈少也伏望圣慈特赐指挥追还误罚昭示大信

知谏院范纯仁乞诏近侍陈朝廷阙失疏曰臣窃以古者三公之下即建九卿皆以左右王朝恊赞治道盖禄厚者其报宜重位高者其责当深理之必然不容僭滥本朝自两府之下亦设侍从之官自待制谏议已上学士舍人皆是古来九卿之职朝廷待之恩礼既异士民瞻仰位貌亦崇是宜朝夕论思同国休戚今乃忘本徇末择易舍难只将主判司局便为巳之职事言宠名则亚於四辅论补报则同於庶僚人情既务因循朝廷不加考核况今灾异之後是陛下宵旰之时凡在近臣正宜尽瘁而其间甚有优游缄默养望待迁无爱君忧国之言乏尽忠补过之义或有时政得失惟能退有後言处之不惭仅同胡越未必人人苟禄盖因习以成风不稼取禾莫斯为甚伏望陛下明降诏旨督责近侍凡是朝廷阙失并须论列奏陈所上封章并赴政府其尽心论奏而言多中理者稍加褒进其持禄不言或言而无取者量行黜责如此则朋龟效灵庶职修举朝廷获多士之助近臣免尸素之讥

元丰八年纯仁知庆州乞诏内外官条陈利害状曰臣伏覩六月二十二日诏书应中外臣寮及民庶并许实封直言朝政阙失民间疾苦者有以见圣心求治之深也臣虽至愚不敢泯默窃以陛下方啓重熙之运布日新之政天下之人翘首以望至治固未覩夫阙政之可陈也所谓民间疾苦则陛下临御之初聊整数事而百姓鼓舞欢呼者是也盖近在畿辇之下事理着明者陛下得熟闻而更之其在僻远幽微者则陛下莫得而闻矣固宜明诏四方询求之广也然中外臣民犹未能深副圣意极有所陈者盖民庶之愚虽有疾苦不能自言唯举人胥吏有能言者又以利害不切於己而不言也臣寮则亦有不能言者矣或有所畏避而不言者矣有踈远而慎静者矣有怠於忧国爱人者矣有昔尝言而今愧於言者矣如此者皆不言也傥非陛下深诏执事及羣有司使各罄其所闻自陈於上则惧圣诏将为空文而天下之情终不能尽也盖向来朝廷修立法度付之有司以施於天下固欲便民而益国也如慈父寄食哺儿意岂有不善哉而哺者无爱儿之心不量饥饱多少之节曰唯知哺之而已不恤其他则儿不病而死者几希矣今吏之行法者不恤民之利害恶欲曰唯知行法而已不恤其他则宜其百姓疲弊而无告也然则郡邑之弊守令知之一路之弊职司知之茶盐利局民兵刑法差役之弊提其局及受其害者知之军政之弊三帅与将领者知之边防之弊守边者知之伏望陛下特下明诏内则敕六曹四司九寺三监三帅百司外则敕监司提举提点边臣牧守以至令佐监当曹掾各使条陈本职及所经历之利害无或隐蔽曰某事利人益国可以兴行某事烦密劳费可以简省某事蠧害公私可以厘革限一月内闻奏亦可因其所陈略知其人之才识然後陛下参命近侍与大臣审择而行之流为霈泽被於万方如此则朋龟献兆庶绩咸熙尧舜三代之政可不劳而成矣唯陛下留神省察特赐施行则天下幸甚

哲宗初即位下诏求言曰盖闻为治之要纳谏为先朕思闻谠言虚已以听凡内外之臣有能以正论啓沃者岂特受之而已固曰不爱高爵重禄以奨其忠设其言不当于理不切于事虽拂心逆耳亦将欣然容之无所拒也若乃隂有所怀犯非其分或扇揺机事之重或迎合已行之令上则观望朝廷之意以徼幸希进下则衒惑流俗之情以干取虚誉审出於此而不惩艾必能乱俗害治然则黜罚之行是亦不得已也顾以即政之初恐羣臣未能徧晓凡列位之士宜悉此心务自竭尽朝政阙失当悉献所闻以辅不逮宜令御史台出榜朝堂时韩维留侍经筵乃上疏乞改诏书六事曰臣近者伏覩録到朝堂所出牓文开示大信招来羣言皆前代帝王之高致而方今朝廷之急务天下幸甚臣尚有疑者若乃隂有所怀至不得已也七十五字非元谕圣旨之本意似增饰而为之者何则前云至於拂心逆耳犹将欣然容而不拒复以赏爵劝之後所云则异於此矣又以黜罚惧之且机事之重何害密言已行之令容有未知朝廷之意苟善何恶其观望流俗之言必浅自可以勿听藉使有犯此四禁者亦未至拂心逆耳犹在欣然容之之列岂可便行黜罚若此言出于陛下则是诏文前後自相违戾疑误观者若出於臣下议论则是违异圣意巧为辞说以惧来者隂成其邪志也古之求言必曰毋有所讳又曰毋悼後患今则多设防禁又以黜罚惧之是人有所讳而悼後患也古之为民者宣之使言下至道路刍荛亦见收采今则出榜止於朝堂降诏不及诸道既乖古义亦非旧体恐非所以推广圣德普及於遐远开辟言路不间於幽侧也此事若不改正臣深恐自今圣德渐成壅蔽臣在先帝朝尝奉圣旨以灾旱撰责躬求直言诏及下之日都人欢悦甘雨亦降不数日奸人希宰相意上惑圣听别作一诏盖掩前诏之美庇护新法之失人情疑惧遂不敢言前诏但成虚文而已今榜後之意颇亦类之此事於国体不小伏望陛下深察此弊而痛絶其端特作圣意批降指挥令刋去此七十五字只以榜前所云别撰诏文徧颁天下使万方之人豁然知圣人乐善好谏之心披云雾而覩青天白日岂不快哉岂不大哉门下侍郎司马光亦上疏曰臣先乞下诏书广开言路不以有官无官之人并许进实封状仍颁下诸路州军於要閙处出榜晓示鼓院检院州军长吏不得抑退臣昨奉圣旨令入见於今月二十三日到京蒙降中使以五月五日诏书赐臣看閲臣狂瞽妄言曲荷采纳岂独微臣之幸抑亦天下之幸此乃圣主之先务太平之本原也然臣伏读诏书其间有愚心未安者不敢不冒万死极竭以闻窃见诏书始末之言固尽善矣中间有云若乃隂有所怀犯非其分或扇揺机事之重或迎合已行之令上则观望朝廷之意以徼幸希进下则衒惑流俗之情以干取虚誉审出於此苟不惩艾必能乱俗害治然则黜罚之行是亦不得已也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六事防之臣以为人臣惟不上言上言则皆可以六事罪之矣其所言或於羣臣有所褒贬则可以谓之隂有所怀本职之外微有所涉则可以谓之犯非其分陈国家安危大计则可以谓之扇揺机事之重或与朝旨暗合则可以谓之迎合已行之令言新法之不便当改则可以谓之观望朝廷之意言民间之愁苦可闵则可以谓之衒惑流俗之情然则天下之事无复可言者矣是诏书始於求谏而终於拒谏也臣恐天下之士益箝口结舌非国家之福也又止令御史台出榜朝堂自非趋朝之人莫之得见所询者狭伏望圣明於诏书中删去中间一节如臣三月三十日所奏颁布天下使天下之人晓然知陛下务在求谏无拒谏之心各尽所怀不忧黜罚如此则中外之事远近之情如指诸掌矣帝於是始改前诏曰朕绍承燕谋获奉宗庙初揽庶政鬰于大道夙夜祗畏不敢遑宁惧无以章先帝之休烈而安辑天下之民永惟古之王者即政之始必明目达聦以防壅蔽敷求谠言以辅不逮然後物情徧以上闻利泽得以下究诗不云乎访予落止此成王所以求助而羣臣所以进戒上下交儆以遂文武之功朕甚慕焉应中外臣寮及庶民并许实封直言朝政阙失民间疾苦在京於登闻鼔检院投进在外於所属州军驿置以闻朕将观览以考求其中而施行之

光又乞降封事签帖劄子曰臣闻舜明四目达四聦王者视四海之内皆如户庭闾阎之间皆如指掌然後能治其天下恭惟太皇太后陛下深居九重皇帝陛下富於春秋四海之广大闾阎之微隐未尝身亲而目覩也非采听臣民之言虽以天纵睿智之性何由知之陛下近诏天下臣民皆得上封事言朝政缺失民间疾苦仍降出令臣与诸执政官看详其第一次降出者三十三卷臣谨与诸执政选择其中除无取及冗长之辞外其可取者已用黄纸签出进入讫伏乞陛下取签出者更赐详览或留置左右以备规戒或降付有司商议施行如此则忠言日进聦明日广诚生民之厚幸社稷之盛福也曏者执政请听臣寮上殿陛下谦退以为国家政事多未习知臣寮欲言事者自有章疏何必上殿今臣民章疏举集於前若非陛下勤加省览则朝政缺失民间疾苦何由上闻国家政事无时而习知也其间亦有一事而衆人共言者臣亦重复签出盖欲陛下知天下所共患衆情所同欲也夫为政在顺民民心之所欲者行之所恶者去之则何患号令不行民心不附国家不安名誉不荣哉惟在陛下断志而力行之耳

光知陈州又乞开言路劄子曰臣昨在京师伏蒙太皇太后不以臣愚疎无取遣使访以得失岂惟微臣有千载一遇之幸中外闻之踊跃相庆以为言路将开下情得以上通太平之期指日可待也当是时臣未暇备论天下之事先陈所急於三月三十日上言以近岁风俗颓弊士大夫以偷合苟容为智以危言正论为狂致闾阎愁苦而上不得知明主忧勤而下无所诉公私两困盗贼已繁宜下诏书不以有官无官之人有知朝政阙失及民间疾苦者并许进实封状鼓院检院州军长吏不得抑退其义理精当者行其言而显其人狂愚鄙陋者报闻罢去亦不加罪又於四月二十一日复上言皇帝陛下初即政於用人赏罚尤不可不当夫谏诤之臣人主之耳目也不可一日无之说命曰若跌弗视地厥足用伤设有人闭目而塞耳跣足而疾趋前遇险阻能无伤乎贾山有言人主之威非特雷霆也势重非特万钧也开道而求谏和顔色而受之用其言而显其身士犹恐惧而不敢自尽况震之以威压之以重乎顷者王安石秉政欲蔽先帝聦明专威福行私意由是深疾谏者过於仇雠严禁诽谤甚於贼盗是以天下之人以言为讳百姓愁苦无聊靡所控告致怨谤之语上及先帝臣常痛心泣血思救其失是故首乞下诏开言路以通下情臣谓羣臣苟有肯进言者陛下必加褒擢以劝来者此乃古人市骏骨揖怒蛙之意也召诰曰王乃初服呜呼若生子罔不在厥初生自贻哲命今皇帝陛下新即位太皇太后初垂帘天下之人莫不属目倾耳臣自到西京以来朝夕伏听朝廷惟新之政以为必务明四目达四聦以?天下积年愤鬰之志今开言路之诏既不闻颁於四方而太府少卿宋彭年言在京不可不并置三衙管军臣僚水部员外郎王谔乞令依保马元立条限均定逐年合买之数又乞令太学增置春秋博士使诸生肄业朝廷以非其本职而言各罚铜三十斤臣忽闻之怅然失图愤悒无已臣非私於二人直为朝廷惜治体耳夫阿意箝口容身窃禄此小臣之利也威福在巳人不敢言此大臣之利也然民怨於下而不闻国家阽危而不知於陛下有何利哉彼宋彭年王谔臣素不识不知其人为贤为不肖但惜陛下临政之初而二臣首以言事获罪臣恐中外闻之忠臣解体直士挫气欲仕者敛冠藏之欲谏者咋舌相戒则上之聦明犹有所不照下之情犹有所不达太平之功尚未可期也宋彭年所言虽不识事体但当废而不行亦不宜加罪至如孔子作春秋为万世法王安石秉政辄黜之使不得与诸经并列於学官学者毋得习以为业王谔所言未至不当乃以越职为罪古者置谏鼓设谤木询于刍荛未闻有位於朝而以言事为越职者也若当职之人既不肯言不当职之人又不得言则以四海之广兆民之衆其政治利病天子深居九重何由得闻之哉昨日进奏院递到告身差臣知陈州然则臣自今於一州之外言及他事亦为越职何敢言矣今二臣之罚既不可追伏望陛下如臣前奏下诏不以有官无官当职不当职之人皆得进言择其可取者微加旌赏使天下之人知朝廷乐闻善言不恶论事无可取者寝而勿问庶几愿纳忠之人犹肯源源而来也臣禀赋愚戆文学政事皆出人下惟不识忌讳不阿权贵遇事妄言无所顾避以此荷知於累朝见称於衆人若亦不得言则无所复用於圣世矣上辜太皇太后陛下下问之意下负微臣平生纳忠之心内自痛悼死不暝目臣久忝便安今朝廷授以名藩义不敢辞见牒本州索远接公人起?赴任次到官之日但勉竭疲驽恪勤本职苟力所不逮伏须罪戾而已

光又上劄子曰臣闻周易天地交则为泰不交则为否君父天也臣民地也是故君降心以访问臣竭诚以献替则庶政修治邦家乂安君恶逆耳之言臣营便身之计则下情壅蔽衆心离叛自生民以来未有不由斯道者也夫道犹岐路近差跬步远失千里今皇帝陛下新临大宝德性高明太皇太后同断万几圣谟光大初?号令不可不慎斯乃治乱之岐涂安危之所分也当以要切为先以琐细为後臣窃见近年以来风俗颓弊士大夫以偷合苟容为智以危言正论为狂是致下情蔽而不上通上恩壅而不下达闾阎愁苦痛心疾首而上不得知明主忧勤宵衣旰食而下无所诉公私两困盗贼已繁犹赖上帝垂休岁不大饥祖宗诒谋人无异志不然者天下之势可不为之寒心乎此皆罪在羣臣而愚民无知往往怨归先帝此臣所以日夜愤痛焦心泣血不顾死亡思有开?於朝廷者也臣愚以为今日所宜先者莫若明下诏书广开言路不以有官无官之人应有知朝廷阙失及民间疾苦者并许进实封状尽情极言仍颁下诸路州军於所在要閙处出榜晓示在京则於鼓院检院投下委主判官画时进入在外则於州军投下委长吏即日附递奏闻皆不得取责副本强有抑退其百姓无产业人虑有奸诈则责保知在奏取指挥放令逐便然後陛下於听政之暇略赐省览其义理精当者即施行其言而显擢其人其次取其所长舍其所短其狂愚鄙陋无可采取者报闻罢去亦不加罪如此则嘉言日进羣情无隐陛下虽深居九重四海之事如指诸掌举措施为惟陛下所欲斯乃治安之源太平之基也陛下若以臣言为可取伏乞决自圣意下学士院草诏书施行羣臣若有沮难者其人必有奸恶畏人指陈专欲壅蔽聦明此不可不察

侍御史刘挚乞增谏员许察官言事疏曰臣蒙恩过听使备员御史固将竭尽愚论知无不及而窃惟陛下即阼临政之始其所先者宜莫若广言路故臣今就职之日首献其说盖圣人以一心御万事而无遗虑以一视周四海而无遗照非能身亲而目得之也为能咨诹访逮致人之言开辟其途使无壅蔽上之公卿大夫百执事下之虽工瞽执技之贱蒭荛负薪之鄙皆得输意自竭杂然至前而听吾之所择惟惧乎言者之不能多也祖宗以来谏官御史张设员品罕不备足凡在职者皆有言责臣今伏见谏官止有大夫一员御史台自中丞而下虽十员然止於中丞侍御史两殿中法得言事外监察御史六员专於察治官司公事文书之稽违者而不与於言则是在朝廷以言为官而任其责者裁此五人而已天下之大臣工之衆权强之渐朋比之萌民之休戚政之利病其於献纳伺察诚恐耳目之未广事或有不得尽闻于圣听者非所谓明四目达四聦开衆正屈羣策者也臣欲望圣慈於谏院增置谏官员数本台六察御史并许言事其所领察按自不废如故所贵共尽忠力交辅圣政臣不胜惓惓

历代名臣奏议卷一百九十九








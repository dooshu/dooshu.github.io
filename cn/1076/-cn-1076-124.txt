卷一百二十四

钦定四库全书

历代名臣奏议卷一百二十四

明　杨士奇等　撰

礼乐【丧礼山陵】

宋哲宗元佑三年八月翰林学士苏轼上奏曰臣近准钤辖教坊所关到秋燕致语等文字臣谨按春秋左氐传曰昭公九年晋荀盈如齐卒於戏阳殡於绦未葬晋平公饮酒乐膳宰屠蒯趋入酌以饮工曰汝为君耳将司聪也辰在子卯谓之疾日君彻燕乐学人舍业为疾故也君之卿佐是谓股肱股肱或亏何痛如之汝弗闻而乐是不聦也公说彻乐又按昭公十五年晋荀跞如周葬穆后既葬除丧周景王以宾燕叔向讥之谓之乐忧夫晋平公之於荀盈盖无服也周景王之於穆后盖朞丧也无服者未葬而乐屠蒯讥之朞丧者已葬而燕叔向讥之书之史册至今以为非仁宗皇帝以宰相富弼母在殡为罢春燕传之天下至今以为宜今魏王之丧未及卒哭而礼部太常寺皆以为天子絶朞不妨燕乐臣窃非之若絶朞可以燕乐则春秋何为讥晋平公周景王乎魏王之亲孰与卿佐远比荀盈近比富弼之母轻重亦有间矣魏王之葬既以隂阳拘忌别择年月则当准礼以诸侯五月为葬期自今年十一月以前皆为未葬之月不当燕乐不可以权宜郊殡便同已葬也臣窃以陛下笃於仁孝必罢秋燕不待臣言但至今未奉旨挥缘上件教坊致语等文字今合於燕前一月进呈臣既未敢撰亦不敢稽延伏乞详酌如以为当罢只乞自陛下圣意施行更不降出臣文字臣忝备侍从叨陪讲读不欲使人以丝毫议及圣明故不敢不奏八年轼又状奏曰臣伏见元佑五年秋颁条贯诸民庶之家祖父母父母老疾无人供侍子孙居丧者听尊长自陈验实婚娶右臣伏以人子居父母丧不得嫁娶人伦之正王道之本也孟子论礼色之轻重不以所重狥所轻丧三年为二十五月使嫁娶有二十五月之迟此色之轻者也释丧而婚会隣於禽犊此礼之重者也先王之政亦有适时从宜者矣然不立居丧嫁娶之法者所害大也近世始立女居父母及夫丧而贫乏不能自存并听百日外嫁娶之法既已害礼伤教矣然犹或可以从权而冒行者以女弱不能自立恐有流落不虞之患也今又使男子为之此何义也哉男年至於可娶虽无兼侍亦足以养父母矣今使之释丧而婚会是直使民以色废礼耳岂不过甚矣哉春秋礼经记礼之变必曰自某人始使秉直笔者书曰男子居父母丧得娶妻自元佑始岂不为当世之病乎臣谨按此法本因卭州官吏妄有起请当时法官有失考论便为立法臣备位秩宗前日又因迩英进读论及此事不敢不奏伏望圣慈特降指挥削去上条稍正礼俗

元符三年哲宗崩徽宗即位诏山陵制度并如元丰七月十一日启菆二十日灵驾发引八月八日葬永泰陵九月一日以升祔毕羣臣吉服如故事太常寺言太宗皇帝上继太祖兄弟相及虽行易月之制实斩衰三年以重君臣之义公除已後庶事相称具载国史今皇帝嗣位哲宗实承神考之世已用开宝故事为哲宗服衰重今神主已祔百官之服并用纯吉皇帝服御宜如太平兴国二年故事礼部言太平兴国中宰臣薛居正表称公除以来庶事相称独命彻乐诚未得宜即是公除後除不举乐外释衰从吉事理甚明今皇帝当御常服素纱展脚幞头淡黄衫黑犀带请下有司裁制宰臣请从礼官议乃诏候周期服吉时诏不由门下径付有司给事中龚源言丧制乃朝廷大事今行不由门下是废法也臣为君服斩衰三年古未尝改且陛下前此议服礼官持两可之论陛下既察见其奸其服遂正今乃不得已从之臣窃为陛下惜开宝时并汾未下兵革未弭祖宗栉风沐雨之不暇其服制权宜一时非故事也源坐黜知南康军於是诏依元降服丧三年之制

徽宗时左正言任伯雨上言曰臣伏见持服人奉议郎李譓夺服除京西路转运判官应副山陵此事虽小关於体者甚大臣为谏官不敢缄嘿窃以祖宗故事朝廷有大事边鄙有大兵革将相大臣名德侍从乃有夺服者然亦不得已尔今山陵事务人人可办台省寺监岂无可用之才何至小官夺服以骇人耳目若四夷闻之岂不有乏才之耻古人谓天下之事多为不识事体之人坏之朝廷事体所宜爱惜臣伏愿陛下追还成命下三省别差官

高宗时徽宗皇帝寜德皇后讣至朝廷用故事以日易【月】知永州胡寅上疏曰臣闻三年之丧自天子至於庶

人一也古之圣帝明王躬率天下者明於父子之亲君臣之义由尧舜逮汉初其道不变其间欲短丧者有之而圣人不许责宰我曰予之不仁子生三年然後免於父母之怀予也有三年之爱於其父母乎公孙丑欲使齐宣王为朞丧曰犹愈乎已孟子譬之紾其兄臂而徐徐云耳兄臂不可紾徐徐是亦紾也亲丧不可短为朞是亦短也此皆圣贤大训载在方册以示後世者也及汉孝文自执谦德用日易月至今行之子以便身忘其亲臣以便身忘其君心知其非而不肯改以臣观之孝文固有罪矣孝景冒奉遗诏陷父於失礼自陷於不孝乃千古薄俗之首也自常礼言之犹且不可况变故特异如今日者又当如何恭惟大行太上皇帝大行宁德皇后蒙尘沙漠永诀不复实由尼堪是有不共戴天之雠考之於礼讐不复则服不除寝苫枕戈无时而终所以然者天下虽大万事虽衆皆无以加於父子之恩君臣之义故也伏观十二月二十五日圣旨沿国朝故典以日易月臣窃以为非矣自常礼言之犹须大行有遗诏然後遵承今也大行诏音不闻而陛下降旨行之是以日易月出陛下意也大行幽厄之中服御饮食人所不堪疾病粥药必无供亿崩殂之後衣衾歛藏岂得周备正棺卜兆知在何所茫茫沙漠瞻守为谁伏惟陛下一念及此荼毒摧割倍难堪忍推原本因皆自尼堪怨讐之切切於圣情情动於中必形於外苴麻之服其可二十七日而遂释乎纵未能遵春秋复讐之义俟雠殄而後除服犹当革汉景之薄丧纪以三年为断不然以终身不可除之服二十七日而除之是薄之中又加薄焉必非圣心之所安也昔滕定公薨滕文公欲行三年丧问於孟子孟子曰亲丧固所自尽也自尽者言已之亲已当竭其哀痛非他人所能止也滕文公用其言曰是诚在我至今美之未闻以为过也晋武帝为文帝服丧虽从权除服而犹素冠蔬食如居丧者羊祜欲请帝遂服三年裴秀傅元难於复古且以君服不除而臣下除之是有父子无君臣也其议遂止当时未有以孟子之言晓之者然武帝至孝感慕遂以蔬素终三年故司马光曰汉文师心不学变古坏礼後世帝王不能笃於哀戚之情而羣臣谄谀莫肯厘正晋武以天性矫而行之可谓不世之贤君而裴傅庸臣习常玩故不能将顺其美惜哉夫有父之亲有君之尊服莫重焉岂为难於复古与臣下不行而自废人子所当为之大事乎方滕之百官皆不欲也文公犹以为疑孟子曰上有好者如风下之从者如草歠粥面深墨即位而哭百官莫敢不哀者以身先之故也文公笃信而力行顔色戚哭泣哀於是时四方来吊者皆悦其得礼何则举措合於人之良心良心不可灭故也今在陛下断之於心身自行之裴秀傅元之言曾何足恤乎陛下违离大行十有一年鷄鸣问寝以天下养既不足以当大事矣独有三年之服少称孝思尚可自勉耳夫中国所以异於外国以有父子君臣也陛下一举而恩义皆尽外国有人焉岂不心服乎吴王夫差每出必使人谓己曰汝忘越王之杀汝父乎则对曰唯不敢忘陛下衰服在躬痛苦随之甚於夫差外国有人焉岂不知畏乎虽宅忧三祀而军旅之事皆当决於圣裁则谅闇之典有不可举盖非枕块无闻之日是乃枕戈有事之辰故鲁侯有周公之丧而徐夷并兴东郊不开则以墨衰即戎孔子取其誓命後世晋王克用薨梁兵压境庄宗决胜於夹寨周太祖殂契丹入寇世宗接战於高平古今莫不以为孝今六师戒严誓将北讨万几之衆孰非军旅陛下听断平决得礼之变卒哭之後以墨縗临朝合於孔子所取其可行无疑也武夫悍卒介胄之久不无倦心独可以至恩大义感动而使之前日诏书令大将偏稗发哀成服识者无不称善此乃汉祖为义帝缟素之节得驭军之本制胜之大几矣陛下更以身率之深有以感动於人仁者为此增思慕大行之心智者为此画报讐雪耻之策勇者为此奋百死无一还之气天下匹夫匹妇皆可率而効命於龙荒之外自古所谓君臣之义父子之恩悉归於陛下巍然为万世帝王之师不亦善乎昔子思之论丧礼也曰必诚必信勿有悔焉盖人子之丧亲非可再为者也今日行礼一有未尽是为不诚不信他日追悔尚何及耶丧居三年虽若久矣自孝子当之若白驹之过隙惟恐日月之逝也亦何久之有如合圣意便乞直降诏旨云恭惟太上皇帝宁德皇后诞育眇躬大恩难报欲酬罔极百未一伸銮舆远征遂至大故讣音初至痛贯五情想慕慈顔杳不复见怨讐有在朕敢忘之虽军国多虞难以谅闇然衰麻枕戈非异人任以日易月情所不安兴自朕躬服丧三年即戎衣墨况有权制布告中外昭示至怀其合行典礼令有司集议来上如敢沮格是使朕为人子而忘孝之道当以大不恭论其罪陛下亲御翰墨自中降出一新四方耳目以化天下天地神明亦必佑助臣不胜大愿臣虽守外郡不当论事然职列禁严献纳论思均有责焉且其所述皆前圣贤之论非出私意陛下学问高明孝思深切遭此大变振古所无虽贵为天子富有天下由舜而论仅同敝屣夫何足以解忧者必将有取於此言是以不敢缄默谨昧万死荐之聦听

张浚论终行丧礼事曰臣昨日伏蒙圣慈特遣中使宣谕欲终行丧礼且缓听政之期仰惟圣情哀慕大孝格天凡在臣子孰不感涕臣窃惟天子之孝与士庶不同必也仰思所以承宗庙奉社稷若规规然以坚守孝节为事顾何以副委托之重哉今日之事利害所系则又有大於此者梓宫未返天下涂炭至讐深耻亘古所无陛下挥涕而起敛发而趋一怒而安天下之民臣犹以为晚也至若易月之制听政之期臣尝考之故事揆以人情皆为得中伏望圣慈痛自抑损早赐矜从臣不胜至愿

浚又论易月之制曰臣窃惟陛下至孝之性出於天成思养亲之弗及痛梓宫之在远虽躬行终身之丧臣知其犹未称陛下孝思之深也惟是易月之制若圣慈坚欲不允则出而劳师临戎训閲士卒皆为非礼陛下固当不得已以徇羣臣之请独异时视朝之服比故事更令淡白仍寛其制多以疎厚之帛为之供帐服用并去采饰悉从朴素以示天下追慕痛念之意盖太上皇帝在位二十六年天下蒙被厚泽今不幸而崩於沙漠之北故天下之责望於陛下也深陛下勉从羣请止以军旅多事思所以雪大耻图恢复安宗庙救百姓而身行於宫中者丧礼如制可以感格天心可以俯慰人望臣累被圣训知圣心之所以自处者於孝道已尽尚虑陛下疑易月为非制故不惮烦渎上浼宸听伏幸裁览时徽宗未祔庙太常少卿吴表臣奏行明堂之祭翰林学士朱震因言王制丧三年不祭惟天地社稷为越绋而行事春秋书夏五月乙酉吉禘於庄公公羊传曰讥始不三年也国朝景德二年真宗居明德皇后丧既易月而除服明年遂享太庙合祀天地於圜丘当时未行三年之丧专行以日易月之制可也在今日行之则非也

章谊乞从隆佑太后遗诰服朞制奏曰臣等伏覩四月十四日大行隆佑皇太后遗诰方时艰难合行礼仪难以备举皇帝服朞以日易月仍不候除服听朝御政又奉四月十五日手诏朕以继体之重当从重服以称孝思之意臣等恭读大行皇太后遗诰则谦慈之心周密之虑固已合於礼经宜於时事有司训典未易改易陛下追崇恩礼务极孝诚尚以朞制为轻洊降重服之诏虽改薄从重将以风励四方实为盛德之事然舍轻从重校之先王礼仪有紊隆杀之节大行隆佑皇太后遗诰服朞之制已应礼典伏望皇帝陛下少抑圣情俯就中制以为天下後世之训

谊又奏曰臣伏覩大行隆佑皇太后遗诰皇帝不候除服御朝听政勿以吾故妨废军国事务臣等有以见皇太后丁宁谆复之意为备尽矣陛下圣性自天朝夕追悼未即临朝颇妨万微於兹累日军书边琐有合条达国是民言或须奏禀今以仁孝之至情而忘天下之大计恐无以厌四海望治之心奉太母遗世之训伏冀皇帝陛下体宗庙付托之重念生灵仰戴之诚少寛圣心勉稽礼典以日易月既已克用旧章则听政御朝亦乞俯从舆望庶几遵奉徽音亟臻至治臣不胜恳切之至谊又乞议定?宫礼物节省给赐浮费奏曰臣窃见朝廷近差总护桥道顿逓二使又差按行使夫监领修奉等官所以营奉大 行隆佑皇太后?宫之礼无不具尽有以见皇帝陛下仁孝之诚情文相称厚物备官以伸大报实至德也臣伏见陛下只率羣臣日临服次举音哀恸感泣左右则孝爱之情着矣至於亟下诏音欲从重服罢朝踰旬未忍听政则追奉之礼严矣又复布惠泽於寰区寛繋囚於囹圄则四海九州恩施之报溥矣唯是河洛阻修陵邑未启是以修奉?宫权殡近甸凡可以卫护梓宫之礼慰安仙圣之灵者固宜严勅有司不可阙矣若比之列圣皇太后园陵之礼工役之大财费之广道路之遥兵卫之设固当备於异时迁奉之日不容一朝尽举而豫行也臣伏读大行隆佑皇太后遗诰以谓方时艰难合行礼仪难以备举则国母所以谆谕圣主者固已昭然矣其在臣工亦宜仰体至怀协承美意然臣观累日以来有司以公用支费为名所取银绢緍钱之数已不可胜计臣窃恐护丧执事之人不知他时迁奉之费便欲扳援故事干冒请给蠧耗国用朝廷财力所不能办无益孝思有累大业也臣闻有司以今年季秋明堂蒇事礼大用广经营未就若今日浮费不节则将来用度不继减损则兵必怨聚敛则民不堪有一於此则不足以安宗庙定社稷非为孝治之本也臣伏望陛下明诏大臣议定礼典应於?宫只奉礼物悉从崇厚自余给赐浮费悉行减薄庶遵先后慈俭之训仰称陛下追奉之诚不胜幸甚

谊又乞减罢总护顿逓二使给赐奏曰臣近曾奏禀乞明诏大臣议定大行隆佑皇太后?宫应于礼典悉从崇厚自余给赐浮费悉行减罢庶遵先后慈俭之训仰称陛下追奉之诚未蒙施行今来忽奉圣旨总护顿逓使受勅并了毕各支赐银绢四百匹两诏音初降中外骇闻不知二使所受何名而得此也若谓省记园陵故事耶则今太母?宫未可以比昔时之园陵盖亦明矣园陵乃在京师数百里之外其山川之险则有过关越涧之虞其日月之賖则有风雨泥淖之阻其道路之遥则有次舍暴露之劳其徒役之衆则有周防弹压之虑至於宫嫔从卫之多服饰齎送之厚朝昏献享之仪啓?复土之节皆只勤夙夜殚极思虑然後仅以集事当是之时朝廷闵劳大臣劝诱羣隶随其等级劳赉匪颁则庸或有之然亦未闻如此之厚也今?宫去城数十里之近方之园寝每事不同实任其劳者浙部漕臣越州守令与夫一行兵民而已总护桥道顿逓二使不过受其成事指喻官属而已领事之初固已支请钱粮寄造酒醴以为公用犒设之资日增食钱别给驿劵以益官吏廪给之费种种备厚盖不乏矣今乃援园陵之例冒金帛之多无名而受受而不辞忘亷逊之风开苟得之路岂枢机侍从之臣所宜为哉总护桥道二使既已冒受则按行修奉之官提举干办之属亦将引领视俲希望无已朝廷将何以给之诚使广费多用而有益於?宫只奉之礼则臣不复敢论唯其无补孝诚而徒费帑藏在臣不得而不言也况今邻敌未宾盗贼未息江淮招讨一司淮南安抚一使擒寇捕虏粮饷不赀朝廷日夕经画尚虑不继而又明堂大礼近在秋杪财费未充民力已困臣子於此不能効力乃复冒受苟得亦何心哉伏望睿明照察特罢二使给赐指挥以塞臣下贪惏之欲俾遵太母慈俭之戒以隆陛下经国之本天下幸甚光宗时知合门事赵汝愚奏请车驾过宫执丧成礼疏曰臣等谨沥血投诚仰告陛下邦国不幸大行夀皇圣帝奄弃羣臣臣等不任哀痛昨早後殿奏事陛下面许臣等只候审问关礼等子细即便过宫玉音甚确臣等退就祥曦殿门外等候久之未有处分臣等哀情迫切相继屡有文字控请及缴进慈福夀圣皇太后御札令臣等遂请车驾过宫虽蒙奏知画降御宝付外亦未闻銮驾之出至日景过午又缘大暑大行梓宫不可迟缓臣等不得已先诣重华哭临宣布遗诰了当虽赖陛下威灵一夕内外幸而无事然自古及今未有闻父丧而不奔赴者今陛下圣德愈亏人情愈怨纵祸乱未作臣等窃为陛下危之臣等伏惟大行皇帝已择用此月十一日小敛十三日大敛成服陛下若不及此时速往执丧成礼少用人子之情不知何时而遂可往耶陛下既失此时而不往则陛下将终不成服乎陛下既有父之丧而终不成服不审将服何服而视朝以见羣臣乎故事成服听政御殿皆有节次今礼节尽废不审陛下将用何日复视朝乎纵陛下一切不问不审北使将来吊祭陛下亦可坚辞固拒而不出乎陛下若预思北使之来不可不往受吊祭则今日之奔赴亦何可缓也臣等受恩深重义当图报深见今日利害如在目前不避死亡仰凟天听伏望圣明特赐详览速降指挥来日絶早过宫以成小敛之礼犹可以少慰人情少纾祸乱臣不任哀切恳请之至

汝愚又奏曰臣等屡乞宣对面陈悃愊又继入文字陈说利害而天听高邈殆如不闻今有司卜用十三日大敛成服陛下若失此时不出则是永无可出之时矣遗诏皇帝成服三日听政今陛下既未成服不知何时遂可听政耶礼法荡然纪纲尽坏开辟以来所未尝有臣等适备员辅近痛心疾首无地自容两日以来市井之间兴讹造谤无所不有千怪万状不可听闻臣等一身不敢爱死所可恨者太祖太宗创业艰难高宗中兴十年百战今势累卵诚可痛尔伏望圣明早赐开寤速降指挥来日过重华宫大敛成服庶几可以收拾人心少延国祚若更失此机会则陛下之事去矣臣等蒙国厚恩不避诛戮控沥血诚冒凟威听不任哀号陨越之至寜宗开禧三年成肃皇后夏氏崩殡於永阜陵正北吏部尚书陆峻言伏覩列圣在御间有诸后上仙缘无山陵可祔是致别葬若上仙在山陵已卜之後无有不从葬者其他诸后葬在山陵之前神灵既安并不迁祔惟元德章懿二后方其葬时名立未正续行追册其成穆皇后孝宗登极即行追册改殡所为攅宫典礼已备与元德章懿事体不同所以更不迁祔窃稽前件典礼秖缘丧有前後势所当然其於礼意却无隆杀今来从葬阜陵为合典故从之

寜宗时待制侍讲朱熹乞讨论丧服劄子曰臣闻三年之丧齐疏之服飦粥之食自天子逹於庶人无贵贱之殊而礼经勅令子为父嫡孙承重为祖父皆斩衰三年盖嫡子当为父後以承大宗之重而不能袭位以执丧则嫡孙继统而代之执丧义当然也然自汉文短丧之後历代因之天子遂无三年之丧为父且然则嫡孙承重从可知己人纪废坏三纲不明千有余年莫能厘正及我大行至尊夀皇圣帝至性自天孝诚内发易月之外犹执通丧朝衣朝冠皆以大布超越千古拘挛牵制之弊革去百王衰陋卑薄之风甚盛德也所宜着在方册为世法程子孙守之永永无斁而间者遗诰初颁太上皇帝偶违康豫不能躬就丧次陛下实以世嫡之重仰承大统则所谓承重之服着在礼律所宜一遵夀皇已行之法易月之外且以布衣布冠视朝听政以代太上皇帝躬执三年之丧而一时仓卒不及详议遂用漆纱浅黄之服不惟上违礼律无以风示天下且将使夀皇已革之弊去而复留已行之礼举而复坠臣愚不肖诚窃痛之然既往之失不及追改唯有将来啓殡发引礼当复用初丧之服则其变除之节尚有可议欲望陛下仰体夀皇圣孝成法明诏礼官稽考礼律预行指定其官吏军民男女方丧之礼亦宜稍为之制勿使过为华靡布告郡国咸使闻知庶几渐复古制而四海之衆有以着於君臣之义实天下万世之幸

理宗淳佑间侍左郎官徐元杰上奏曰臣昔事先师文忠公真德秀时尝语臣曰君臣交际之礼惟拳拳纳忠不至於诋讦则得告上之体臣佩服师说惟守朴忠不敢孤陛下选择之恩臣私窃自念戊戌告归分甘山林抗疏而辞谢陛下恩除者屡矣去冬被命循墙弗俞深惟君臣之义所不容废故勇於一来尝私谢大臣曰尽事天之敬而事君推报国之忱而报德是臣之所以不负陛下者即所以不负大臣也故图报大臣者在於随事纳忠不在於承意顺旨况陛下广谏诤之路恢容受之量事适有所当言可以寓爱助而存天理其忍缄默不以显告陛下哉臣前日晋侍经筵亲承圣问以大臣史嵩之起复之事三学上书卿曾见否臣奏虽闻有书未之见也窃窥圣意豫忧边事故有此命臣又尝妄奏陛下出命太早所以啓人之疑然人言不可沮抑且须静以处之陛下自尽陛下之礼大臣自尽大臣之礼玉音曰俞臣又何所容喙及见学校之书使人痛哭流涕感叹拂膺何士论之不少恕也大臣读圣贤之书畏天命畏人言前此雷变之顷观其累疏避位谆切及於双亲喜惧之年今家庭之变哀戚终事礼制有常臣窃料其何至於忽送死之大事轻出以犯清议哉臣闻大臣年十四五时愤侂胄之权奸建白诸父请密图之此父在观其志自少时已知有大义今父没观其行大伦所在果何待士论而後知前日昕庭出命之易士论所以凛凛者实以陛下为四海亿兆万姓纲常之主大臣身任道揆扶翊纲常者也孝经曰天子有争臣七人虽无道不失其天下况有道之世市议道谤其可咈哉天地间惟道理最大人言之所以必争者顾惜此耳昔孟子谓壮者以暇日修其孝弟忠信可挞秦楚之坚甲利兵至论敌国外患之有无则以为吾国存亡之所系然则外患非所当警内治要审所先有天保以上诸诗之本领则采薇以下诸诗之事功特举而措之耳数十年来人皆忽此只於末上理会所以力劳而効寡视儒生正论为迂濶君子爱人以德今当保惜一代之臣而成就三年之礼国事所最急者元台重任夷夏观瞻三省纲维靡容涣散陛下如以宗社生灵为念以纲纪法度为心必咨於大臣曰当今内外执政法从之臣孰为有才孰为有德孰可举以自代参酌舆论而後爰立举之得人则四海九州受大臣之赐即大臣之在任也圣德高明静观事势如以边境为可虑则遣使就问计可也如以备御贵讲求则使之预料便宜一一图上可也将帅牧御之才钱谷甲兵之事姑仍旧贯而经理之亦可也如此则大臣於家庭无亏欠於朝廷有勲劳富郑公弼五疏而终辞起复之命者又岂容以专美哉夫世道未尝狭也大臣积庆之家也前者有余而不尽用後者愈用而不胜穷郑国弥忠修龄钜福生荣死哀命圭公衮使节侯封人知诧千载一时之盛而不知其早岁清修平生恬淡翕者张之天报如此今大臣福禄声光鲜克俪美又何欠焉不惟陛下当爱惜之而大臣亦当自爱惜之端忧几筵勿过哀毁其於读礼之次无非閲理之时仰探千古之圣贤将大後来之勲业正於此基之夫欲富好贵人之常情不以其道则君子有所不处建功立业君子之盛心志於道义则功业有所不足道况道义有所未安而过眼空花之富贵自昔滓汚简册熏秽宇宙者不知其几逹人大观之几自了凡物皆朽惟名义为不朽今京城之内人心皇皇士论籍籍自闻大臣有起复之命虽未知其避就之何如凡有父母之心莫不失声涕零是果何为而然人心天理谁实为之兴言及此非可使闻於敌人也陛下乌得而不悔悟大臣乌得而不坚忍臣兹因轮对僭沥血忱恳恳纳忠何敢诋讦特为陛下爱惜民彛为大臣爱惜名节所以望大臣者不止於今日知臣罪臣天地鬼神昭布森列不可诬也臣以经筵既承清问辄又出位言此不当更尘班缀伏乞陛下奋发神断罢臣职任畀臣丛祠臣谨退而闭门扫却以俟陛下诛斥之命臣罪当万死

山陵

汉文帝时张释之为中郎将从帝行至覇陵上居外临厕【厠岸之边侧也】时慎夫人从上指视慎夫人新丰道曰此走邯郸道也【走音奏趋也】使慎夫人鼓瑟上自倚瑟而歌意凄惨悲怀顾谓羣臣曰嗟乎以北山石为椁用紵絮斮陈漆其间岂可动哉【斮音侧略反】左右皆曰善释之前曰使其中有可欲虽锢南山犹有隙使其中无可欲虽亡石椁又何戚焉文帝称善

成帝永始元年营起昌陵解万年自诡昌陵三年可成卒不能就羣臣多言其不便者下有司议皆曰昌陵因卑为高度便房犹在平地上客土之中浅外不固卒徒万数然脂夜作取土东山与谷同贾故陵因天性据真土处势高敞旁近祖考前又已有十年功绪宜还复故陵勿徙民便诏曰朕执德不固谋不尽下过听万年言昌陵三年可成作治五年天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵反故陵勿徙吏民令天下毋有动揺之心帝营起昌陵数年不成复还归延陵制度泰奢光禄大夫刘向上疏谏曰臣闻易曰安不忘危存不忘亡是以身安而国家可保也故圣贤之君博观终始穷极事情而是非分明王者必通三统明天命所授者传非独一姓也孔子论诗至於殷士肤敏祼将於京喟然叹曰大哉天命善不可不传於子孙是以富贵无常不如是则王公其何以戒慎民萌何以劝勉【萌与甿同无知之儿】盖伤微子之事周而痛殷之亡也虽有尧舜之圣不能化丹朱之子虽有禹汤之德不能训末孙之桀纣自古及今未有不亡之国也昔高皇帝既灭秦将都雒阳感寤刘敬之言自以德不及周而贤於秦遂徙都关中依周之德因秦之阻世之长短以德为効【効谓徵验也】故常战栗不敢讳亡孔子所谓富贵无常盖谓此也孝文皇帝居覇陵北临厕【厕侧近水也一说覇陵山北头厕近覇水帝登其上以望远也】意凄怆悲怀顾谓羣臣曰嗟乎以北山石为椁用紵絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何戚焉夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣之以薪臧之中野不封不树【厚衣之以薪言积薪以覆之也衣音於既反】後世圣人易之以棺椁棺椁之作自黄帝始黄帝葬於桥山尧葬济隂丘壠皆小葬具甚微舜葬苍梧二妃不从禹葬会稽不改其列【不改树木百物之列也】殷汤无葬处文武周公葬於毕秦穆公葬於雍橐泉宫祈年馆下樗里子葬於武库皆无丘陇之处此圣帝明王贤君智士远览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母於防称古墓而不坟【墓谓圹穴也坟谓积土也】曰丘东西南北人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死葬於嬴博之间穿不及泉歛以时服封坟掩坎其高可隐【隐於靳反谓人立可隐肘也】而号曰骨肉归复於土命也魂气则无不之也夫嬴博去吴千有余里季子不归葬孔子往观曰延陵季子於礼合矣故仲尼孝子而延陵慈父舜禹忠臣周公弟弟其葬君亲骨肉皆微薄矣非苟为俭诚便於体也宋桓司马为石椁仲尼曰不如速朽秦相吕不韦集知略之士而造春秋亦言薄葬之义皆明於事情者也逮至吴王阖闾违礼厚葬十有余年越人发之及秦惠文武昭庄襄五王皆大作邱陇多其瘗藏咸尽发掘暴露甚足悲也秦始皇帝葬於骊山之阿下锢三泉上崇三坟其高五十余丈周回五百余里石椁为游馆人膏为灯烛水银为江海黄金为鳬雁珍宝之藏机械之变【作机发木人之属尽其巧变也令匠作机弩矢有所穿也辄射之】棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣【周章陈胜之将】项籍燔其宫室营宇往者咸见发掘其後牧儿亡羊羊入其凿【凿谓所穿冢臧者音在到反】牧者持火照求羊失火烧其藏椁自古至今葬未有盛如始皇者也数年之间外被项籍之灾内离牧?之祸【离遭也】岂不哀哉是故德弥厚者葬弥薄知愈深者葬愈微无德寡知其葬愈厚邱陇弥高宫庙甚丽发掘必速由是观之明暗之效葬之吉凶昭然可见矣周德既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之衆多也及鲁庄公刻饰宗庙多筑台囿後嗣再絶【谓子般闵公皆杀死也】春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵增埤为高【埤下也音婢】积土为山发民坟墓积以万数营起邑居期日迫卒【卒读曰猝】功费大万百余【大万亿也大巨也】死者恨於下生者愁於上怨气感动隂阳因之以饥馑物故流离以十万数【物故谓死也流离谓亡其居处也】臣甚惛焉以死者为有知发人之墓其害多矣若其无知又安用大谋之贤知则不说以示衆庶则苦之若苟以说愚夫淫侈之人又何为哉陛下慈仁笃美甚厚聦明疏逹盖世宜弘汉家之德崇刘氏之美光昭五帝三王而顾与暴秦乱君竞为奢侈此方丘壠说愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇增山厚臧以侈生害足以为戒初陵之橅宜从公卿大臣之议【橅音?摹之摹】以息衆庶书奏上甚感向言而不能从其计

东汉光武建武二十六年春正月初作夀陵将作大匠窦融上言园陵广袤无虑所用帝曰古者帝王之葬皆陶人瓦器木车茅马使後世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令流水而已

章帝欲为原陵显节陵起县邑东平王苍闻之遽上疏谏曰伏闻当为二陵起立郭邑臣前颇谓道路之言疑不审实近令从官古霸问涅阳主疾【古姓涅阳主光武女窦固之妻也】使还乃知诏书已下窃见光武皇帝躬履俭约之行深覩始终之分勤勤恳恳以葬制为言故营建陵地具称古典诏曰无为山陵陂池裁令流水而已孝明皇帝大孝无违奉承贯行【贯行谓一皆遵奉也】至於自所营创尤为俭省谦德之美於斯为盛臣愚以园邑之兴始自强秦古者邱陇且不欲其着明【古者墓而不坟故言不欲其着明】岂况筑郭邑建都郛哉上违先帝圣心下造无益之功虚费国用动揺百姓非所以致和气祈丰年也又以吉凶俗数言之亦不欲无故缮修邱墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯德之美不畅於无穷也惟蒙哀览帝从而止灵帝熹平元年窦太后崩宦者积怨窦氏曹节王甫欲用贵人礼殡帝不可於是发丧成礼节等欲别葬太后而以冯贵人配祔诏公卿大会朝堂令中常侍赵忠监议太尉李咸时病扶舆而起捣椒自随谓妻子曰若皇太后不得配食桓帝吾不生还矣既议坐者瞻望中官莫肯先言廷尉陈球曰皇太后以盛德良家母临天下遭时不造援立圣明因遇大狱迁居空宫家虽获罪事非太后今若别葬诚失天下之望且冯贵人无功於国何宜上配至尊李咸曰臣本谓宜尔诚与意合於是公卿以下皆从球议节甫犹争之咸复上疏曰章德虐害?怀安思家犯恶逆而和帝无异葬之议顺朝无贬降之文今长乐尊号在身亲尝称制援立圣明光隆皇祚太后以陛下为子陛下岂得不以太后为母子无黜母臣无贬君宜合葬宣陵一如旧制帝从之

?愍帝时三秦人尹桓解武等数千家盗发汉覇杜二陵多获珍宝帝问骠骑大将军索綝曰汉陵中物何乃多耶綝对曰汉天子即位一年而为陵天下贡赋三分之一供宗庙一供宾客一充山陵汉武帝享年久长比崩而茂陵不复容物其树皆已可拱赤眉取陵中物不能减半於今犹有朽帛委积珠玉未尽此二陵是俭者耳亦百世之诫也

东晋哀帝即位初穆帝山陵将用宝器太常江逌谏曰以宣王顾命终制山陵不设明器以贻後则景帝奉遵遗制逮文明皇后崩武皇帝亦承前制无所施设惟脯糒之奠瓦器而已昔康皇帝玄宫始用宝劔金舄此盖太妃罔己之情实违先旨累世之法今外欲以为故事臣请述先旨停此二物书奏从之

隋文帝时献皇后崩上令萧吉卜择葬所吉历筮山原至处云卜年二千卜世二百具图而奏之上曰吉凶由人不在於地高纬父葬岂不卜乎国寻灭亡正如我家墓田若不吉朕不当为天子若云不凶我弟不当战没然竟从吉言吉表曰去月十六日皇后山陵西北鷄未鸣前有黑云方圆五六百步从地属天东南又有旌旗车马帐幕布满七八里并有人往来检校部伍甚整日出乃灭同见者十余人谨按葬书云气王与姓相生大吉今黑气南东王与姓相生是大吉利子孙无疆之候也上大悦

唐高祖崩太宗诏山陵一准汉长陵故事厚送终礼虞世南上书曰臣闻古之圣帝明王所以薄葬者非不欲崇高光饰珍宝具物以厚其亲然审而言之高坟厚陇珍物毕备此适所以为亲之累非曰孝也是以深思远虑安於菲薄以为长久万代之计割其常情以定之耳昔汉成帝造延昌二陵制度甚厚功费甚多谏大夫刘向上书其言深切皆合事理其略曰孝文居霸陵凄怆悲怀顾谓羣臣曰嗟乎以北山石为椁用紵絮斮陈漆其间岂可动哉张释之进曰使其中有欲虽锢南山犹有隙使其中无可欲虽无石椁又何戚焉夫死者无终极而国家有废兴释之所言无穷计也孝文寤焉遂以薄葬又汉氏之法人君在位三分天下贡赋以一分入山陵武帝历年长久比葬陵中不复容物霍光暗於大体奢侈过度其後至更始之败赤眉贼入长安破茂陵取物犹不能尽无故聚敛百姓为盗之用甚无谓也魏文帝於首阳东为夀陵作终制其略曰昔尧葬夀陵因山为体无封无树无立寝殿园邑为棺椁足以藏骨为衣衾足以朽肉吾营此不食之地欲使易代之後不知其处无藏金银铜铁一以瓦器自古及今未有不亡之国无不掘之墓长乱以来汉氏诸陵无不发掘至及烧取玉匣金?骸骨并尽乃不重痛哉若违诏妄有变改吾为戮屍於地下死而重死不忠不孝使魂而有知将不福汝以为永制藏之宗庙魏文此制可谓逹於事矣向使陛下德止如秦汉之君臣则缄口而已不敢有言伏见圣德高远尧舜犹所不逮而俯与秦汉之君同为奢泰舍尧舜殷周之节俭此臣所以犹戚戚也今为邱陇如此其内虽不藏珍宝亦无益也万代之後但见高坟大墓岂谓无金玉也臣之愚计以为汉文霸陵既因山势虽不起坟自然高广今之所卜地势即平不可不起宜依白武通所陈周制为三仭之坟其方中制度事事减少事毕之日刻石於陵侧明邱封大小高下之式明器所须皆以瓦木合於文帝不得用金银铜铁使万代子孙并皆遵奉一通藏之宗庙岂不美乎且臣下除服用三十六日已依霸陵今为陇又以长陵为法非所宜也伏愿陛下深览古今为长久之虑臣之赤心唯愿万岁之後神道常安陛下孝名扬於无穷耳书奏不报世南又上疏曰汉家即位之初便营陵墓近者十余岁远者五十年方始成就今以数月之间而造数十年之事其於人力亦以劳矣又汉家大郡都五十万户即日人衆未及往时而工役与之一等此臣所以致疑也太宗诏有司议献陵制度房玄龄等曰汉长陵高九丈原陵高六丈今九丈则太崇三仭则太卑请依原陵之制从之

贞观十年长孙皇后崩上念后不已於苑中作层观以望昭陵尝引魏徵同登使观之徵熟视之曰臣昏眊不见上指示之徵曰臣以为陛下望献陵若昭陵则臣固见之矣上为之毁观

中宗神龙元年将以太后合葬乾陵给事中严善思上疏曰神明之道体尚幽玄今欲啓之恐致惊黩况合葬非古宜於陵旁更择吉地不从

代宗大历十年独孤皇后崩上悼痛诏近城为陵以朝夕临望右补阙姚南仲上疏曰臣闻人臣宅於家帝王宅於国长安乃祖宗所宅其可兴凿建陵其侧乎夫葬者藏也欲人之不得见也今西近宫阙南廹大道使近而可视殁而复生虽宫以待之可也如令骨肉归土魂无不之虽欲自近了复何益且王者必据高明烛幽隐先皇所以因龙首而建望春也今起陵目前心一感伤累日不能平且匹夫向隅满堂不乐况万乘乎天下谓何陛下諡后以贞懿而终以?近臣窃惑焉今国人皆曰后陵在迩陛下将日省而时望焉斯有损圣德无益先后欲宠反辱惟陛下熟计疏奏帝嘉纳进五品阶以酬谠言

德宗立诏元陵制度务极优厚当竭帑藏奉用度刑部员外郎令狐峘谏曰臣伏读汉刘向论山陵之诫良使咨欷何者圣贤勤俭不作无益昔舜葬苍梧弗变其肆禹葬会稽不改其列周武葬毕陌无丘壠处汉文葬霸陵不起山坟禹非不忠啓非不顺周公非不悌景帝非不孝其奉君亲皆以俭觳为无穷计宋文公厚葬春秋书华元为不臣桓魋为石椁夫子以为不如速朽由是观之有德者葬薄无德者葬厚章章可见陛下仁孝切於圣心然尊亲之义贵合於礼先帝遗诏送终之制一用俭约不得以金银缘饰陛下奉先志无违物若务优厚是咈顾命盭经谊臣窃惧之今赦令甫下诸条未出望速诏有司从遗制便诏答曰朕顷议山陵荒哀迷谬以违先旨卿引据典礼非唯中朕之失亦使朕不遗君亲於患敢不闻义而从奉以终始虽古遗直何以加焉德宗时司勲郎中权德舆上昭陵议曰右奉进止寝宫在山上置来多年曾经野火烧爇摧毁略尽其宫寻移在瑶台寺左侧今属通年欲议修置缘旧宫本在山上元无井泉每缘供水稍远百姓非常劳弊今欲於见住行宫处修造所冀久远便人乂为改移旧制恐所见未周宜令中书门下及百寮同商量可否闻奏臣闻古宗庙之制前有庙庙列昭穆後有寝寝陈衣冠自秦汉已来始因陵立庙有寝宫便殿虽庙居陵傍而无必在山上不在山下之定制且礼文所贵宜也称也祀事所资敬也洁也伏以昭陵因山太宗所建宫在山上以便当时自野火延烧行宫山下亦已久矣今若伐木缩板程功就险神道贵静或非所宜则与置陵之初事体为异况旧制既毁新宫是修考於便地可以经久所谓宜称也又井泉在下汲引为易享献之礼是资严恭本於明德惟馨亦在吉蠲为饎故礼之言祭也水曰清涤言其洁清涤濯也又曰不敢用常?味所以交於神明也因兹列井以备荐羞所谓洁而敬也凡举事必以制度当否为大而以人力劳逸为细若於事为当又无所劳不亦顺昭陵爱人之心乎不亦叶陛下从宜之礼乎今列圣寝宫有在山下者矣然则致敬来格之义岂以山上山下而为远近耶臣愚以为但在栢城之内则不云远陛下精诚慎重询及庶僚徒献所闻伏增战越谨议时昭陵寝宫为原火延燔而客祭瑶台佛寺又故宫在山上乏水泉作者惮劳欲即行宫作寝诏宰相百官议吏部员外郎杨於陵议曰园寝非三代制自秦汉以来附陵置寝或远或迩则无闻焉韦玄成等议园陵於兴废初无适语且寝宫所占在栢城中距陵不远使诸陵之寝皆有区限故不可徙若止栢城则故寝已燔行宫已久因以治饰亦复何嫌或曰太宗创业寝宫不辄易是不然夫陵域宅神神本静今大兴荒废嚣役密迩非幽穸所安改之便太常博士韦彤曰先王建都立邑不利则为之迁况有故耶今文寝灾徙而宫之非无故也神安於徙因而建寝於礼至顺又它陵皆在栢城随便营作不越封兆力省易从帝重改先帝制还宫山颠武宗会昌中李德裕上奏曰奉宣宣懿皇太后祔光陵同玄宫及不移福陵只祔庙何者为便商量奏来者右臣等伏以园寝已安神道贵静光陵因山久固仅二十年福陵近又修崇足彰严奉今若再因合祔须啓二陵或虑圣灵不安未合先旨又以隂阳避忌亦有所疑不移福陵实合礼意伏以照临在天光灵未远合食清庙於礼无违足以申陛下大孝之心表先后昭配之德既遵旧典尤惬衆情臣等商量祔太庙不移福陵实为允便臣等不任感切之至

历代名臣奏议卷一百二十四








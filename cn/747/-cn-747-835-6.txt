○代宰相谢赐布帛表

臣某言。今月某日，中使某至，奉宣圣旨，赐臣布一千疋、绢二千疋者。臣某诚哀诚感顿首顿首。臣灾集衰门，祸贻诸父。执礼既循於经典，成丧将服於冠裳。何言臣子之情，必轸君亲之念。近效承命，飞星忽降於重霄。宠数有章，束帛载颁於内府。哀荣曲被，跪受难胜。上感圣慈，臣无任涕泣惶越之至。


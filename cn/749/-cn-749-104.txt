王诜


诜字晋卿，开封人。能诗善画。熙宁二年（1069），选尚英宗女蜀国长公主，拜左卫将军、附马都尉。为利州防御使。元丰二年（1079），坐罪落驸马都尉，责授昭化军节度行军司马，均州安置，移颍州安置。元祐元年（1086）复登州刺史、驸马都尉。卒赠昭化军节度使，谥荣安。

鹧鸪天

才子阴风度远关。清愁曾向画图看。山衔斗柄三星没，雪共月明千里寒。

新路陌，旧江干。崎岖谁叹客程难。临风更听昭华笛，簌簌梅花满地残。

花心动

蜡梅

春欲来时，看雪里、新梅品流珍绝。气韵楚江，颜色中央，数朵巧熔香蜡。嫩苞珠泪圆金烛，娇腮润、

蜂房微缺。画栏悄，佳人道妆，醉吟风月。

淡白轻红谩说。算何事、东君用心偏别。赋与异姿，添与清香，堪向苦寒时节。但教开后金尊满，休惆怅、落时歌阕。断肠也，繁枝为谁赠折。

落梅花

寿阳妆晚，慵匀素脸，经宵醉痕堪惜。前村雪里，几枝初绽，□冰姿仙格。忍被东风，乱飘满地，残英堆积。可堪江上起离愁，凭谁说寄，肠断未归客。

流恨声传羌笛。感行人、水亭山驿。越溪信阻，仙乡路杳，但风流尘迹。香艳浓时，东君吟赏，已成轻掷。愿身长健，且凭阑，明年还放春消息。

黄莺儿

多情春意忆时节。北圃人来，传道江梅，依稀芳姿，数枝新发。夸嫩脸著胭脂，腻滑凝香雪。问伊还记年时，正好相看，因甚轻别。

情切。往事散浮云，旧恨成华发。算知空对，绮槛雕栏，孜孜望人攀折。愁未见苦思量，待见重端叠。愿与永仿高堂，云雨芳菲月。

踏青游

金勒狨鞍，西城嫩寒春晓。路渐入、垂杨芳草。过平堤，穿绿迳，几声啼鸟。是处里，谁家杏花临水，依约靓妆窥照。

极目高原，东风露桃烟岛。望十里、红围绿遥。更相将、乘酒兴，幽情多少。待向晚、从头记将归去，说与凤楼人道。

忆故人

烛影摇红向夜阑，乍酒醒、心情懒。尊前谁为唱阳关，离恨天涯远。

无奈云沉雨散。凭阑干、东风泪眼。海棠开后，燕子来时，黄昏庭院。

行香子

金井先秋，梧叶飘黄。几回惊觉梦初长。雨微烟淡。疏雨池塘。渐蓼花明，菱花冷，藕花凉。

幽人已惯，枕单衾冷，任商飙、催换年光。问谁相伴，终日清狂。有竹间风，尊中酒，水边床。

蝶恋花

钟送黄昏鸡报晓。昏晓相催，世事何时了。万恨千愁人自老。春来依旧生芳草。

忙处人多闲处少。闲处光阴，几个人知道。独上高楼云渺渺。天涯一点青山小。

玉楼春

海棠

锦城春色花无数。排比笙歌留客住。轻寒轻暖夹衣天，乍雨乍晴寒食路。

花虽不语莺能语。莫放韶光容易去。海棠开后月明前，纵有千金无买处。

花发沁园春

帝里春归，早先妆点，皇家池馆园林。雏莺未迁，燕子乍归，时节戏弄晴阴。琼楼珠阁，恰正在、柳曲花心。翠袖艳、衣凭阑干，惯闻弦管新音。

此际相携宴赏，纵行乐随处，芳树遥岑。桃腮杏脸，嫩英万叶，千枝绿浅红深。轻风终日，泛暗香、长满衣襟。洞户醉，归访笙歌，晚来云海沉沉。

人月圆

元夜

小桃枝上春来早，初试薄罗衣。年年此夜，华灯盛照，人月圆时。

禁街箫鼓，寒轻夜永，纤手同携。更阑人静。千门笑语，声在帘帏。

换遍歌头

雪霁轻尘敛，好风初报柳。春寒浅、当三五。是处鳌山耸，金羁宝乘，游赏遍蓬壶。向黄昏时候。对双龙阙门前，皓月华灯射，变清昼。

彩凤低衔天语。承宣诏传呼。飞上层霄，共陪霞觞频举。更渐阑，正回路。遥拥车佩珊珊，笼纱满香衢。指凤楼、相将醉归去。

失调名

合彩丝、对缠玉腕。

又

偷闲结个艾虎儿，要插在、秋蝉鬓畔。

又

带了黄花，强饮茱萸酒。

画堂春令

画堂霜重晓寒消，南枝红雪妆成。卷帘疑是弄妆人。粉面带春醒。

最爱北江临岸，含娇浅淡精神。微风不动水纹平。倒影鬥轻盈。

撼庭竹

绰略青梅弄春色。真艳态堪惜。经年费尽东君力。有情先到探春客。无语泣寒香，时暗度瑶席。

月下风前空怅望，思携未同摘。画栏倚遍无消息。佳辰乐事再难得。还是夕阳天，空暮云凝碧。

蝶恋花

小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。

似此园林无限好。流落归来，到了心情少。坐到黄昏人悄悄。更应添得朱颜老。








○李靖灭吐谷浑西海上。为《吐谷浑》第十。

（吐谷浑居甘松山之南，洮水之西。隋时，其王慕容伏允寇边，炀帝败之。太宗朝，屡入寇，然伏允耄不能事，其相天柱王用事。贞观九年，诏李靖为西海道行军大总管，与侯君集等击之。伏允谋入碛，靖等决策深入，破之柏海上。浑，音魂。）

吐谷浑盛强，背西海以夸。岁侵扰我疆，退匿险且遐。帝谓神武师，往征靖皇家。烈烈旆其旗，（《诗》：武王载旆，有虔秉钺，如火烈烈。）熊虎杂龙蛇。（《周礼》：交龙为。熊虎为旗。鸟隼为，龟蛇为。）王旅千万人，衔枚默无哗。（《周官》有衔枚氏。枚状如箸，横衔之。纟画于项。纟画者，结碍也。者，绕也。盖为结绕而绕项也。《汉书》：章邯夜衔枚击项梁。颜师古注：衔枚者，止言语欢嚣，欲令敌人不知其来也。哗，音华。）束刃逾山徼，（徼，境也。《前汉》：南至为徼。注：以木石水为界。徼，古尧切，又音叫。）张翼纵漠沙。一举刈膻腥，尸骸积如麻。除恶务本根，（《左传》隐六年：善为国家者，见恶如农夫之务去草焉。芟夷蕴崇之，绝其本根，勿使能殖。）况敢遗萌芽。洋洋西海水，威命穷天涯。系虏来王都，（见题注。）犒乐穷休嘉。（《周礼》：共其犒牛。犒，口到切。）登高望还师，（还，一作旋。）竟野如春华。（竟，一作竞。）行者靡不归，亲戚欢要遮。（《扬雄传》：淫淫与与，前后要遮。要，伊消切。）凯旋献清庙，万国思无邪。○右《吐谷浑》二十六句。（句五字。）


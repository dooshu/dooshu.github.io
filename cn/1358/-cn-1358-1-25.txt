梦得多感慨

刘梦得初自岭外召还，赋《看花》诗云：“元都观里桃千树，尽是刘郎去後栽。”以是再黜。久之又赋诗云：“种桃道士归何处？前度刘郎今又来。”讥刺并及君上矣。晚始得还，同辈零落殆尽。有诗云：“昔年意气压群英，几度朝回一字行。二十年来零落尽，两人相遇洛阳城。”又云：“休唱贞元供奉曲，当时朝士已无多。”又云：“旧人惟有何戡在，更与殷勤唱渭城。”盖自德宗後，历顺宪穆或文武定量凡八朝。暮年与裴白优游绿野堂，有“在人称晚达，於树比冬青”之句。又云：“莫道桑榆晚，为霞尚满天。”其英迈之气，老而不衰如此。


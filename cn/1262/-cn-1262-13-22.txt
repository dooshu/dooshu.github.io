野蚕：

《梦溪笔谈》：《禹贡》「莱夷作牧，厥篚檿丝。」《史记》作「酓丝」。《尔雅》曰「檿山桑」。颜师古曰：「山桑之丝，其韧中琴瑟之弦。」苏氏曰：「惟东莱为有此丝，以之为缯，坚韧异常，莱人谓之山蛮。《尔雅》曰蟓，桑玺，仇由，樗茧，棘茧，栾茧，玩萧茧。今莱阳之山茧绸，盖樗茧也。《枚乘》七发，野蚕之丝以为弦，殆所谓蟓茧而韧坚者与？」(《文太青集》)

永乐时，山东进野蚕丝制衾，荐之太庙，群臣称贺。今东齐山谷有之，与家茧等。蚕月浴种出蚁，蠕蠕然，即散置槲树上。槲树初生时，猗猗不异柔桑，听其眠食。食尽，即枝枝相换，树树相移，皆人力为之。弥山遍谷，一望皆蚕。其蚕自能壮大，生而习野处，风日雨中不为罢。然或伤水暵，畏雀啄。野人饲蚕，必架庐林下，手长竿逐树按行，为之察阴阳，御鸟鼠，其稔也，与家蚕相后先。其穰者，春夏秋岁三收焉。茧大者二寸，非黄非白，色类土，浅则黄壤，深则赤埴，坟如果赢，繁实离离缀木叶间，又或如雉鸡鷇也。蚕食槲名槲，食椿名椿，食椒名椒。蚕之小者，作茧坚如石，大才如指，在深谷丛条间，不关人力。樵牧遇之，收曰山茧，缣不加染，黯而有章，敝不易色。宋王禹偁《小畜集》云：「野蚕自成茧，缫密为山绸。此物产何许，莱夷负海州。一端重数斤，裁染为亵裘」云云。读是诗，则知宋时未始珍也。且曰「裁染」，不几于漆方竹杖乎？




○复崔尚书书

男子生而射四方，所以有四方之志。故怀其道不可以退已，非其人又不可以动心。今蜕也伏念仁人在位，野无君子，不敢隐忍自置。削简授仆，夫堂上犹远，况千里之悠悠哉！亦将天未甚弃，果遇阁下，响不私岸谷，与高下为应，不戮其使，得复庐下，而又重币厚辞，素未尝遇知者。尝为齐桓公之明，活俘而相；晏平仲之贤，赎隶而友。夫俘未至而鲍子先言之，桓虽智不逮，安得勿相；隶未言而晏子已见其色，虽智不逮，安得勿友；岂如左右无先言之人，阁下未见蜕之色，而与之叹息乎？与之教道乎？然后心因ト下而动，己为阁下而知，不复遗恨，幸甚幸甚！虽然，敢不再拜以谢知己，而自道其所得罪。

蜕早不量己，尝欲与其道，以死生乐之。自以得其位，即欲立殊节於君友；不得其位，即欲垂长幅於后世。然而以为身屈则道不胜，语卑则道不明。以其喧哗，不敢安己。矜道也，不敢矜於口也。伏惟阁下以忘道而图己，孰若道胜而已劳乎？从俗而饱其亲，孰若道在有君子而后显其亲乎？阁下不以行已失态，天命拙塞，乃复书问曰：“恃才傲物欤？论议险直欤？”侪伍挤毁欤，夫承贵仕之后，身尊而食足，然踞辱卒吏，犹有陷人於急。况蜕近世无九品之官，可以藉声势，而又当时无绵络之旧，无一箪之食。设有乘人之气，而穷贱夺其气矣，何能为也？使蜕一旦为病狂妄人而行之，俄而自成怪笑，不止人之怪笑也。然则希权门以媚嬖媵，随众口以赞曲私，瞻视行坐，倾身预起，则信乎对南面如濠壁之相峙也。如此岂曰恃才傲物乎？险直之在己，不得其人而尽言之，则有杀身磔尸之祸，得其人而尽言之，则有忠义谅正之名。使蜕前不得其人而言之，则身死已久，得其人而言之，则安得困而至此。故岂曾论议险直乎？

蜕伏以冠衣不完洁，趋拜未识威仪，又伏念春秋时四人受县而后见魏子，则古之人之见也，其不在受恩之后乎？谨重遣前使，以谢殊遇，以结后计。蜕再拜。


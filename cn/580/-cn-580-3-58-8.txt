乐县


凡郊祀宗庙，用宫县三十六虡，登歌二虡。祀前一日，宿悬于庭中。东方、西方，设十二镈钟，各依辰位，编钟处其左，编磬处其右。黄钟之钟起子位，在通街之西；蕤宾之钟居午位，在通街之东。每辰三虡，谓之一肆，十有二辰，凡三十六虡。树建鞞应于四，隅左柷右敔，设县中之北。歌工次之，（三十二人重行相向而坐，凡工坐者高以杌，地以毡。）巢笙次之，箫次之，竽次之，籥次之，篪次之，埙次之，长笛又次之。夹街之左右，瑟翼柷敔之东西，在前行。路鼓、路鼗次之。郊祀则雷鼓、雷鼗。闰余匏在箫之东，七星匏在西，九曜匏次之。一弦琴三，列路鼓之东西。（东一，西二。）三弦、五弦、七弦、九弦皆六，次之。晋鼓一，处县中之东南，以节乐。又设登歌乐于殿之前楹，（殿陛之旁，设乐床二，乐工列于上。）搏拊二，歌工六，柷一，敔一，在门内，相向而坐。钟一虡，在前楹之东。一弦、三弦、五弦、七弦、九弦琴五，次之。瑟二，在其东。笛一、籥一、篪一在琴之南。巢笙、和笙各二，次之。埙一，在笛之南。闰余匏、排箫各一，次之。皆西上。磬一虡，在前楹之西。一弦、三弦、五弦、七弦、九弦琴五，次之。瑟二，在其西。一笛、一籥、一篪在瑟之南。巢笙、和笙各二，次之。埙一，在笛之南。七星匏、九曜匏、排箫各一，次之，皆东上。（旧志前楹西五琴之下夺二十三字，据王圻《续文献通考》补。）

摄祀设宫县之乐于庭中，东方西方，磬虡起北，钟虡次之。南方北方，磬虡起西，钟虡次之。设十二镈钟于编县之间，各依辰位。树建鼓于四隅，置柷敔于北县之内。柷一在道东，敔一在道西。路鼓一在柷之东南，晋鼓一在其后。又路鼓一，在柷之西南。诸工人各于其后。东方西方，以北为上，南方北方，以西为上。文舞在北，武舞在南，立舞表于酂缀之间。又设登歌之乐于殿上前楹间。玉磬一虡在西，金钟一虡在东，柷一在金钟北稍西，敔一在玉磬北稍东。搏拊二，一在敔北，一在柷北，东西相向。歌工次之，余工各位于县后。其匏竹者立于阶间，重行北向，相对为首。




纪十九 宣宗宣德元年丙午至二年丁未


575 明通鉴卷十九
明通鉴卷十九
纪十九起柔兆敦牂，尽疆图协洽，凡二年。
宣宗宪天崇道英明神圣钦文昭武宽仁纯孝章皇帝宣德元年
春、正月，丙申朔，御奉天殿受朝，不举乐。癸卯，享太庙。
甲辰，南京地震。 丁未，大祀南郊。
癸丑，赦死罪以下，令运粮宣府自赎。
己未，遣吏部侍郎黄宗载十五人清理天下军伍。
初，仁宗时，兴州左屯卫军范济言：“卫所勾军，州县多不以实。无丁之家，诛求不已，有丁之户，行贿得免。”仁宗谓尚书张本曰：“军伍不清，弊多类此。”至是上即位，谕兵部曰：“朝廷于军民，如舟车任载，不可偏重。有司宜审实无混。”遂有是命。自后遣京卿、给事中，御史以为常。
时宗载奉使至浙江。
是月，诏大学士金幼孜起复。
幼孜乞归省母，至是母卒，遂夺情。
汉王高煦遣人献元宵灯。或言其藉以窥伺朝廷，上曰：“吾惟推至诚以待之耳。”乃以谅阴却不受。【考异】诸书载汉王献灯事，盖576
纪十九 规朝廷也。《明史·本纪》不载，今增入。
二月，戊辰，祭社稷。
丁丑，耕耤田。
戊寅，南京复震。【考异】南京正月，二月地两震，《明史·本纪》不书。《五行志》云，“是年南京地震者九”，则又不止正、二两月也，今据《三编》。
丙戌，谒长陵、献陵。丁亥，还宫。是月，尽除开荒田逋税。
时巡按山西御史张政上言：“民人先有逃徙，荒废田土，逋负税粮。近奉诏赦宥，令其复业，所有积逋，悉予蠲免，欢腾远迩，莫不来归。臣见山西民人多复愁沮，缘初逃时，有司惧罪，未申户部，无从开豁。今来归，将复征之，恐又逃徙。”上谓夏原吉曰：“大赦之后，何逋不除，岂可谓初未申闻，便要征纳！其即下有司，悉予蠲免。
三月，已亥，征夷副将军陈智、都督方政讨黎利于茶笼州，败绩。
先是茶笼陷，智等拥兵不救，贼势益炽。寻陷谅山，知府易先力竭，自经死之。迨智等奉敕切责，始与政帅兵薄可留关，为利所败；还，至茶笼，又败。
政勇而寡谋，智懦而多忌，素不相能。而山寿专招抚，逗留乂安不救，是以屡败。【考异】《纪事本末》、《典汇》书“茶笼、谅山先后陷，琴彭、易先死之。”琴彭之死，恰在去年之冬，惟易先死，无月日可考，今于方政败绩下牵连记之。
癸丑，进行在礼部侍郎张瑛兼华盖殿大学士，直文渊阁。瑛以东宫旧恩起用，然善承风旨，虽参机务，委蛇受成而已。
夏，四月，乙丑，诏授成山侯王通为征夷将军，充总兵官，都督马瑛为参将，讨黎利于交阯，仍命尚书陈洽参赞军务，平安
577 明通鉴卷十九
伯李安掌交阯都司事。陈智、方政俱夺职，充为事官，从通立功自赎。
是月，吕震卒。以胡茨为行在礼部尚书。时京师仍称行在也。
震为人佞谀倾险，然有精力，能强记，才足以济其为人。尝兼三部事，奏牍益多，皆自占奏，情状委曲，背诵如流。故历事三朝，虽不见重，亦竟以功名终。
淡以仁宗改元召为行在礼部侍郎，上书陈十事，力言“建都北京非便，请还南京，省南北转运供亿之烦”，帝皆嘉纳。既闻其尝有密疏，疑之，不果。召转太子宾客兼南京国子祭酒。上即位，仍迁礼部左侍郎。至是来朝，留之行在礼部，遂进尚书。
上以载籍所记前代外或及臣下善恶，足为鉴戒，乃采其事制《外戚事鉴》、《历代臣鉴》。至是书成，颁赐外戚及群臣。谕曰：“朕惟治天下之道，必自亲亲始；至文武诸臣，亦欲同归于善。前事之不忘，后事之师也。故于暇日采辑其善恶吉凶之迹，汇为是书，以示法戒。其择善而从，以保福禄。”并手自制《序》颁之。
五月，甲午朔，录囚。
谕三法司曰：“古者孟夏断薄刑，出轻系，仲夏拔重囚，益其食，所以顺时令，重人命也。祖宗时，遇隆寒盛暑，必命法司录囚。今天气向炎，不分轻重悉系之，非钦恤之道。其即量轻重区别之，务存平恕，毋致深刻。”
丙申，诏赦交阯黎利，许自新。
时渠魁未平，小寇蜂起，美留潘可利助逆，而宣化周庄、太原黄庵等结云南宁远州红衣贼大掠。上敕黔国公沐晟剿宁远，又发西南诸卫军，悉赴交阯受王通节制。通未至而黎利复犯清化。于是下诏赦利罪，许以降者仍授官职，又停采办金银香货，冀以弭衅。
578
纪十九
初，茶笼之陷也，上责智等，期以来春平贼。召杨士奇、杨荣于文华殿，上曰：“昨谕荣昌伯等敕已行，朕有一言，独与卿二人知之。昔在南京，皇考曾与朕言：太祖定天下，安南最先归化。黎氏篡陈，法所必讨，求陈氏之后不得，故郡县其地。若陈氏尚有后，立之，犹是太祖之心，而一方亦得安静。此语藏之朕心，未尝忘。”士奇、荣对曰：“永乐三年初征黎贼，凡诰敕皆臣等亲承面命。圣志惓惓，在于兴灭继绝。”上曰：“其时朕虽髫年，尚记一二圣语，亦如卿等所言。卿二人意与朕合，三二年内，朕必行之。”
及茶笼再败，敕王通等既出。一日，上御文华殿，蹇义、夏原吉及士奇、荣侍。上曰：“交阯自建郡县以来，用兵无宁岁。昨遣将出师，朕反复思之，欲如洪武中使自为一国，岁奉常贡、以全一方民命。卿等以为何如？”义、原吉对曰：“太宗皇帝平定此方，劳费多矣。二十年之功，弃于一旦，臣等以为非是。”上顾士奇、荣曰：“卿两人云何？”对曰：“交阯，唐虞三代俱在荒服之外；汉、唐以来，虽为郡县，叛服不常。汉元帝时，以贾捐之议罢珠崖郡，前史称之。元帝中主，犹能布行仁义，况陛下父母天下，与此豺豕较得失耶！”上颌之。至是遂有赦利之诏。
壬寅，册孙氏为贵妃。
初，妃父忠任永城县主簿。皇太后母彭城伯夫人，故永城人，时时人禁中，言忠有贤女，遂得人宫，方十余岁，文皇命今皇太后育之。已而上婚，诏选胡氏为妃，而以孙氏为嫔。及上即位，孙氏有宠，至是遂封为贵妃。
故事：皇后金宝金册，贵妃以下有册无宝。上特请于太后，制金宝赐焉。贵妃有宝，自此始。
丙午，敕郡县瘗遗骸。
庚申，召阳武侯薛禄还。【考异】此与上丙午瘗遗骸，《明史稿》系之四月下。四月无丙午、庚申，盖上文漏却“五月”二字耳，今据《明
579 明通鉴卷十九
史·纪》。
是月，礼部奏：“锦衣卫总旗卫整女，母病，割肝煮液饮之，遂愈，宜旌表。”上曰：“身体发肤，受之父母，不敢毁伤。刳腹割肝，此岂是孝？若致伤生，其罪尤大。况太祖时已有禁令，今若旌表，使愚人效之，岂不大坏风俗！女子无知，不必加罪。”所请不允，并敕礼部仍著之律。
六月，行在刑部、都察院奏：“南京轻重录囚，俱解赴行在，道中亡故者多。况其囚已经大理寺审允，又赴行在则复矣。宜令南京刑部、都察院，除军民、职官、命妇犯轻重罪及旗军、校尉、力士、余丁犯徒、流、死罪，皆监候奏请，其余皆就地依律决遣。”从之。
秋，七月，癸巳，京师地震。
乙未，免山东夏税。时山东旱，无麦也。
已亥、谕六科给事中：“凡中官传旨，必覆奏始行。”时中官有传旨径行者，命下法司治之，遂有是谕。
壬子，罢湖广采木。
时湖广发民运粮，调军征讨。会遇早灾，民皆艰食。工部勘合采杉松大材七万株，巡按御史刘鼎贯奏请罢役，从之。尚书吴中请罢其半，不许。
是月，巡按御史李骥奏：“请变通蓟州军户畜马。初以蓟州之东，地广草肥宜畜牧，令永平卫军，人牧牝马一，两岁责纳一驹，免其他役、后军士调发既多，畜者皆老幼残疾之人，一人有畜至二三十匹者。责驹既难，种马亦耗，宜分给诸卫马少者均养之。”诏从其议。
自六月至是月，江水大涨，襄阳、谷城、均州、郧县缘江民居，漂没者半。又黄、汝二水溢，淹开封十州县及南阳；汝州、河南嵩县。
始立内书堂，教习内官监也。580
纪十九
初，洪武间，太祖严禁宦官毋得识字。后设内官，监典簿，掌文籍，以通书算小内史为之。又设尚宝监，掌御宝图书，皆仅识字，不明其义。及永乐时，始令听选教官入内教习之。
初，上即位，下诏求直言，有湖广参政黄泽，上书言十事。其言远嬖幸曰：“刑余之人，其情幽阴，其虑险谲，大奸似忠，大诈似信，大巧似愚。一与之亲，如饮醇酒，不知其醉，如噬甘腊，不知其毒，宠之甚易而远之甚难。古者宦寺不使典兵干政，防患于未然也。涓涓不塞，将为江河、汉、唐已事，彰彰可监。”上虽嘉叹，不能用。至是开书堂于内府，改刑部王事刘翀为翰林修撰.专授小内使书，选内使年十岁上下者二三百人读书其中。其后大学士陈山亦专是职，遂定翰林官四人教习以为常。自此内官始通文墨，司礼，掌印之下，则秉笔太监为重。凡每日奏文书，自御笔亲批数本外，皆秉笔内官遵照阁中票拟字样，用朱笔批行，遂与外廷交结往来矣。【考异】设内书堂事，《明史·本纪》不载，《三编》、《辑览》特书之于是年之七月，据实录也。《明书》所载月分同，今据之。
八月，壬戌，汉王高煦反。
初，高煦之国乐安，未尝一日忘反。及仁宗崩，上即位，赐高煦及赵王视它府特厚，高煦日有请，皆曲徇其意。由是益自肆，乃遣其亲信枚青等潜至京师，约英国公张辅为内应，辅执之以闻。
时高煦已约山东都指挥靳荣等，又散弓刀旗帜于卫所，尽夺旁郡县畜马，立五军、四哨。部署已定，伪授指挥王斌、知州朱恒、长史钱巽、千户盛坚、典仗侯海、教授钱常等为太师、尚书、都督.侍郎等官，其余各以差授职。议先取济南，然后犯阙。御史乐安李漭，以父忧家居，高煦遣入招之，不往，变姓名，间道诣京师上变。上犹不忍加兵，遣中官侯泰赐高煦书。泰至，高煦盛兵见泰，南面坐，大言曰：“靖难时，非我出死力不得
581 明通鉴卷十九
至是。太宗轻听谗言，削我护卫，徙我乐安。仁宗徒以金帛饵我，今上动以祖制绳我，我安能郁郁久居此！”寻以兵马军器示泰观之，曰：“以此横行天下，可也！归报尔主，亟缚奸臣夏原吉等来，徐议我所欲。”泰惧，不敢言，归，亦不敢以实对。锦衣官从泰往者，具陈其状，上怒。已而高煦遣百户陈刚进疏，更为书与公侯大臣，多所指斥，上叹曰：“汉王果反矣！”
初，议遣阳武侯薛禄往讨之，夜召诸大臣人，屏左右密语。大学士杨荣首劝上亲征，曰：“彼谓陛下新立，必不自行。今出其不意，以天威临之，事无不济。”时英国公张辅在侍，奏曰：“高煦素懦。愿假臣兵二万，禽献阙下。”原吉曰：“独不见李景隆已事邪？臣昨见所遣将，命下即色变，退语臣等泣，临事可知。且兵贵神速，卷甲趋之，所谓“先人有夺人之心”，荣言是也。”议遂决。
癸亥，召郑亨、陈英自大同、永平还。
丙寅，宥武臣殊死以下五百二十人罪，复其官。丁卯，释军士徒罪以下，令从军自赎。
已已，谕诸将亲征。诏郑王瞻埈、襄王瞻墡居守。广平侯袁容、武安侯郑亨、大学士黄淮、尚书黄福等协守，又敕遣指挥黄谦同平江伯陈瑄帅兵防淮安，勿令贼南走。
辛未，车驾发京师，命薛禄等率兵二万为先锋，少师蹇义、少傅杨士奇、少保夏原吉、太子少傅杨荣、太常卿杨溥扈行。
癸酉、车驾过杨村，马上顾从臣曰：“度高煦计安出？”或曰：“乐安城小，彼必先取济南为巢窟。”或曰：“彼昔请居南京，今必引兵南下。”上曰：“不然。济南虽近，未易攻；闻大军至，亦不暇攻。护卫军家属皆在乐安，肯弃之南走乎？高煦外强而中怯，敢反者，轻朕年少新立，必不肯亲征；他将之来，以甘言厚利诱之，侥幸成事。今闻朕来，已胆落，敢出战乎！至即禽矣。”
丙子、发哨骑二百前行。戊寅，获乐安归正人，言：“高煦初582
纪十九
约靳荣取济南、山东布、按二司觉之，防荣，不得发。又有进计言引精兵取南京者，众以家在乐安，不从。初闻阳武侯等进兵，攘臂喜曰：“此易与耳。＇及闻亲征，始惧。”上厚赏之，给榜，令还乐安谕其众。仍遗高煦书曰：“朕惟张敖失国，本之贯高；淮南受诛，成于伍被。今大师压境，王出倡谋者禽以献，朕与王削除前过，恩礼如初。自古小人事藩国，欲因之以图富贵；事如不成，则又反噬以图苟安。王如执迷不悟，大军既至，一战成禽；又或麾下以王为奇货，缚之来献，朕虽欲保全，不可得矣。其审图之！”
庚辰，薛禄等前锋至乐安，高煦约以诘朝出战。禄驰报，上令大军蓐食兼行。夜分，至阳信县，一时阳信吏人，皆人乐安城，无来朝者。
辛巳，驻跸乐安城北，大军壁其四门。贼乘城举炮，大军发神机铳箭，声震如雷，城中凶惧。诸将请即攻之，上不许，仍以书谕高煦，不报。又以敕系矢射城中，谕逆党祸福，于是城中人多欲执高煦以献者。高煦狼狈失据，乃密遣人诣行幄：“愿假今夕诀妻子，即出归罪。”上许之，
壬午，移跸乐安城南。高煦将出，王斌等固止之，曰：“宁一战死，毋为人所禽！”高煦绐斌等，复人宫，潜从间道出见上。群臣请正典刑，不允。以劾章示之，高煦顿首言：“臣罪万万死，惟陛下命。”上令高煦为书召诸子，皆至，余党悉就禽。赦城中罪，凡胁从者皆不问。
癸未，改乐安日武定州，命薛禄及尚书张本镇抚之。乙酉，遂班师。
庚寅，驻跸献县之单桥，大学士陈山迎驾。山见上，言：“赵王与高煦共谋逆已久，宜移兵彰德禽之。否则赵王反侧不自安，异日复劳圣虑。”杨荣亦从中赞决，惟杨士奇不可，曰：“事当有实，天地鬼神可欺乎？”荣厉声曰：“汝欲挠大计邪？今逆党皆云赵
583 明通鉴卷十九
实与谋，何谓无辞？”士奇曰：“太宗皇帝三子，今上惟两叔父有罪者不可赦，其无罪者宜厚待之。疑则防之，使无虞而已，何遽加兵，伤皇祖在天意！”时惟杨溥与士奇合，约入谏，阍者不纳。上寻召蹇义、夏原吉入，二人以士奇言白上。上亦初无罪赵王意，移兵事得寝。
九月，丙申，车驾还京师。
戊戌，法司鞫高煦同谋者，词连赵王高燧，晋王济熿，命勿问。时户部主事李仪请削赵王护卫，尚书张本亦以为言。上召士奇谕曰：“言者论赵王益多，如何？”对曰：“今日宗室惟赵王最亲，陛下当保全之，毋惑群言。”上曰：“吾欲封群臣章，示王令自处，何如？”士奇曰：“善！更得一玺书，幸甚！”于是遣广平侯袁容，都御史刘观至赵，赍书示之。容等至，赵王大喜曰：“吾生矣！”上书谢恩，明年，复献护卫。由是言者始息。上待赵王日益亲而薄陈山，谓士奇曰：“赵王所以全，卿力也。”赐之金币。
庚子，废高煦为庶人，锢于西内，筑室居之，曰逍遥城。王斌、朱恒等皆伏诛，惟长史李默以尝谏，免死，谪为民。天津、山东诸都指挥以预谋诛死者六百四十余人，余皆戍边。上亲制《东征记》书其事，明不得已而用兵也。
冬，十月，戊寅，释李时勉于狱，复以为侍读。
初，时勉以谏先帝，受扶濒死。既下狱，与锦衣千户某有恩，千户适莅狱，密召医，疗以海外血竭，得不死。仁宗之大渐也，谓夏原吉曰：“时勉廷辱我！”言已，勃然怒，原吉慰解之。其夕，帝崩。
至是有言时勉得罪先帝状，并及遗言，上震怒，命使者：“缚以来，朕亲鞫，必杀之！”已，又令王指挥：“即缚斩西市，毋人见！”指挥出端西旁门而前，使者已缚时勉从端东旁门人，不相值，上遥见，骂曰：“尔小臣，敢触先帝，疏何语？趣言之！”时勉叩头曰：“臣言谅阴中不宜近妃嫔，皇太子不宜远左右。”上闻言，584
纪十九
色稍霁。徐数至六事止，上令尽陈之，对曰：“臣皇惧，不能悉记。”上意益解，曰：“是第难言耳。草安在？”对曰：“焚之矣。”上乃太息、称其忠，立赦之，并复其官。比王指挥诣狱还，则时勉已袭冠带立阶前矣。
己卯，夜，大雷电雨。
十一月，乙未，成山侯王通击黎利于应平，败绩，兵部尚书陈洽死之。
通以九月至交阯，会荣昌伯陈智遣都指挥袁亮击黎利弟善于广威州。亮遣指挥陶森、钱辅等渡河，中伏并死，亮亦被执。善遂分兵三道犯交州，其攻下关者，为都督陈濬所败，攻边江小门者，为安平伯李安所败，善夜走。适通至，亦分兵三道出击。参将马瑛败贼于清威，至石室与通会，俱至应平之宁桥。诸将言：“地险恶，恐有伏，宜且驻师觇之。”通不听，麾兵径渡。人马行泥淖中，不能成列。伏四起，军溃，遂大败，死者二三万人。通中胁走。洽独跃马入贼阵，创甚，堕马。左右欲扶还，洽张目叱曰：“吾为国大臣，食禄四十年，报国在今日，义不苟生。”挥刀杀数贼，自刭死。黎利自清化闻之，鼓行至清潭，攻北江，进围东关。
通以父真死事封，素无战功，朝廷不知其庸劣，误用之，一战而败，心胆俱丧。乃阴许为利乞封，而割清化迤南畀利、悉撤官吏军民还东关。清化知州罗通不从，曰：“不奉朝命而弃土地，是卖城也。”与指挥打忠坚守。利移兵攻之，不能下。别贼万余攻隘留关，百户黄彪等遇害，百户万琮自南门大呼奋击，乃退。
初，利攻又安，都督蔡福以粮尽降贼。贼逼福诣诸城说降，至清化，通大骂而去。福之降也，其千户包宣，先通于贼，胁福，并降之。惟指挥佥事周安愤甚，潜与众谋，俟官军至为内应。宣觉之，以告利，利收安，将杀之。安曰：“吾天朝臣子，义不死贼手。”与指挥陈麟跃起夺贼刀，杀数人，皆自刎死。所部九
585 明通鉴卷十九
千余人悉被杀。
宁桥之败，王通诡与贼和，而请济师于朝，为贼所遮，不得达。时何忠为政平知州，会利遣使奉表入谢，通乃遣忠及副千户桂胜与偕行，以奏还土地为词，阴令请兵。至昌江，中官徐调泄其谋、贼遂拘忠、胜，临以白刃。二人瞋目怒骂不屈、并忠子皆被害。上闻洽死，叹曰：“大臣以身殉国，一代几人！”追赠少保，谥节愍。后上闻安等之死，亦叹息如之。
是月，左都御史刘观等言：“高煦之党，同谋者皆伏法。其护卫军丁，居他州者尚多，当罪之。”上曰：“凡先调卫及商贩在外者，皆不预逆谋，其释之，勿穷治。”
十二月，辛酉，免六师所过地方秋粮。
辛未，命行在刑部、都察院、锦衣卫三日内悉上所鞫狱囚罪状。上亲览决，真犯死罪，依律连坐，以下免死、谪戍追赃、流徒以下，运砖赎罪及罚钞释免有差。凡宥免三千余人。
上闻王通之败，大骇。乙酉，命安远侯柳升为征虏副将军.充总兵官，保定伯梁铭副之，都督崔聚为右参将，尚书李庆参赞军务，由广西进讨黎利。又命黔国公沐晟为征南将军总兵官，帅兴安伯徐亨、新宁伯谭忠从云南会之。
尚书黄福奉使南京，陈洽之代福也，累奏乞福还抚交阯。至是召福赴阙，谕曰：“卿惠爱交人久，交人思卿，其为朕再行！”仍以工部尚书兼詹事，领交阯布、按二司事，与升等同行。并敕王通守城练兵，俟升至同进。
是岁，以钱塘于谦为盐察御史。谦生七岁，有僧奇之，曰：“它日救时宰相也。”中永乐十九年进士。上即位，授御史，奏对，音吐鸿畅，上为倾听。寻扈跸乐安，高煦出降，上命谦口数其罪，谦正词崭崭，声色震厉，高煦伏地战慄称万死。上大悦，师还，赏赉与诸大臣等，遂命巡按江西。【考异】于谦授监察御史，《吾学编》系之是年。证之《明史·谦传》，“谦从上乐安还，赏赉与诸大臣586
纪十九
等，遂命巡按江西”。是谦授御史已在前也。今系于是年之末。二年
春，正月，庚子，大祀南郊。
丁未，有司奏岁问因数。上谓“百姓轻犯法，由于教化未行”，命申教化。
是月，诏申明屯田法。谕户部及侍臣曰：“海内无事，军士量留守备、余悉屯种，所收足以给衣食，则国家可省养兵之费。然朕以为立法固善，尤在任用得人。其令兵部移文所司，选老成军官提督屯田，仍命风宪官以时巡察。”
南京地震。
上既命柳升等出师，一日，御文华殿，召杨士奇、杨荣谕曰：“前论交阯事，蹇义、夏原吉拘牵常见。昔楚子讨陈，夏徵舒县陈，申叔时以为不可，乃复封陈，古人之服义如此。前太宗初定交阯，即欲为陈氏立后、时廷臣不能顺承。今朕欲承先志，但叛贼在所必得，稍宁，当求陈氏立之。”士奇等对曰：“此盛德事，惟陛下断自圣心。”上于是益决意罢交阯兵。
二月，癸亥，进行在户部侍郎陈山为本部尚书兼谨身殿大学士，直文渊阁。又进礼部侍郎张瑛为本部尚书。上虽不重山，然以东宫旧恩，故与瑛先后命之。
乙丑，黎利犯交阯，王通击败之，斩其伪太监黎秘及太尉、司徒、司空等官，获首级万计。利破胆遁走，诸将请乘势追之，通逗留三日，贼知其怯，复立寨浚濠，四出剽掠。未几，势复张。
是月，上御文华殿，赐辅臣银章各一。杨士奇曰“端方贞靖”，荣曰“方直刚正”。寻又赐尚书蹇义银章曰“忠厚宽宏”，夏原吉曰“含宏贞靖”。【考异】诸书皆纪赐辅臣四人银章各一，其实蹇，夏二人非辅臣也。又证之二人《传》，赐银章在三年，亦非同时事。今牵连
587 明通鉴卷十九
并记，仍分别书之。
三月，辛卯，赐马愉等进士及第、出身有差。愉，临朐人。自洪武开科，惟三十年夏榜赐韩克忠第一人，盖专试北士也。是科始分南、北、中卷取士，而北人预首选亦自此始。礼部尚书胡淡请复洪武旧制，以朔日临轩策士，上曰：“设科求贤，国家大事。”从之。
是月，敕戒群臣曰：“执德以廉为要，廉者法之公而政得其平；治人以仁为本，仁者施之厚而下蒙其泽。忠以奉国，敬以勤事，古之良臣，率由斯道，其勖之哉！”又与夏原吉语及古人信谗事，曰：“谗慝之人，能变白为黑，诬正为邪，听其言似忠，究其心实险。是以舜聖谗说，孔子远佞人，唐太宗以为国之贼。朕于此辈，每切防闲，不使奸言得人、枉害忠良。汲黯正直，奸邪寝谋，卿等亦宜以为法。”
黎利自犯清化不克，以昌江为官军往来要道，率众八万余攻之。时上复敕调武昌、成都护卫、中都留守及各省都司、行都司兵凡三万五千人，从柳升、沐晟征讨。而贼势方炽，道路梗绝，奏报不通。传闻昌江被围急，上敕升等亟进援。而贼惧大军将至，攻之益力。
夏，四月，庚申，利陷昌江，都指挥李任、指挥顾福、刘顺及中官冯智皆死之。任等守昌江凡九月余，贼知不能克，乃逼降将蔡福招任降。任于城上大骂曰：“汝为大将，不能杀贼，反为贼用，狗彘不食汝余！”发炮击之。贼拥福去，大集兵、象、飞车、冲梯，薄城环攻。任与顾福帅精骑出城掩击，烧其攻具。贼筑土山，临射城中，凿地道潜人城，任、福随方御之，誓以死守，而诸将率观望不援。至是城陷，任、福犹帅死士三战三败贼。贼驱象大至，不能支，皆自刎死，智及顺亦先后自经。城中军民妇女不屈死者数千人。
时谅江被围亦九阅月，知府刘子辅与守将集民兵死守，与昌588
纪十九
江先后同陷。子辅曰：“吾义不污贼刃。”自缢死。一子、一妾皆死。【考异】《明史·本纪》，“是月庚申，黎利陷昌江，都指挥李任，指挥顾福.刘顺、知府刘子辅，中官冯智死之。”证之《陈洽传》，“利犯昌江，李任、顾福、刘顺、冯智四人，皆以守昌江抗节死。时刘子辅为谅江知府，与昌江先后陷，子辅与一子，一妾皆死之。”是子辅乃谅江知府，守谅江而死者，《明史·纪》但书知府，不书谅江，同入之李任等四人之列，盖牵连并记耳。今据《陈洽传》分别记之。
甲子，晋王济熿有罪，废为庶人。
初，济熿不与美圭田，又闻朝廷赐济熺王者冠服及它赉予，益怨望。仁宗崩，不为服，使寺人代临。幕中广致妖巫，为诅咒不辍。上即位，密遣人结高煦谋不轨。宁化王济焕，恭王第五子也，上告变。比禽高煦，又得济熿交通书，上皆不问。而济熿所遣使高煦人，惧罪及，走京师首实。内使刘信等，告济熿擅取屯粮十万余石，欲应高煦，并发其宫中事，皆实。召至京，废为庶人，幽之凤阳。同谋官属及诸巫悉论死。
己巳，王通许黎利和，为进表及方物。
通自宁桥之败，志气沮丧，举动乖张。贼围交州久，虽获城下一胜，终不敢出。昌江、谅江既陷，贼遂并力以攻交州，通益恇惧，度柳升师虽出，未能猝至，道路多梗。会利遣人请和，愿上表谢罪。通欲许之，集众议，按察使杨时习曰：“奉命讨贼，与之和而擅退师，何以逃罪！”通厉声叱之，众莫敢言。遂以利书闻，遣人偕利使至京。
五月，癸巳，命阳武侯薛禄佩镇朔大将军印，充总兵官，督师防护粮饷赴开平，时备御都指挥唐铭等屡奏寇出没边境故也。铭等又言：“孤城荒远，薪刍并难，猝遇寇至，别无应援，请添官军神铳守备。”下英国公张辅及群臣议，皆以为：“添军则馈给愈难，宜准禄初奏，于独石筑城，立开平卫。以开平备卫家属移于新城，且耕且守，而以开平及所调它卫官军，选其精壮，分作二班，每班一
589 明通鉴卷十九
千余人更代，于开平旧城备哨，新城守御。官军不足者，暂于宣府及附近卫分酌量添拨，候发罪囚充军代还。仍敕禄于防护粮饷之余，相宜区画，筑城安恤，以次集事。”上命俟秋成后为之。
己亥，奉仁宗昭皇帝神主祔太庙。
内午，上亲录因，杂犯死罪皆就徒，徒流笞杖论轻重罚工。因谓侍臣曰：“与其杀不辜，宁失不经。彼能因事改过，即为善良。若怙终不悛，终亦不免。”又曰：“唐太宗号称明君，除断趾法，禁鞭背，而悔杀张蕴。故帝王用刑，不可不慎。”
是月，吏部上言：“自永乐十九年迄今，遣回庶官四千三百余人，居乡多不循分，持官府短长。请悉召至京考验，才能可用者，以次铨叙，否则罢为民。”从之。
六月，戊寅，录囚。
秋，七月，已亥，黎利复陷隘留关，围丘温。
时镇远侯顾兴祖，拥兵在南宁不援，桂林中卫指挥徐麒与南宁千户蔡顺守丘温，将吏多弃城遁，麒与颙犹帅疲卒固守，城陷皆死，无一降者。
上闻之，诏逮治兴祖至京师。【考异】《明史·本纪》，“七月己亥，黎利陷隘留关。”证之《顾兴祖传》（附成），顾言“宣德中交阯黎利复叛，陷隘留关，围邱温。兴祖时在南宁，拥兵不救，征下锦衣狱”。据此，则陷隘留、围邱温，皆同时事。又证之《陈洽传》，“邱温被围，将吏皆弃城遁，惟桂林中卫指挥使徐麒与南宁千户蔡颐帅疲卒固守，城陷皆死，无···降者”。今据《传》补出围邱温及徐麒、蔡颙二人死节事。
庚子，录因。
辛丑，四川松潘蛮叛，诏都督同知陈怀充总兵官，帅师讨之。初，四川巡按御史奏：“松潘卫所辖阿用等寨蛮寇，拥众万余，伤败官军，请讨之。”上意边将必有激之者。已而四川都司奏至，言：“番本无叛意，因干户钱宏，闻调发松潘官军往征交阯惮行，诡言番寇至，当追捕以冀免调。又领军突人番族，逼取牛590
纪十九
马，致番人忿怨。又胁以大军将致讨，番众惊溃，遂约黑水生番为乱。”上命逮宏等，而责诸司怠玩边务，亟捕诸伤官军者。遣都指挥金事蒋贵往，同松潘指挥吴玮招抚番寇，令调附近诸卫军二万人以行。时贼已围松潘城，杀指挥陈杰，聚众五万，焚上下四关及诸屯堡，又分兵围威茂、叠溪诸卫所，官军屡战皆败。出掠绵竹诸县，镇抚侯琏死之。蜀王遣护卫官校七千人来援。事闻，上乃诏怀与贵合师进讨，并核诸将之贪淫玩寇者以闻。
丁未，镇朔将军薛禄败北寇于开平。
时禄巡边还，驻宣府。虏犯开平，无所得而退，去城三百余里。禄帅精兵昼伏夜行，三夕至，纵轻骑蹂敌营，破之，生禽镇抚、百户等十二人，获马八百余匹，牛羊四千余头。师还、虏蹑其后，禄纵兵奋击，又败之.虏由是远遁。
是月，令官吏军民人米赎罪。定杂犯死罪至笞四十，分十等纳米，百石至二石有差，纳者皆减死罪.徒流以下悉免。惟无力纳米者，虽笞杖，久系不释。御史郑道宁、张纯等奏言：“军储仓拘系罪囚，无米输纳，自去年二月至今.死者九十六人。请以罪轻者免其追系，发所隶州县遣还。”从之.
八月，甲子，大学士黄淮以疾乞致仕，许之。
淮历事三朝，所献替皆嘉纳。然量颇隘，同列有小过，辄以闻。或谓解缙之谪，淮有力焉，上亦以此疏之。然以旧臣故，恩礼勿替，仍赐钱万贯遣归。
免两京、山西、河南州县水旱被灾税粮。
是月，以户部侍郎郭敦为本部尚书、寻奉诏巡抚陕西。明年五月，召还复任。
上闻诸司千朝廷所下宽恤诏令，往往沮格不遽行，谕曰：“朝廷治天下，以信为本。朕每下一诏令，必预度可行可守而后发，有司沮格，致朝廷失信于民，不忠孰大焉！其严禁之，有沮格者治以罪。”
591 明通鉴卷十九
九月，壬辰，录因。
乙未，安远侯柳升师次交阯，进军倒马坡，遇伏，死之。升奉命久，俟诸军集，至是始抵隘留关。黎利已与王通有成言，乃伪为国人书，诡称陈氏有后，请升罢兵，立陈氏裔主其地。升得书，不启封，遣人奏闻。时贼于官军经处，缘途据险，列栅拒守，官军连破之，抵镇夷关。升以贼屡败，易之。郎中史安、主事陈镛言于参赞尚书李庆曰：“柳将军词色皆骄，骄者，兵家所忌。贼或示弱以诱我，未可知也。防贼设伏，玺书告诫甚切，公宜力言之。”时庆与保定伯副总兵梁铭皆病甚，庆强起，为升言之。都事潘禋，亦劝升持重，广侦探，引宁桥事为戒。升不为意，进薄倒马坡，与百余骑先驰。渡桥，桥遽坏，后队不得进，伏四起。升陷泥淖中，中镖死，从者皆没。其夕，铭病卒，明日，庆亦卒。又明日，左军都督佥事崔聚，帅兵至昌江，贼来益众，官军殊死斗。贼驱象大至，阵乱。聚力战被执，贼百计降之，不屈死。官军或死或走，无一降者。安、镛、禋及主事李宗昉皆死之。【考异】据《明史·柳升传》言：“升进军至倒马坡，一时同陷而死者，有崔聚，陈镛、史安、李宗昉、潘禋。而是时副总兵梁铭及参赞军务李庆，皆以病死。”《明史稿》统系之死事中，非也。惟《明史》书法详明，《本纪》是月书云：“乙未，柳升师次倒马坡，遇伏战死。是日，保定伯梁铭卒。丙申，尚书李庆病卒。师大溃，参将崔聚、郎中史安.主事陈镛，李宗昉死之。”与《升传》合。《三编》亦据《明史·升传》，并补出“都事潘裡劝升持重，升不为意，师溃，禋亦死之”。今据《明史·升传》，参之《三编》，并补人黄福遇贼事。
升质直宽和，善抚士卒，勇而寡谋，遂及于败。升既败，沐晟师至水尾县，不得进，引兵还，王通孤军援绝，遂决意弃交阯矣。
是月，工部尚书黄福行抵交阯，闻柳升败没，退至鸡陵关，为贼所执，欲自杀。贼至是始知为福，相与罗拜下泣，曰：“公，592
纪十九
交民父母也。公不去，我曹不至此。”力持之。黎利闻之，曰：“中国遣官吏治交阯，使人人如黄尚书，我岂得反哉！”遣人驰往守护，馈白金喉粮.肩舆送出境。至龙州，福悉取所遗归之官，乃
还。
冬十月，戊寅，王通以交阯畀黎利，大集官吏军民，出城为坛，与利盟，约退师。
先是利上柳升书，其略言：“高皇帝龙飞，安南首朝贡，特蒙褒赏，赐以玉章。后黎贼篡弑，太宗皇帝兴师讨灭，求陈氏子孙。陈族避祸方远窜，故无从访求。今有遗嗣暠，潜身老挝二十年，本国人民不忘先王遗泽，已访得之，傥蒙转达黼宸，循太宗皇帝继绝明诏，还其爵祀，匪独陈氏一宗，实蛮邦亿万生灵之幸。”至是通与利盟，复教利伪为陈暠谢表，称“臣暠乃先王顺三世嫡孙”，其余词意与利书略同。遂遣官偕利使奏表及方物进献。通既与利和，因宴利，遗以锦绮、利以重货赂通。通不俟朝命，遂擅许之。
十一月，鸿胪寺进柳升封上黎利书，上颔之。越日，王通上陈暠谢表亦至。上心知其诈，然欲藉此息兵，乃以书表示廷臣集议。张辅曰：“不可许。唯益发兵讨此贼，臣请任之。”蹇义、夏原吉亦言：“许之无名，徒示弱天下。”而杨士奇、杨荣知上厌兵，且屡有欲弃交阯语，因力言：“陛下恤民命以绥荒服，不为无名，许之便。”于是朝罢，出暠表示文武群臣曰：“论者不达止戈之义，必谓从之不武。但得民安，朕何恤人言！”寻命择使交阯者，义荐伏伯安有口辩，上奇曰：“言不忠信，虽蛮貊之邦不可行。伯安小人，往且辱国。”上是之。乙酉，命礼部侍郎李琦、工部侍郎罗汝敬为正使，右通政黄骥、鸿胪卿徐永达为副使，赍诏抚谕安南人民，赦黎利罪，令具陈氏后人之实以闻。敕召王通、马瑛及三司卫所府州县官吏，尽撤军民北还。
乙未，皇长子生。上年三十，胡皇后未有子，又善病。孙贵
593 明通鉴卷十九
妃有宠，乃阴取宫人子为己子。上以长子生，大喜，宠贵妃有加。
已亥，大赦天下，免明年税粮三分之一。
十二月，丁丑，振陕西饥。谕户部尚书夏原吉曰：“昨闻关中旱饥、已命有司发廪，又命卿出京库布帛往振之。此皆朝政阙失所致。因作诗志愧，卿亦当与朕同忧也。”时户部奉诏给绢布凡十五万匹。
是月，王通不俟诏至，辄令太监山寿与陈智等由水路还钦州，而自帅步骑还广西，至南宁始以上闻。
自交阯内属者二十余年，前后用兵数十万，馈饷至百余万，转输之费不预焉。至是弃去，官吏军民还者八万六千余人，其陷于贼及为贼所杀者不可胜计。天下举疾通弃地殃民，而上不怒也。
是年，南京地凡十一震。【考异】《明史·五行志》，“宣德元年，南京地震者九，二年春，复震者十。”《三编》则于二年正月书“南京地震”，《目》云“是年凡十一震”。按《三编》本之《实录》，今据之。





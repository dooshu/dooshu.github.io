卷二十一 定数部


定数二（此卷多载生死婚姻及饮食之事）

裴伷先（出《纪闻》）【眉批】以下生死定数。

工部尚书裴伷先，年十七，为太仆寺丞。伯父相国炎遇害，伷先废为民，迁岭外。伷先素刚，痛伯父无罪，乃上封事请面陈得失，劝天后复立李家社稷，且引产、禄为戒。天后大怒，命牵出。伷先犹反顾曰：“陛下采臣言实未晚。”如是者三。天后令集朝臣于朝堂，杖伷先至百，长隶攘州。伷先解衣受杖，笞至十而伷先死，数至九十八而苏，更二笞而毕。伷先创甚，卧驴舆中，至流所，卒不死。在南中数岁，娶流人卢氏，生男愿。卢氏卒，伷先携愿潜归乡。岁余事发，又杖一百，徙北庭。货殖五年，致资财数千万。伷先贤相之侄，往来河西，所在交二千石。北庭都护府城下，有夷落万帐，则降胡也。其可汗礼伷先，以女妻之。可汗唯一女，念之甚。赠伷先黄金马牛羊甚众。伷先因而致门下食客，常数千人，【眉批】有用之才。自北庭至东京，累道致客，以取东京息耗。朝廷动静，数日伷先必知之。时补阙李秦授上封事曰：“陛下自登极，诛斥李氏及诸大臣。其家人亲族，流放在外者，以臣所料，且数万人。如一旦同心，招集为逆，出陛下不意，臣恐社稷必危。谶曰：‘代武者刘。’夫刘者，流也。陛下不杀此辈，臣恐为祸深焉。”天后纳之，夜中召入谓曰：“卿名秦授，天以卿授朕也。”【眉批】牵扯文义，君臣一般口吻，可笑。因即拜考功员外郎，仍知制诰，敕赐朱绂，女妓十人，金帛称是。使十人于十道，安慰流者，其实赐墨敕与牧守，有流放者杀之。敕既下，伷先知之。会宾客计议，皆劝伷先入胡。伷先从之。时有铁骑果毅二人，勇而有力，以罪流，伷先善待之。及行，使将马，装橐驼八十头，尽金帛。宾客家僮从之者三百余人，甲兵备，曳犀超乘者半。【眉批】豪气如生。有千里马二，伷先与妻乘之。日晚，装毕遽发，料天晓人觉之，已入虏境矣。既而迷失道，迟明，唯进一舍，乃驰。既明，候者言伷先走，都护令八百骑追之。妻父可汗又令五百骑追焉，诫追者曰：“舍伷先与妻，同行者尽杀之，货财为赏。”追者及伷先于塞。伷先勒兵长战，麾下皆殊死。日昏，二将战死，杀追骑八百人，而伷先败。缚伷先及妻，驰至都护所。既至，械系阱中，具以状闻。待报而使者至，召流人数百皆害之。伷先以未报故免。天后度流人已死，又使使者安抚流人曰：“吾前使十道使安慰流人，何使者不晓吾意，擅加杀害，深为酷暴。其辄杀流人使，并所在锁项，将至害流人处斩之，以快亡魂。诸流人未死或他事系者，兼家口放还。”【眉批】奸雄不输曹阿瞒。由是伷先得免，乃归乡里。及唐室再造，宥裴炎，赠益州大都督。求其后，伷先乃出焉。授詹事丞，岁中四迁，遂至秦州都督，再节制桂广。一任幽州帅，四为执金吾，一兼御史大夫、太原京兆尹、太府卿。凡任三品官，向四十，政所在有声。后为工部尚书东京留守，薨，寿六十八。

刘宣（出《稽神录》）

吴师征越，败于临安。裨将刘宣伤重，卧死人中。至夜，有官吏数人，持簿书至，遍阅死者。至宣，乃扶起视之曰：“此汉非是。”引出十余步，置路左而去。明日贼退，宣乃得归。宣肥白如瓠，初伏于地，越人割其尻肉，宣不敢动。后疮愈，肉不复生，臀竟小偏。十余年乃卒。

马举（出《闻奇录》）

淮南节度使马举讨庞勋，为诸道行营都虞候。遇大阵，有将在皂旗下，望之不入贼，使二骑斩之。骑回云：“大郎君也。”举曰：“但斩其慢将，岂顾吾子！”【眉批】军事威克爱，不得不尔。再遣斩之，传首阵上，不移时而败贼。后大军小衄，举落马，坠桥下而死。夜深复苏，见百余人至云。“马仆射在此。”一人云：“仆射左腋一骨折。”又一人云：“速换之。”又曰：“无以换之。”又令取柳木换，遂换之。须臾便晓，所损乃痊，并无所若。及镇扬州，检校左仆射。

崔圆（出《逸史》）

崔相国圆，少贫贱落拓，家于江淮间。表丈人李彦允为刑部尚书，崔自南方至京候谒，将求小职。李公处于学院，与子弟肄业，然待之蔑如也。一夜，李公梦身被桎梏，同辈三二百人，为兵仗所拥，入大府署，至厅所，皆以姓名唱入。见一紫人据案，视之，乃崔也，遂于阶下哀叫请命。紫衣笑曰：“且收禁。”惊觉甚骇异，语于夫人。夫人曰：“宜厚待之，安知无应乎？”【眉批】贤哉夫人！自此优礼日加，置于别院，会食中堂。数月，崔请出，将求职于江南。李公及夫人因具盛馔，儿女悉坐。食罢，崔拜谢曰：“恩慈如此，不知何以报效？某每度过分，未测其故。”李公笑而不答。夫人曰：“亲表侄与子无异，但虑不足，亦何有恩慈之事？”李公起，夫人因谓曰：“贤丈人昨有异梦，郎君必贵。他日丈人迍难，事在郎君，能特达免之乎？”崔曰：“安有是也？”李至，复重言之，崔踧踖而已，不复致词。李公云：“江淮路远，非求进之所。某素熟杨司空，可以奉托。【眉批】前倨后恭，为一梦故，未足言恩。所衔者，杨司空一函耳。时国忠以宰相领西川节度，崔既谒见，甚为杨所礼，乃奏为节度巡官，知留后事。发日，李公厚以金帛赠送。至西川，未一岁，遇禄山乱，玄宗播迁，遂为节度使，旬日拜相。时京城初克复，胁从伪官陈希烈等并诛。彦允在数中，既议罪，崔公为中书令，详决之，果尽以兵仗围入，具姓名唱过，判云准法。至李公，乃呼曰：“相公记昔年之梦否？”崔公颔之，遂判收禁。既罢，具表其事，因请以官赎彦允之罪，得免死，流岭外。

刘仁轨（出《朝野佥载》）

唐青州刺史刘仁轨，知海运，失船极多，除名为民，遂辽东效力。遇疾卧平壤城下，褰幕看兵士攻城。有一卒直来前头背坐，叱之不去，仍恶骂曰：“你欲看，我亦欲看，何预汝事？”须臾城头放箭，正中心而死。微此兵，仁轨几为流矢所中。

王沐 舒元谦（并出《杜阳杂编》）

王沐者，涯之再从弟也，家于江南，老且穷。以涯执相权，遂跨蹇驴至京，索米僦舍，住三十日，始得一见涯于门屏，所望不过一簿一尉耳。而涯见沐潦倒，无雁序情。太和九年秋，沐方说涯之嬖奴，以导所欲，涯始一召，许以微官处焉。【眉批】王涯作此举动，那得不祸？自是旦夕造涯门以俟命。及涯就诛，仇士良收捕家人，时沐方在涯私第，谓其王氏党，遂不免于腰领。

舒元谦，元舆之族，聪敏慧悟，元舆处之犹子，荐取明经第，官历校书郎。无何，忽以非过怒谦，至朔旦伏谒，顿不能见，由是日加谴责。谦既不自安，遂置书于门下，辞往江表，而元舆亦不问。翌日，办装出长安，咨嗟蹇分，惆怅自失，即驻马回望，涕泗涟洳【夹批】音如。及昭应，闻元舆之祸，方始释然。是时于宰相宅收捕家口，不问亲疏，并戮。

【总评】王、舒祸福，相反如此，趋避信不由人哉！

宗子（出《纪闻》）

天后诛戮皇宗，一宗子系大理当死。宗子叹曰：“既不免刑，焉用污刀锯。”夜中以衣领自缢死，晓而苏，遂言笑饮食，不异在家，数日被戮，神色不变。初苏，言曰：“始死，冥官怒之曰：‘尔合戮死，何为自来，速还受刑！’”【眉批】同一死也，犹不少假借如此！宗子问故，官示以冥簿，及前世杀人今偿。宗子既知，故受害无难色。

韦氏（出《朝野佥载》）

唐相王诛逆韦，绷子中婴孩亦捏杀之，诸枉滥及者非一。浮休子曰：“此逆韦之罪，疏族何辜？亦如冉闵杀胡，高鼻者横死；董卓诛阉人，无须者枉戮，死生命也。”

房琯（出《明皇杂录》）

开元中，房琯之宰卢氏也，邢真人和璞自太山来，房琯虚心礼敬，因与携手闲步，不觉行数十里，至夏谷村，遇一废佛堂，松竹森映。和璞坐松下，以杖扣地，令侍者掘深数尺，得一瓶。瓶中皆是娄师德与永公书。和璞笑谓曰：“省此乎？”房遂洒然，方记其为僧时，永公即房之前身也。【眉批】房琯是永公后身。和璞谓房曰：“君殁时，必因食鱼鲙。殁后，当以梓木为棺。然不得殁于君之私第，不处公馆，不处玄坛佛寺，不处亲友之家。”其后谴于阆州，寄州之紫极宫。卧疾数日，使君忽具鲙，邀房于郡斋。房欣然命驾，食竟而归，暴卒。州主命攒椟于宫中，棺得梓木为之。

李德裕（出《补录纪传》）

李德裕，分司东都时，尝闻一僧善知人，因召之。僧曰：“公灾未已，当南行万里。”德裕甚不乐。明日复召之，僧请结坛三日，又曰：“定矣。”德裕曰：“以何为验？”僧即指其地：“此下有石函。”即命发之，果得焉，然无所睹。德裕重之，且问：“南行还乎？”曰：“公食羊万口，有五百未满，必当还。”德裕叹曰：“师实至人。我于元和中为北都从事，尝梦行至晋山，尽目皆羊。有牧者数十，谓我曰：‘此侍御食羊也。’尝志此梦，不泄于人。今知冥数固不诬矣。”后旬余，灵武帅送米，暨馈羊五百。大惊，召僧告其事，且欲还之。僧曰：“羊至此，已为相国有矣，还之无益。南行其不返乎？”俄相次贬降，终于崖州。

马朝（出《河东记》）

马朝者，天平军步卒也。太和初，沧州李同捷叛，诏郓师讨之。朝在是行，至平原南，与贼相持累旬。朝之子士俊，自郓食，适至军中，会战有期，朝年老，启其将曰：“长男士俊，年少有力，又善弓矢，来日之行，乞请自代。”主将许之。及战，郓师小北，而士俊连中重创，仆于斗场。夜久得苏，忽有传呼，语言颇类将吏十数人者，且无烛。士俊窥之不见，但闻按据簿书称点名姓，俄次士俊，则呼马朝。傍有人曰：“不是本身，速令追召。”【眉批】生死之际，父子不可相代，乃善恶殃祥，或不报于身，而报于子孙，何耶？言讫遂过，及远犹闻其检阅未已。士俊惶惑，力起徐归，四更方至营门。营吏纳之，因扶持送至朝所。朝谓其已死，及见，惊喜，即洗创傅药，乃曰：“汝可饮少酒粥，以求寝也。”即出汲水。时营中士马极众，每三二百人则同一井。井乃周圆百步，皆为队道，渐以及泉，盖使众人得以环汲也。时朝以罂缶汲水，引重之际，泥滑，颠仆于地。地中素有折刀，朝心正贯其刀。久而士俊讶其未回，使同幕者视之，则已绝矣。士俊旬日乃愈。

袁孝叔（出《前定录》）

袁孝叔，陈郡人也，少孤，事母孝。母尝得疾，不痊，孝叔忽梦一老父谓曰：“子母疾可治。”问其名，不告，曰：“明旦迎吾于石坛之上。”及觉，乃周览四境，所居之十里，有废观古石坛，而见老父在焉。孝叔喜拜，迎至于家，于囊中取九灵丹一丸，以新汲水服之，即日而瘳。孝叔德之，欲有所答，皆不受。或累月一来，然不详其所止。后一旦来，言将有他适，当与子别，于怀中出一编书遗之曰：“君之寿位，尽具于此，事以前定，非智力所及也。今之躁求者，适足徒劳耳。【眉批】躁求只是徒劳。若因躁求而改节丧行，更可惜耳。君藏吾此书，慎勿预视。但受一命，即开一幅。不尔，当有损。”孝叔跪受而别。后孝叔寝疾，殆将不救，其家或问后事，孝叔曰：“吾为神人授书一编，未曾开卷，何遽以后事问乎？”旬余，其疾果愈。后孝叔以门荫，调授密州诸城县尉，五转蒲州临晋县令。每之任，辄视书，时日无谬。后秩满，归阌乡别墅，因晨起，欲就巾栉，忽有物坠于镜中，类蛇而有四足，孝叔惊仆于地，因不语，数日而卒。后逾月，其妻因阅其笥，得老父所留之书，犹余半轴，因叹曰：“神人之言，亦有诬矣，书尚未尽，而人已亡。”乃开视之，其后唯有空纸数幅，画一蛇盘镜中。

定婚店（出《续幽怪录》）【眉批】以下婚姻定数。

杜陵韦固，少孤，思早娶妇，多方不成。贞观二年，将游清河，旅次宋城南店。客有以司马潘昉女为议者，来旦期于店西龙兴寺门。固意切，旦往焉，斜月尚明。有老人倚巾囊，坐于阶上，向月检书。觇之，不识其字。固曰：“老父所寻者何书？”老人笑曰：“幽冥之书。”固曰：“幽冥之人，何以到此？”曰：“君行自早，非某不当来也。且道途之行，人鬼各半，自不辨耳。”固曰：“然则君何主？”曰：“天下婚牍。”固喜曰：“固求娶未遂，今方议潘司马女，可成乎？”曰：“未也。君妇适三岁矣，年十七，当入君门。”因问：“囊中何物？”曰：“赤绳子耳，以系夫妇之足。虽仇敌之家，贵贱悬隔，天涯从宦，吴楚异乡，此绳一系，终不可逭。君之脚，已系于彼矣。他求何益？”曰：“固妻安在？”曰：“此店北，卖菜家妪女耳。”固曰：“可见乎？”曰：“妪尝抱之来，卖菜于是。能随我行，当示君。”及明，所期不至。老人卷书揭囊而行。固逐之，入米市，有眇妪，抱三岁女来，弊陋殊甚。老人指曰：“此君之妻也。”固怒曰：“杀之可乎？”老人曰：“此人命当食大禄，庸可杀乎？”老人遂隐。固磨一小刀，付其奴曰：“能为我杀彼女，赐汝万钱。”奴曰：“诺。”明日，袖刀入菜肆，于众中刺之而走。一市纷扰，奔走获免。问奴曰：“所刺中否？”曰：“初刺其心，不幸才中眉间。”尔后求婚，终不遂。又十四年，以父荫参相州军。刺史王泰俾摄司户掾，专鞫狱，以为能，因妻以女。可年十六七，容色华丽。固称惬之极。然其展间，常贴一花钿，虽沐浴闲处，未尝暂去。岁余，固逼问之。妻潜然曰：“妾郡守之犹子，非其女也。父曾宰宋城，终其官。时妾在襁褓，母兄次殁。唯一庄在宋城南，与乳母陈氏居，去店近，鬻蔬以给朝夕。陈氏怜小，不忍暂弃。三岁时，抱行市中，为狂贼所刺，刀痕尚在，故以花子覆之。七八年间，叔从事卢龙，遂得在左右，以为女，嫁君耳。”固曰：“陈氏眇乎？”曰：“然。何以知之？”固曰：“所刺者，固也。”因尽言之，相敬愈极。后生男鲲，为雁门太守，封太原郡太夫人。因题其店曰：“定婚店。”

卢生（出《续玄怪录》）【眉批】神巫附见。

弘农令李氏之女既笄，适卢生。卜吉之日，女巫有来者。李母问以卢郎官禄厚薄，巫曰：“非长髯者乎？”曰：“然。然则非夫人之子婿也。夫人之婿，中形而白，且无须也。”夫人惊曰：“吾女今夕适人，得乎？”巫曰：“得。”夫人曰：“既得，又何以云非卢郎乎？”曰：“我亦不知其由。”俄而卢纳采，夫人怒以示巫。举家共唾而逐之。及卢乘轩车来，展亲迎之礼，宾主礼具，解珮约花，卢生忽大惊奔出，乘马而遁。众宾追之不返。主人素负气，不胜其愤，且恃其女之容，邀客皆入，呼女出拜，冶丽无敌，指之曰：“此女岂惊人者耶？今不出，人其以为兽形也。”众莫不愤叹。主人曰：“此女已奉见。宾客中有能聘者，愿赴今夕。”时某官郑某，为卢之傧，在坐起拜曰：“愿事门馆。”于是奉书择相，登车成礼。巫言之貌宛然。后郑逢卢，问其事。卢曰：“两眼赤，且大如朱盏；牙长数寸，出口之两角，得无惊奔乎？”郑素与卢善，骤出妻以示之，卢大惭悔。

侯继图（出《玉溪编事》）

侯继图尚书，本儒素之家，手不释卷。秋风四起，方倚槛于大慈寺楼，忽有木叶飘然而坠，上有诗曰：“拭翠敛双蛾，为郁心中事。搦管下庭除，书成相思字。此字不书石，此字不书纸，书向秋叶上，愿逐秋风起，天下有心人，尽解相思死。”后贮巾箧，凡五六年。旋与任氏为婚，尝念此诗。任氏曰：“此妾书叶诗，时在左绵，【眉批】左绵，地名。争得至此？”侯以今书辨验，与叶上无异也。

李仁钧（出《异闻录》）【眉批】秀师术附见。

唐崔晤、李仁钧，二人中外弟兄，崔年长于李。建中末，偕来京师调集。时荐福寺有僧神秀，晓阴阳术，得供奉禁中。会一日，崔、李同诣秀师。师泛叙寒温而已，更不开一语。别揖李于门扇后曰：“九郎能惠然独赐一宿否？小僧有情曲，欲陈露左右。”李曰：“唯唯。”后李特赴宿约，馔肴丰洁，礼甚谨敬。及夜半，师曰：“九郎今合选得江南县令，甚称意。从此后更六年，摄本府纠曹，斯乃小僧就刑之日，监刑官人即九郎耳。”【眉批】知祸不避，何也？小僧是吴儿，酷好瓦棺寺后松林中一段地。最高敞处，上元佳境尽在其间。死后乞九郎作窣堵坡【眉批】窣堵坡，梵语浮图也。于此，为藏骸所。”李曰：“斯言不谬，违之如皎日。”秀泣谢，又谓李曰：“崔家郎君，只有此一政官，家事零落，飘寓江徼。九郎终为崔家女婿，秘之秘之。”李诘旦，归旅舍，见崔，惟说秀师云：“某终为兄之女婿。”崔曰：“我女纵薄命且死，何能嫁与田舍老翁作妇？”李曰：“比昭君出降单于，犹是生活。”【眉批】语似《世说》。二人相顾大笑。后李补南昌令，到官，有能称，罢摄本府纠曹。有驿递流人至州，坐泄宫内密事者。迟明，宣诏书，宜付府笞死。流人解衣就刑。李熟视，即神秀也，大呼曰：“瓦棺松林之请，子勿食言。”秀既死，乃择干事小吏送尸柩于上元县，买瓦棺寺林中地，垒浮图以葬之。时崔令即世已数年矣。崔之异母弟晔携孤幼来于高安。晔落拓好远游，惟小妻投氏独在。殷号大乘，又号九天仙，善秦筝，尽传常守坚之妙。护食孤女，甚有恩意。会南昌军伶能筝者，求丐高安，亦守坚之弟子，故殷得见之，谓军伶曰：“崔家小娘子，容德无比，年已及笄。供奉与把取家状，到府日，求秦晋之匹，可乎？”军伶依其请，至府，以家状历抵士人门，曾无影响。后因谒盐铁李侍御，即仁钧。出家状，铺案上。李阅之悯然。时妻丧，已大期，因征曩秀师之言，遂纳为继室。

李行修（出《续定命录》）

李十一郎行修，初娶江西廉使王仲舒女，贞懿贤淑。行修敬之如宾。王女有幼妹，尝挈以自随，行修亦深所鞠爱。元和中，洛下有名公与淮南节使李公鄘论亲。李家吉期有日，固请行修为傧。是夜礼竟，行修昏然而寐，梦己之再娶。其妇即王氏之幼妹。惊觉，甚恶之，遽命驾归，见王氏晨兴，拥膝而泣。行修家有旧使苍头，性颇凶横，往往忤王氏意。其时行修意王氏为苍头所忤，欲杖之。寻究其由，家人皆曰：“老奴于厨中自说，五更作梦，梦阿郎再娶王家小娘子。”行修以符己梦，尤恶其事，乃强喻王氏曰：“此老奴梦，安足信？”无何，王氏果以疾终。时仲舒出牧吴兴，凶问至，悲恸且极，遂有书疏意，托行修续亲。行修伤悼未忘，固阻王公之请。有秘书卫随者，有知人之鉴，忽谓行修曰，“侍御何怀亡夫人之深乎？奚不问稠桑王老？”【眉批】稠桑王老术士附见。后二三年，王公屡讽行修，托以小女。行修坚不纳。及行修除东台御史，是岁汴人李介逐其帅，诏征徐泗兵讨之。道路使者星驰，又大掠马。行修缓辔出关，程次稠桑驿，已闻敕使数人先至，遂取稠桑店宿。日迨暝，有老人自东而过。店之南北，争牵衣请驻。行修讯其由，店人曰：“王老善录命书，为乡里所敬。”行修忽悟卫秘书之言，密令召之，遂说所怀之事。老人曰：“十一郎欲见亡夫人，今夜可也。”乃引行修使去，由一径入土山中。又陟一坡，近数仞，坡侧隐隐若见丛林。老人止于路隅，谓行修曰：“十一郎但于林下呼妙子，必有人应。应即答云：‘传语九娘子，今夜暂将妙子同看亡妻。’”【眉批】奇事。行修如王老教，呼于林间，果有人应，仍以老人语传入。有顷，一女子出云：“九娘子遣随十一郎去。”其女子言讫，便折竹一枝跨焉，亦与行修折一竹枝令跨之，迅疾如马，与女子并驰，依依如抵。西南行约数十里，忽到一处，城阙壮丽。前经一大宫，宫有门，仍云：“但循西廊直北，从南第二院，则贤夫人所居。”行修一如女子之言，趋至北廊。及院，果见十数年前亡者一青衣出焉，迎行修前拜，乃赍一榻云：“十一郎且坐，娘子续出。”行修比苦肺疾，王氏尝与行修备治疾皂荚子汤。自王氏之亡也，此汤少得。至是青衣持汤，令行修啜焉，即宛是王氏手煎之味。言未竟，夫人遽出，涕泣相见。行修方欲申情，王氏固止之曰：“与君幽显异途，不当如此。苟不忘平生，但纳小妹，即于某之道尽矣。”言讫，已闻门外女子叫李十一郎速出，声甚切。行修出，其女子且怒且责：“措大不别头脑，宜速返！”依前跨竹枝同行，有顷却至旧所。老人枕块而寐，闻行修至，遽起云：“岂不如意乎？”行修拜谢，因问：“九娘子何人？”曰：“此原上有灵应九子母祠耳。”老人引行修却至逆旅，壁荧荧，枥马啖刍如故，仆夫等昏惫熟寐。老人因辞去。行修心愦然一呕，所饮皂荚子汤出焉。从是行修续王氏之婚，后官至谏议。

裴有敞（出《定命录》）

唐杭州刺史裴有敞疾甚，令钱塘县主簿夏荣看之。荣曰：“使君百无一虑，夫人早须崇福禳之耳。”【眉批】看一得二。崔夫人曰：“禳须何物？”荣曰：“使君娶二姬以压之，出三年则危过矣。”夫人怒曰：“此獠狂语！”荣退曰：“夫人不信，荣不敢言，使君合有三妇。若不更娶，于夫人不祥。”夫人曰：“身可死，此事不相当也！”其年，夫人暴亡，敞更娶二姬。

张文瓘（出《定命录》）【眉批】以下饮食定数相附见。

张文瓘少时，曾有人相云：“当为相，然不得堂饭食吃。”及在此位，每升堂欲食，即腹胀痛霍乱。每日唯吃一碗浆水粥。后数年，因犯堂食一顿，其夜便卒。

李栖筠（出《逸史》）

玄宗时，有术士判人食物，一一先知。公卿竞延接。唯李大夫栖筠不信，召至谓曰：“审看某明日餐何物？”术者良久曰：“食两盘糕糜，二十碗橘皮汤。”李笑，乃遣厨司具馔，明日会诸朝客。平明有诰召对，上谓曰：“今日京兆尹进新糯米糕得糕糜，卿且吃。”良久，以金盘盛来。李拜而餐，对御强食。上喜曰：“卿吃甚美。”更赐一盘，又尽。既罢归，腹疾大作，诸物绝口，唯吃橘皮汤。至夜半，方愈，忽记术士之言，谓左右曰：“我吃多少橘皮汤？”曰：“二十碗矣。”嗟叹久之，遽邀术士，厚与钱帛。

【总评】《前定录》作韩滉事，又云：阴司于人间之食，皆有籍。三品以上，日支。五品以上而有权位者，旬支。六品至九品，季支。其不食禄者，岁支。

李公（出《逸史》）【眉批】知人食料术附见。

贞元中，万年县捕贼官李公，春月，与所知街西官亭子置鲙。一客偶至，淹然不去，气色甚傲。众问所能，曰：“某善知人食料。”李公曰：“且看今日鲙，坐中有人不得吃者否？”客微笑曰：“唯足下不得吃。”李公怒曰：“某为主人，安有不得！此事若中，奉五千；若妄语，当遭契阔。请坐中为证。”因促馔，将就，有一人走马来云，“京兆尹召。”李公奔马去。适会有公事，李公惧晚，使报客但餐。恐鲙不可停，语庖人留我两楪，欲破术人之言。诸客甚讶。良久，走马来，诸人已餐毕，独所留鲙在。李公脱衫就座，执筋而骂。术士颜色不动。忽官亭子仰屋上坏，方数尺，堕落，食器粉碎，鲙并杂于粪埃。李公惊异，问厨者：“更有鲙否？”曰：“尽矣。”乃厚谢术士，以钱五千与之。

崔洁（出《逸史》）【眉批】前知术附见。

太府卿崔洁在长安，与进士陈彤同往街西寻亲故。陈有前知术，崔公不信。将出，陈君曰：“当与足下于裴令公亭餐鲙。”崔公笑不应。过天门街，偶逢卖鱼甚鲜，崔都忘陈君之言，曰：“此去亦是闲事，何如吃鲙？”遂令从者取钱买鱼，得十斤，曰：“何处去得？”左右曰：“裴令公亭子甚近。”乃先遣人计会。及升亭下马，方悟陈君之说。崔公大惊曰：“何处得人所鲙？”陈君曰：“但假刀砧之类，当有第一部乐人来。”俄顷，紫衣三四人至亭子游看。一人见鱼，曰：“极是珍鲜，二君莫欲作鲙否？某善此艺，与郎君设手。”诘之，乃梨园第一部乐徒也。余者悉去。此人遂解衣操刀，极能敏妙。鲙将办，陈君曰：“此鲙与崔兄餐，紫衣不得鲙也。”既毕，忽有使人呼曰：“驾幸龙首池，唤第一部。”此人携衫带望门而走，亦不暇言别。崔公甚叹异之。两人既餐，陈君又曰：“少顷，有东南三千里外九品官来此，得半碗清羹吃。”语未讫，延陵县尉李耿至，将赴任，与崔公中外亲旧，探知在裴令公亭子，故来告辞。方吃食羹次，崔公曰：“有鲙否？”左右报已尽，只有清羹少许。公大笑曰：“令取来与少府啜。”乃吃清羹半碗而去。延陵尉乃九品官也。食物之微，冥路已定，况大者乎？

许生（出《玉堂闲话》）

汴州都押衙朱仁忠家有门客许生，暴卒。随使者入冥，经历之处，皆如郡城。忽见地堆粟千石，中植一牌曰：“金吾将军朱仁忠食禄。”生极讶之。泊至公署，使者引入一曹司。主吏按其簿曰：“误追矣。”谓生：“可止此，吾将白于阴君，然慎勿窥吾簿。”吏既出，生潜目架上有签牌，曰人间食料簿。生潜忆主人朱仁忠性不食酱，欲验其由，遂披簿求之，多不晓其文。逡巡，主吏大怒，已知其不慎，瞋目责之。生恐惧谢过，且述其故。吏怒稍解，取食簿，于仁忠名下，注大豆三合，遂遣前使者引出放还。直抵相国寺，将逾其阈，为使者所推，踣地而寤。仁忠既悲喜，问其冥间之事。生曰：“君非久必任金吾将军。”言其牌粟之事。后与仁忠同食，乃言：“自君亡后，忽觉酱香，今嗜之颇甚。”乃是注大豆三合之验也。








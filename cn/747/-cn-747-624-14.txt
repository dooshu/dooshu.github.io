○为马总尚书谢除彰义军节度使表

臣某言：臣今月某日中使某至，伏奉九日制书，除臣工部尚书兼御史大夫充彰义军节度、观察、处置等使，并赐官告一通、旌节一副，及手诏等。雨露恩覃，沾霈易及，邱山施重，负乘难胜，臣某中谢。伏惟睿圣文武皇帝陛下文教畅三台，武功加四海，蕞尔淮寇，久稽灵诛，盖怀舍服之心，不以虔刘为事。既以统之上将，抚以中台，臣实妄庸，获充贰职，诚无裨补，亦备阽危。顷来面辞，密奉天旨，以为此道，必付微臣。苍黄受恩，黾勉从事，幸擒元恶，曾未逾时。果复圣言，遽承宠命。彩章五色，虔奉玺书，赏罚二权，猥操兵柄。鸿私荐及，蚊力何堪，即以今月上讫。臣伏闻师之所处，荆棘生焉，今管内数州，凋残极矣，遍郊骸，比屋疮痍。谨当扇以皇风，施之帝泽，俾污俗迁善，顽人向方。知无不为，敢竭微志，事有未便，即当上闻。徒以迹远阙庭，恋深皂栈，凿门授钺，空愧於兹，执贽奉璋，未知何日。


【后汉无名碑】

右汉无名碑，文字摩灭，其姓氏名字皆不可见，其仅可见者云“州郡课最，临登大郡”，又云“居丧致哀，曾参闵损”，又曰“辟司隶从事，拜治书侍御史”，又曰“奋乾刚之严威，扬哮虎之武节”，又曰“年六十三，光和四年闰月庚申遭疾而卒”。其余字画尚完者多，但不能成文尔。夫好古之士所藏之物，未必皆适世之用，惟其埋没零落之余，尤以为可惜，此好古之僻也。治平元年六月五日书。


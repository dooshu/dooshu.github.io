○刘嗣绾词

汪紫珊太守所刊七家词，以刘芙初太史［嗣绾］筝船词为阳，清而不佻，旨趣遥深。醉太平云：“蕉窗碧笺。苔阶绿钱。梦来曾抱秋烟。是今年去年。秋云扫天。秋河卷帘。有谁同话秋边。算秋虫可怜。”采桑子云：“今宵明月无情甚，一片清光。照邻墙。凄断卢家玳瑁梁。隔江谁唱安公子，偷得霓裳。却立回廊。断尽青溪曲曲肠。”醉花阴云：“天外层湖湖外渡。渡口南塘路。塘水太无情，流过门前，不许鸳鸯住。岸桡荒寒三两树。没个寻常春处。懊恼是红船，不载春来，载了春归云。”浪淘沙云：“落叶下重楼。暮雨飕飕。病来和影说绸缪。不是芭蕉窗外语，忘了深秋。料理旧时愁。药碗茶瓯。无聊犹自倚香篝。二十五声今夜点，点点心头。”太史频年旅食，虽捷礼闱，入木天，恒杜门却轨，生平抱蕴，百未展一，竟郁郁以终。即此数词，感喟之忱，溢於言表，有非浅涉家所能窥测者。


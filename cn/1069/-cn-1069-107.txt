卷一百二十七

永乐十年夏四月乙卯朔享  太庙

○丙辰

○秦王尚炳讣闻  上辍视朝三日遣官赐祭谥曰隐命有司治丧葬  皇太子亲王俱遣祭△设禄谷长官司隶云南镇沅府其地本禄平寨时镇沅府知府刀平请设治所故有是命

○丁巳

○升鸿胪寺左侍丞许廓为工部右侍郎△鞑靼瓦剌歹奏愿居北京从之赐予如例

○戊午

○改吏科给事中张宗义于兵科云南左参议吕名善于陕西布政司福建按察司佥事胡恪于河南按察司

○庚申

○浚北京通流等四闸河道共一万七百三十七丈

○壬戌

○尚书宋礼奏近因监察御史许堪言卫河水患命臣相度措置臣尝自卫辉至直沽视河岸低薄非止一处窃谓若不究其源析其流但务修筑堤岸恐水复冲坍不免连年动劳民力今欲除患须定长久之计臣先视会通河至魏家湾与土河相连宜于彼开二小河以泄于土河则虽遇水涨下流卫河自然无漫衍之患见已分拨军夫用工今复视德州城西北亦可开泄水小河一道盖自卫河岸东北至旧黄河一十五里内五里旧有沟渠五里系古路二里系平地今开通泄水以入旧黄河则至海豊县大沽河入海凡四百五十七里约用军夫三千余人十日可完  上谕工部臣曰礼所言诚当但今农务方兴可令俟秋成后为之

○癸亥  敕开平备御成安侯郭亮等曰今天气已暖自开平至怀来宣府万全兴和各山顶皆置五炮架有警即发庶易为堤备△徙广宁卫铁山马市于团山以水草便故也△都察院右副都御史王彰等言肃州卫寄居回回指挥哈制马牙杀御史陈锜都指挥刘秉谦大掠而去由陕西按察司佥事马英激之当寘英大辟命磔于市△江西安仁县知县曹闰奏天下府州县俱有惠民药局养济院而本县久废请复开设从之

○甲子  上谓兵部臣曰朕用心马政有年戒谕所司亦至矣而蕃息之效未闻今当孳牧之际其饬励太仆及各都司卫所管马官各尽乃心岁终具实数来闻当考勤怠施赏罚焉△都察院右副都御史王彰等言监察御史陈孟旭受赇枉法当绞文献盗课银当斩  皇太子曰御史执法而违法如此罪之如律

○乙丑

○庆成王济炫来朝△凉州卫都督同柴别力哥等七十七人来朝贡驼马赐钞币有差△福余等三卫指挥使喃不花等如敕书遣人纳马赎虏掠边卒之罪

○丙寅  命故山东都司都指挥同知童兴子贵袭父原职为羽林前卫指挥使羽林前卫指挥佥事脱脱不花子抚州奴袭升指挥同知金吾左卫指挥使阎勇子荣金吾右卫指挥使许真子广金吾前卫指挥佥事孙让子直大兴左卫指挥佥事古训子铭各袭职

○丁卯

○四川益兴井灶丁言本井岁办盐八万二千斤近年崩塌修淘不通致亏课额今潼川州盐亭县旧有长豊天城二井可以补办请命开煎从之

○戊辰

○唐王桱第四子生赐名琼炟  敕兵部给庆成王济炫三典仗校尉

○己巳

○哈的兰回回僧人马黑变哈密回回百户阿马丹等来朝贡马及玉璞赐赉有差

○庚午  命筑辽东开原西门土城以处鞑靼之归附者△朝鲜国王李芳远遣陪臣闵海异等琉球国中山王思绍遣遣使坤宜堪弥等贡马及方物贺  万寿圣节赐钞及文绮表里有差△河南许州襄城长葛临頴郾城泌阳等州县民饥命户部给粟赈之凡给二千五百二十六石

○辛未  万寿圣节  上御奉天殿受朝贺大宴文武群臣及四夷朝使

○癸酉

○户部言浙江临海县民困水灾亏兑盐粮万三千一百八十余石请令以钞折输  上曰既被水灾当思宽恤其蠲除之

○甲戌

○凉州卫指挥佥事哈剌你孰男阿鲁卜里都指挥佥事扯扯不花等及辽东自在安乐二州指挥佥事贾你等来朝贡马悉赐钞币袭衣△山西平阳翼城等郡县饥遣户部员外郎孙恪赈之凡十六万九千六百余户给粟三十一万四千二十石有奇

○丁丑  命户部岁给庆成王济炫禄米二千石△建阳卫都督佥事失秃儿等贡马赐之钞币

○戊寅

○给赐灌顶净觉弘济大国师班丹藏卜慧慈弘应国师把奔慈智禅师洗拏宛卜等诰敕

○己卯

○忽石门卫指挥佥事兀丁哥建州卫副千户可奚等诣阙自陈愿居辽东自在安乐二州从之赐予如例

○辛巳

○庆成王济炫辞归赐之钞币并赐其从官钞有差△赐在京文武百官夏布有差命翰林院学士左春坊大学士胡广等五员赐同尚书△擢进士胡概萧常郭廉吴斌弋谦邓真何楚英傅良何忠张顺周建李日良王铉郭振金庠鲁琛朱敬乔良邓义陈子伦林衡谢升张昱监生张勤龙景亨赵文姚悦濮阳恭任旺祝和陈恕郭端贾节赵益廖睿周毅李善杨俊张斌为监察御史

○癸未

○录征剿胡寇功升山西行都司都指挥同知张杰为都指挥使羽林前卫指挥同知张忠燕山前卫指挥同知成忠金吾左卫指挥同知王恕金吾右卫指挥同知李源燕山右卫指挥同知阎蛮蛮俱为指挥使金吾右卫指挥佥事王能观音保卢八秃儿燕山左卫指挥佥事刘得俱为指挥同知  命故山西都司都指挥佥事张义子马家驴袭父原职为金吾左卫指挥使羽林右卫指挥使孙能子海羽林前卫指挥同知杨斌弟清通州卫指挥同知李敬弟斌各袭职△山东莱州等府饥命户部遣官发粟赈之计粟五十八万三千八十石








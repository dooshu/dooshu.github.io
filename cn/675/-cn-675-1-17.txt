卷十七 纪实门上

仁宗正月十四日御楼，遣中使传宣从官曰：“朕非好游观，盖与民同乐。”翌日，蔡君谟献诗云：“高列千峰宝炬森，端门方喜翠华临。宸游不为三元夕，乐事还同万众心。天上清光留此夜，人间和气阁春阴。要知尽庆华封祝，四十余年惠爱深。”《东斋录》

李参少有吏材，仁宗奇之，殿柱题其名，有繁剧人所避者，必用参。自将作监簿擢至右丞、枢密直学士。元丰中卒。李师中以诗吊之曰“当年殿柱题名处”，盖为是也。《诗史》

岭南谓村市为墟，柳子厚诗云：“青箬裹盐归洞客，绿荷包饭趁墟人。”《青箱杂记》

夏文庄谪守黄州时，庞颍公为郡掾，文庄识之，优待。颍公有病，意谓不起，文庄亲视之，曰：“异日当为贫宰相，亦有年寿，疾非所忧。”颍公曰：“宰相岂得贫耶？”文庄曰：“一等人中贫尔。”故颍公后作退老诗曰：“田园贫宰相，图史富书生。”盖记此也。[《青箱杂记》]

张侍郎师锡年八十，有《喜子登第》诗曰：“御榜今朝至，见名心始安。尔能俱中第，吾遂可休官。贺客留连饮，家书反覆看。世科谁不继，得慰二亲难。”张氏常有中甲科者，故有世科之语。[《青箱杂记》]

张退傅文懿士逊、赵少保叔平概、张枢相升皆寿八十六，陈丞相文惠尧佐寿八十二，杜丞相正献衍寿八十一，富丞相文忠弼寿八十。文惠致政，退傅诗曰：“青云歧路游将遍，白发光阴得最多。”[同前]

天圣中李康靖公若谷、庆历中邯郸公淑，皆知滑州。后八年，审言又知。前此，邯郸公迎康靖公到滑，康靖题诗于州廨曰：“滑守如今是世官，阿戎出守自金銮。郡人莫讶留题别，孙息期同住此看。”后审言刊石纪其事。同前

元丰初，王伸效王建作《宫词》百首献之，颇有意思，诗云：“太皇生日最尊荣，献寿宫中未五更。天子捧觞仍再拜，宝慈侍立到天明。”宝慈，皇太后宫名。太后幸景灵宫，驾前露面双童女，诗曰：“平明彩仗幸灵宫，紫府仙童下九重。整顿珑璁时住马，画工暗地貌真容。”《古今诗话》

张九龄在相位，有謇谔匪躬之诚。明皇怠于政事，李林甫阴中伤之。方秋，明皇令高力士持白羽扇赐焉。九龄作《归燕诗》贻林甫曰：“海燕何微眇，乘春亦暂来。岂知泥滓贱，只见玉堂开。绣户时双入，华轩日几回。无心与物竞，鹰隼莫相猜。”林甫知其必退，恚怒稍解。《明皇杂录》

段文昌，广都县人，父以卖油为业。生而多智，长亦有文。常跨驴行，乡里笑之。三十年间，衣锦归蜀。蜀人赠诗曰：“昔日骑驴学忍饥，今朝忽着锦衣归。等闲画虎驱红旆，可畏登龙入紫微！富贵不由公祖解，文章生得羽毛飞。广乡再去应惆怅，犹有江边旧钓矶。”《鉴戒录》

罗史君向，庐州人，不事产业，以至困穷。常投福泉寺随僧饭而已，其学未尝废。二十年间持节归乡里，及境，至僧房书壁曰：“二十年前此布衣，鹿鸣西上虎符归。行时宾从过前事，到处松杉长旧围。野老共遮官路拜，沙鸥遥认隼旟飞。春风一宿琉璃殿，惟有泉声惬素机。”同前

雷州及海外琼崖多香木，夷民以为槽饲鸡犬。郑文宝诗曰：“沉檀香植在天涯，贱等荆衡水面槎。何必为槽饲鸡犬，不如煨烬向豪家。”《谈苑》

建州山水奇秀，创寺落落相望。伪唐建安寺三百五十一，建阳二百五十二，浦城一百七十八，崇安八十五，松溪四十一，关隶五十二，仅千区。杜牧《江南》绝句云“南朝四百八十寺”，谓是也。

刘经为虏政事舍人，来奉使，路中有野韭可食，味绝佳，作诗云：“野韭长犹嫩，沙泉浅更清。”并同前

张弘靖三世掌纶诰，秉钧轴，杨巨源赠诗云：“伊陟无闻祖，韦贤不到孙。”时称其善与张家说家门。巨源燕居吟咏，年老得疾，头数摇，人言吟咏习成。《诗史》

张镐少有大志，游京师，未始知名。嗜酒跌宕，人有邀之，策杖而往，大醉即归，言不及世务。杨国忠荐为右拾遗，不二年，由谏议大夫擢中书侍郎平章事。杜少陵云：“张公一生江海客，身长九尺须眉苍。召起遄遇风云会，扶颠始知筹策良。”正谓镐。

王元之出守黄州，时苏易简榜下放孙何等三百五十八人，奏曰：“禹偁禁林宿德，累为迁客，飘泊可念。臣欲令榜下诸生罢集，缀马送于郊。”奏可。送过四短亭。诸生列拜于官桥。元之口占一绝付状元曰：“为我深谢苏公。”其诗曰：“缀行相送我何荣，老鹤乘轩愧谷莺。三入承明不知举，看人门下放诸生。”时诸亲友观望不敢私近，惟窦元宾执手于閤门曰：“天乎，天乎，得非命欤！”公以诗谢，其略曰：“唯有南宫窦员外，为余垂泪閤门前。”[《玉壶清话》]

文潞公居伊、洛日，年七十八，同时中散大夫程珦、朝议大夫司马旦、司封郎中致仁席汝言，皆年七十八，尝为同甲之会，各赋诗。潞公诗曰：“四人三百十二岁，况是同生甲午年。占得梁园为赋客，合成商岭采芝仙。清谈亹亹风生席，素发飘飘雪满肩。此会从来诚未有，洛中应作画图传。”[《梦溪笔谈》卷十五]

荆公罢相知金陵，有诗曰：“投老归来一幅巾，君恩犹许备藩臣。芙蓉堂下疏秋水，聊与龟鱼作主人。”再罢相，以会灵观使居钟山，又作诗曰：“乞得胶胶扰扰身，江湖波浪替埃尘。只同凫雁为闲侣，不与龟鱼作主人。”[《东轩笔录》卷六]

荆公初拜相，以未谢，坐阁中不见客，一二门生侍坐，但见颦蹙不言，徐题诗于窗曰：“霜筠雪竹钟山寺，投老归欤寄此生。”放笔而起，人莫测其意。[《东轩笔录》]

国朝内相服金带，朱衣一名前引。两府则金球文带佩鱼，朱衣二人，谓之重金。望两制久者，则曰：“眼前何日赤，腰下几时黄？”望两府久者，则曰：“眼赤何时两，腰黄甚日重？”

熙宁中，高丽使人至京师求王平甫诗，有旨令京尹元厚之抄录以赐。厚之自诣平甫求新著。平甫以诗戏之曰：“谁使诗仙来凤沼？欲传贾客过鸡林。”

福唐有老妪当垆，有举子谓妪曰：“吾能与尔致数十千。”乃令妪作酒帘，题曰：“下临广陌三条阔，斜倚危楼百尺高。”太守王祠部逵见之大喜，呼妪，与钱五千、酒一斛。盖诗乃王公《咏酒旗诗》，平生最得意者。

大社二祭多差近臣。王禹玉在两禁二十年，熙宁间为翰林学士，复被差，题诗于斋宫曰：“邻鸡未动晓骖催，又向灵坛饮福杯。自笑治聋知不足，明年强健更重来。”[《倦游杂录》]

关右人或作京师语音，俗谓之獠语，士大夫亦然。有太常博士杨献民，河东人。时鄜州修城，差望青砍木，作诗寄僚友曰：“县官伐木入烟萝，匠石须材尽日磨。”盖以乡音呼忙为磨也。士人而狥俗不典，可笑。[《倦游录》]

魏仲先《赠莱公诗》曰：“有官居鼎鼐，无宅起楼台。”仁宗即位，北使至，赐宴，惟两府预焉。北使历视坐中，问译者曰：“孰是‘无宅起楼台’相公？”丁晋公令译者曰：“南方须大臣镇抚，寇公抚南夏，非久即还。”《古今诗话》

元微之自会稽拜尚书左丞，到京未逾月，出武昌，诗赠夫人裴氏曰：“穷冬到乡国，正岁别京华。自恨风尘眼，看他远地花。碧幢还照耀，红粉莫咨嗟。嫁得浮云婿，相随即是家。”夫人答曰：“使门初拥节，御苑柳丝新。不是悲殊命，惟愁别近亲。黄鹂啼古木，朱履从清尘。想到千山外，沧江正暮春。”

贞元中，李挚以宏词振名，与李行敏同姓，同年登第，又同岁及同门。挚答行敏诗曰：“因缘三纪异，契分四般同。”

武宗怒一宫嫔，谓柳公权曰：“得学士一诗，当释之。”遂进诗曰：“不忿前时误主恩，已甘寂寞守长门。今朝却得君王顾，重入椒房拭泪痕。”

柳公权从事未央宫，文宗谓曰：“有一喜事。边上赐衣久不时，今年二月已给。公可贺我以诗。”公权进诗曰：“去岁虽无战，今年未得归。皇恩何以报，春日得春衣？”

严续仆射请韩熙载为父撰神道碑。珍货外，仍缀一姬为润笔。韩受姬。及文成，但叙谱系品秩及薨葬哀赠之典而已。续嫌之，乃封还，意其改窜。熙载亟以歌姬并珍赠还之。姬登车，书一绝于泥金双带云：“风柳摇摇无定枝，阳台云雨梦中归。他年蓬岛音尘断，留取尊前旧舞衣。”同前

雄州安抚都监称宣事云：“虏中好乐天诗。闻虏有诗云：‘《乐天诗集》是吾师。’”

白乐天一举登第，作诗曰：“慈恩塔下题名处，十九人中最少年。”时年二十七。

大和二年，崔郾侍郎东都放榜，西都过堂。杜紫微第五人登第，作诗曰：“东都放榜未花开，三十三人走马回。秦地少年多酿酒，却将春色入关来。”

宝历中，杨嗣复相，具庆下继放甲榜。时先仆射自东洛入觐，嗣复率生徒迎于潼关，宴于新昌里第，元白在焉，皆即席赋诗。杨汝士诗后成，元白览之失色。诗曰：“隔座应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏傅虽云盛，讵有兹筵醉醁醽！”汝士是日大醉，归谓诸子曰：“今日压倒元白。”

何扶，大和元年登第，明年再捷，以一篇寄同年曰：“金榜题名墨尚新，今年依旧去年春。花开每被红妆问：何事重来只一人？”并同前

紫阁山老僧文聪说，晏相来游山，猕猴万数遍满山谷。僧言未尝如此之多。晏诗寻添猕猴之句。《杂志》

王沂公与李文定公连榜取殿魁，又相继秉钧轴。文定镇并门，公均劳逸本乡，作诗寄之，略曰：“锦标得隽曾相继，金鼎调元亦荐更。并土儿童公再见，会稽幢绂我先荣。”或曰：“如此名实，何由企及！”《续归田录》

潘阆在舒州潜山寺为行者，题诗钟楼云：“绕寺千千万万峰，忘第二句顽童趁暖贪春睡，忘却登楼打晓钟。”孙仅为郡官，见诗曰：“此潘逍遥也。”告寺僧呼行者，潘已亡去。《贡父诗话》

越州鳗井在应天寺。井在一盘石上，高数丈，井才方数寸，乃一石窍也，深不可知。徐浩诗云：“深泉鳗井开”，即此也。其来亦远。鳗时出游，人取之置衣袖间，了无惊猜，如鳗而有鳞耳。其大尾有刃迹，相传黄巢曾以剑砍之。凡鳗出，必有水旱疫疠之疾，乡人以此候之。(《笔谈》)

学士院有双鹊，尝栖于西轩海棠枝上。每学士会食，必徘徊翔集于玉堂之上，略无惊畏，因谓之灵鹊。时或鸣噪，必有大诏令或宣召之事。故晁公见和诗云“却闻灵鹊心应喜”，并予宿直诗云“灵鹊先依玉树栖”。二诗出《枢庭集》。《金坡遗事》

鼎州甘泉寺介官道之侧，泉甚佳，便于漱酌，行客无不留者。寇莱公南迁，题东槛曰：“平仲经此，望北阙，黯然而行。”未几，丁晋公又过，题西槛曰：“谓之酌泉礼佛而去。”后范讽补之安抚湖北，题诗曰：“平仲酌泉方北望，谓之礼佛向南行。烟岚翠锁门前路，转使高人厌宠荣。”《古今诗话》

退傅张文懿晚春乘安舆出南薰门，缭绕都城，游金明池，抵宿诣宜春门入。关吏捧牌请官位。书云：“闲游灵沼送春回，关吏何须苦见猜！八十老翁无品秩，三曾身到凤池来。”同前









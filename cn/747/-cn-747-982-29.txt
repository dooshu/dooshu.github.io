○对男取江水溺死判

〈顾乙从母所好，令男十五里取江水。溺死不为之服。〉

顾乙依仁植性，履孝因心，生我之义方深，倚庐之思何极。扇枕温席，造次无违；候旨承颜，钦从所好。屠鸡留膳，不为执友之贤；求鲤探泉，兼入邻家之馔。顺慈亲之旨，忘爱子之劳。属以回浦生风，长江起浪，因兹汲引，遂见沉沦。乙类姜诗，无复弄璋之念；男同精卫，空摇衔石之悲。不服以殇，初疑越礼；苟全於孝，取叶随时。既有符於古风，恐难於令典。


卷五十八

<史部,诏令奏议类,奏议之属,历代名臣奏议>

钦定四库全书

历代名臣奏议卷五十八

明　杨士奇等　撰

治道

宋宁宗时袁说友上言臣仰惟皇帝陛下聦明仁孝得於天资历数攸归神器有托承太皇之命旨遵圣父之诏音嗣守丕图抚临万?天地开悦神人协和臣遭际明时至荣极幸臣猥琐不才叨缀从列向者充员京邑屡拜清光夙荷圣神特达之知媿无职守纎毫之报兹幸身逢华旦?沥愚衷亟欲仰赞宏模少裨圣德窃惟自古大有为之君其於践阼之初必思有以收结人心慰满衆望人心既得衆望已孚则天顺人助四夷来王极功所不难致陛下嗣位维新中外爱戴正是收结人心慰满衆望之日臣不暇缕举繁目?以当今可行足以收人心而慰衆望者有六事焉

其一曰大行至尊夀皇圣帝奄弃万方倏已浃月陛下追慕皇祖日赴临殿号恸备至臣民叹嗟唯是三年之服天下通丧自汉以来丧礼从薄遂有以日易月之制盖数千百年为天子者未有断然而能复古也惟我夀皇圣帝顷罹高宗之丧断自宸衷躬行三年之服孝诚之至万古无踰今陛下继统嗣位适当以日易月禫祭之初此正陛下尽孝竭诚之日夫夀皇之於高宗盖子为父服是以为三年之丧今陛下之於夀皇则孙为祖服亦当行周期之制臣?陛下体夀皇执丧三年之礼仿古人丧礼近厚之说亟下诏旨躬行周期之服令有司讨论丧制凡御朝退朝御辇过宫之服并令斟酌裁定陛下一一躬行之此令一下中外臣子既以仰叹陛下念祖孝诚之切复以深感陛下居丧尽礼之孝抑以敬服陛下聦明仁孝之实以收人心以慰衆望莫切於此且今之外敌固非可以礼义责也犹能慕我夀皇之孝而能於继祖践位之日躬行三年之丧外敌固不足言之於陛下也然彼且能尔今周朞之服陛下必能以身行之傥圣意以为无难即乞速降指挥不胜臣子厚幸

其二曰昨日恭闻已降指挥宣押宰臣留正仰见陛下握符御极知所先後倚任大臣共图盛治规模宏远将致太平天下幸甚臣窃意留正必须抗章牢辞未即赴阙?陛下体古人进退大臣以礼之意深以朝廷辅佐之任为重与降诏趣还俾之必来则陛下礼貌大臣无愧於古先哲王矣至如起居郎陈傅良忧国爱君不得已遂纳禄而去枢密院编修官杨方以前日时事未顺亦投劾而归二人者皆一时人望所属臣愿陛下出自圣意亟下诏旨并令日下依旧前来各供旧职岂特以收结士心亦於赞襄治道大非小补

其三曰台谏者天子之耳目所以密赞治道裨益圣聦顷岁高宗皇帝更化之日首下诏书大开风宪之地今陛下作主举行新政要当广开言路崇用台谏臣?陛下断自宸衷亟发诏旨申饬台谏令各尽乃职知无不言凡有章奏陛下即日施行则言路既广圣德彰闻治效日隆下无壅蔽初政之要无以越此

其四曰向者夀皇圣帝初罹高宗之丧教坊乐人及一应俳优伶官等并行罢逐今陛下嗣服之日适居丧制臣?陛下即降指挥应干乐人及俳优伶官等日下并权令逐便候终丧日续听指挥亦以见陛下盛德之至也

其五曰自古人主规图极治增益圣德未尝不求言纳谏以广听闻汉董仲舒谓广览兼听极群下之知尽天下之美此盖帝王之要务也今陛下嗣服之始尤当广求直言崇任忠鲠政事之当否民情之休戚傥非听言受谏陛下无由自知国朝祖宗即位之日即相继下诏以求直言列圣遵承以为家法然而求言贵於能听听言贵於能行今朝政阙失民间疾苦未易缕陈臣?陛下亟发诏旨先令在朝监察御史以上及馆职学官限五日内各上封章极言时政阙失使之尽言无隐陛下傥未能尽经乙览即乞以臣下章奏付後省都司官掇其必可施行者类申朝廷将上取旨一一施行其间有関系陛下躬行者亦令大臣别项敷奏陛下恪意力行如此则五帝三王将并驾而齐驱矣

其六曰今岁适当大礼之年今大行在殡遂降九月明堂指挥陛下既履宝位即与太上皇帝事体不同参之礼经严父莫大於配天盖谓尊父以配天也陛下若行明堂则於尊父之礼实有所碍兼陛下临御之初正欲修明号令耸动观听臣?陛下以明堂尊父之礼既有所碍亟与大臣商议仍旧讲行郊祀之礼如冬至之前未得发引即照乾道元年正月郊祀之例别降德音其肆赦支犒恩数等亦照隆兴二年十一月冬至日指挥施行庶几陛下御极之始即见上帝於昭格天地敛福庶民实为初政之助臣备数从班职在献纳既未得即侍天威面控愚虑而於六事实不可缓用敢亟具奏劄上渎圣聦惟陛下谅其忠悃而早行之至於躬节俭之德以先天下惜内帑之财以养国力两宫定省之日风雨不渝泰安之礼极其优厚倚信大臣视为心腹收召人物必先忠良早朝晏罢日以勤政为务臣下章奏可否随即施行内侍之任以忠直老成为先见在宫嫔稍加斟酌裁减随龙恩数必合旧制而後行左右请求必惟成法而後与戒饬诸屯主帅务令修举军政申严沿边守臣专以固圉为职凡此数端望陛下曲留圣衷节次施行则尧舜三代之治日月可冀矣臣不胜激切控沥之至

卫泾上奏曰臣闻人君之治天下无不原於此心治安常得於忧勤祸败每基於逸乐盖方其多事则惧心必生故忧勤而图治居安既久则骄心易起故逸乐而不自知苟非聦明过人鲜能自克臣恭惟陛下天资濬哲智略高远万无是事臣区区愚虑不能自已於言且声色易於移人陛下非不知声色之不可迩也而耳目为难防宴安同於酖毒陛下非不知宴安之不可怀也而志意为易惰财用生民之膏血陛下非不知财用之当节也而牵於姑息则有所未暇节名器人主之操柄陛下非不知名器之当惜也而溺於贵幸则有所未暇惜自陛下即位人臣之进说者非一疏陛下之听言者非一日虽改过不吝见善必从而弊隙尚多冗滥未革陛下意谓时之无事不必过忧事之至微未足害治然恐陛下此念生於自喜则骄心得以乘之骄心一萌则所以体天意者亦几於怠矣况朝廷庶事未可谓尽当四方幽隐未可谓尽达年糓虽丰民困重敛夷狄虽顺意实不测大计未立大雠未复天之望陛下者若是正宜惕息修省其可有一毫之骄心耶臣?陛下图患於不见保治於未形一起居言动一云为注措兢兢业业常若上帝临之在上质之在傍声色之陈於前必思玉体之当爱宴安之动於念必思德业之当勉爵赏之施必思名器不可以假人赐予之颁必思民力不可以困竭此心无日不与天相似则陛下所以体天意者既至天心所以爱陛下无穷凡陛下所当为之事皆次第而举矣昔仁祖谓休祥之臻惧省不类灾异之见儆畏厥繇乃考箕畴之传稽汉儒之说裒类五行六沴祸福之应为书十二卷名曰洪范政鉴以示天人感召之理夀皇尝谕近臣无逸一书享国久长皆本寅畏爰缉尚书所载天事列为二图名曰敬天朝夕观览仁祖夀皇所以饬躬修德克谨天戒见於三书者不外此数事成效昭然于今可覩不然治教刑政大抵粗略而天之报贶乃同於已安已治之时臣诚恐天幸不可以为常祸机多藏於隐微而发於人之所忽也惟陛下留神省察岂特臣之幸实宗社生灵之幸

泾又上奏曰臣恭惟陛下聦明天纵嗣承大统舜禹授受千古有光遵夀皇之成规对廷臣於黼座将以讲求治道夫岂徒应故事而已臣侧闻群臣进言者多劝陛下即位之初当大有所施设以竦动四方之观听陛下圣意以循循为治臣有以见宸虑高明度越千古固非常情之所能量度也臣窃观自昔欲有为之君非不好大喜功志高慕远方其锐意图治凡创端造业皆足以震耀群动兴起人心论治者亦皆喜谈而乐道及阅岁踰时意销气沮曾无尺寸之效而沦胥以败往往锐始者必怠终兢虚美而本无诚心故其害至此孰若因人情之所欲审事势之所宜图实效而不隆虚名务远谋而不趋近利其初虽若循循未快人意然尽力於躬行用功於悠久积日累月寖明寖昌计筭见效反出於欲有为者之上得失可槩见矣昔尧以兢兢日行其道舜以业业日致其孝禹之克勤汤之检身若不及文王之翼翼小心武王之继志述事凡诗书所称此六七圣人不过畏天命保人心侧身修行恭己任贤慢游逸乐之是儆是戒忧勤恭俭之是训是图初未尝为惊世骇俗轻发易变之举也然後世称圣之盛治之极必曰唐虞三代岂非循循之效哉陛下以不世出之资享夀皇已成之业践阼以来薄海内外小大臣民倾耳拭目以徯维新之政陛下圣意先定周密详重谨於所发不为目前可喜之事诚有得於圣贤循循之义矣臣愚犹有私忧过计试为陛下言之陛下慈仁本於天禀未尝不恭俭也而恭俭之德未信服於人心陛下日昃视朝咨询忘倦未尝不忧勤也而忧勤之志未昭白於天下爵赏所以励臣工也而人以为多滥纪纲所以尊朝廷也而人以为未振有纳谏之盛德而未闻行谏之英断有恤民之仁心而未闻宽民之实惠诏百官以修职业而苟且之习未革敕将帅以厉军政而贪刻之徒寔繁半岁之间课效未见救过不给衆人窃议有识忧疑毋乃陛下虽知循循之可尚而未能践其实乎夫圣贤之循循与世俗之因循相近而实相远也圣贤之循循亦顺至理之当然力行而不息耳苟无诚心实德悠悠玩日时乎无事则苟安而不虑事变之至则仓卒而无谋徇一时之娱忘千载之患此乃世俗因循之害非唐虞三代所以为治之意也况今日风俗颓靡百度弛纵人材削弱国势未张汲汲有为尚恐不济若犹因循其弊将至於不可为矣臣虑臣下或闻陛下有循循之志遂希旨迎合饰因循之说以误圣听非忠於为陛下计也臣?陛下刚健笃实励精图政躬朴素以杜奢侈之渐防逸豫以戒宴安之毒则恭俭之德彰矣辍燕闲之暇以揽机务絶左右之私以亲正人则忧勤之心着矣公予夺以示惩劝惜名器以待功劳罢内降之命遵累朝之法则爵赏知所谨矣毋以朋党轻疑外廷毋以道学并弃贤士择任耳目之寄大开公正之涂则纪纲庶乎振矣有奨饰而未闻拔擢有开纳而无所施行非所以崇谏也务斥谄谀之说护养忠直之气斯得听言之要矣贵近之滥恩未革无益之费用未省非所以寛民也条无名之横敛议蠲减而必行斯有惠下之实矣擢亷勤之吏以励偷惰严按察之司以治赃汚则职业修矣昔之以贿赂进者果於弃而不用今之以贪黩败者寘於法而不贷则军政肃矣凡此八者陛下果事事而加谨物物而加察勿以小善无益而不为勿以小恶无伤而不去仁心善政与日俱新如火之然如泉之达使圣德日以光大功业日以休显斯足以尽循循之实矣苟怀安怠忽无所施为臣恐未免终堕於因循之说也惟陛下留神幸甚

泾又上奏曰臣闻天下虽大治之在心自昔君臣相与讲明治道未尝不以此心为先务禹之告舜曰安汝止伊尹之告太甲曰钦厥止傅说之告高宗曰惟厥攸居政事惟醇周公之告成王曰文王惟克宅厥心乃克立兹常事盖心者万事之纲致治之本未有不先定其心而能成治道者也臣恭惟陛下以聦明英睿之资承慈皇付托之重忧勤在御三载于兹虚怀任人屈已从谏帝王盛德蔑以加此是宜盈成之业有光太平之期可卜顾求治虽勤课效未见上下悠悠偷安岁月毋乃圣心所向容有未定而莫知所用力之地欤夫惟圣心未定故小大之臣议论不明趋向不一家持一说人立一见或习颓堕或贡谀佞或务迎合或事谗邪皆不过窃取陛下爵禄其为身计足矣陛下临政?治何所望於此乎易曰通其变使民不倦又曰易穷则变变则通通则久言天下之事苟至於穷极必贵於变通乃为可久之道也臣观当今事势往往多弊而其弊将穷矣民极於贫而莫究赈恤之宜平时犹且思乱兵极於养而莫止饥寒之怨临事孰肯用命官极於冗而澄汰之无策徒困於缺少财极於敛而寛省之无计每患其不支士大夫知有禄位而不知有名节缓急何所倚仗风俗知有奢靡而不知有条制踰僭何所限节举天下大事无出此五六者而其弊至此极矣尚赖朝廷清明圣德容覆祖宗仁泽在人中兴以来培植益厚维持固结幸以无事然平居暇日已怀懔懔之惧脱有谗谄在侧群邪并进得以挠乱陛下之纪纲法度公道不伸国体浸弱奸雄睥睨或生轻侮之心一旦事变起於细微祸机萌於所忽向之维持固结者有时而不可恃亦可为寒心哉陛下试当清闲之燕事物不衡於虑嫔御不接於前平心定气而静思之微臣之言必有默契於渊衷者然则变通之道其在今日诚圣心所宜先定也臣伏愿陛下体乾健之德广离明之照审观事势之所系念其弊之为己穷察其弊之所由起览大易之言求变通之道圣心先定然後明诏大臣逮中外百执事朝夕讲磨同心协力及今而亟图之勿坐待其极而至於不可救凡行一事必曰其有益於变通之实欤不可以尝试而幸成也每出一令必曰其有合於变通之理欤不可以轻发而骤改也进一人才必曰果可以任吾变通之责欤不可以顺适目前而用之也听一言议必曰果有以助吾变通之政欤不可以投合所见而受之也夫既知所用力之地循循而行之孜孜而为之虽无立见之効而有驯致之功前五六者之弊庶乎有瘳而天下之治可次第举矣不然当庶事极弊之时譬之一身四体岌如药伤补败犹恐不给而希合苟容之徒养交持禄方且谓雨阳时若咏诵太平以规荣利及其意得志满奉身而退它时独以忧劳遗陛下岂不误哉可胜悔哉此理非难晓其事非难行特在陛下加意与否而已臣拙戅不量踈外僭论大体窃惟国朝储养馆职之意甚厚仁皇盛时诏特许以言事臣待罪册府首尾五年三获瞻望清光每竭愚衷辄蒙寛赦兹不敢以去国而忘葵藿之诚昔魏徵陈十渐以戒太宗其末有曰千载休期时难再得明主可以为而不为此臣所以欝结而长叹也臣敢以徵之言为陛下献惟陛下财幸

焕章阁待制侍讲朱熹上奏曰臣迂愚衰贱无以踰人仰荷圣明召从远外置之近侍之列处以劝诵之官此岂私於小臣者哉意者必以其粗尝讲学稍有思虑不肯随衆默默或有以仰裨圣治万分之一也而臣伏自到阙三获进对狂妄之言时蒙采纳如增添讲日看详封事不受贺表之属皆得施行臣窃不自知以为庶几可以披沥肝胆毕义?忠而无负於陛下所以收録使令之意又窃惟念服在内朝实以从容讽议为职故虽被求言之诏亦不敢辄同外臣撰述文字以致宣泄但尝面奏一二意望陛下自以圣意施行而累日以来窃观天意雷霆之後继以阴雨沈欝不解夜明昼昏此必政事设施大有未厌人望以致阴邪敢干阳德者而臣前日所尝言之大者尚亦未蒙省察若但碌碌随群解释文义时时陈说一二细微以应故事则不唯非陛下所以召用愚臣之意亦岂愚臣所以服事陛下之志哉今有微诚须至倾竭臣之所言其最大者则劝陛下凡百自奉深务抑损自宫闱之私居处服用且如潜邸之旧以至外庭礼数仆御恩泽亦未可遽然全享万乘之尊庶几有以感格亲心早遂晨昏定省之?以为陛下必垂开纳而数日来乃闻有旨修葺旧日东宫为屋三数百间外议皆谓陛下意欲速成早遂移跸以为便安之计不惟未能抑损乃是过有增加臣不知此果出於陛下之心大臣之议军民之?耶抑亦左右近习倡为此说以误陛下而欲因以遂其奸心也臣恐不惟上帝震怒灾异数出正当恐惧修省之时不当兴此大役以咈谴告警动之意亦恐畿甸百姓饥饿流离阽於死亡之际忽见朝廷正用此时大兴土木修造宫室但以适已自奉为事而无矜恻悯怜之心或能怨望忿切以生他变不唯无以感格太上皇帝之心以致未有进见之期亦恐夀皇在殡因山未卜几筵之奉不容少弛太皇太后皇太后皆以尊老之年茕然在忧苦之中晨昏之养尤不可阙而四方之人但见陛下亟欲大治宫室速得成就一旦翩然委而去之以就安便六军万民之心必又将有扼腕而不平者矣前监未远甚可惧也至於一离尊亲之侧轻去倚庐之次深宫永巷园囿池台耳目之娱杂然而进臣又窃恐陛下之心未易当此纷华盛丽之荧惑感移虽欲日亲儒士讲求经训以正厥事而进德修业亦将有所不暇矣此又臣之所大惧也至於夀康定省之礼则臣尝言之矣而其意有未尽也今闻迩日一再过宫亦未得见而不亟为之虑如臣所谓下诏自责频日继往者顾乃逶迤舒缓无异寻常之时泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦宜矣又闻太上皇后惧忤太上皇帝之意不欲其闻太上之称又不欲其闻内禅之说此又虑之过者殊不知若但一向如此而不为宛转方便使太上皇帝灼知陛下所以不得已而即位者但欲上安宗社下慰军民姑以代已之劳而非敢遽享至尊之奉则父子之间上怨怒而下忧惧将何时而已乎父子天伦三纲所系不惟陛下之心深所未安而四方观听殊为不美久而不图亦将有借其名以造谤生事者此又臣之所大惧也至於朝廷纪纲尤所当严上自人主以下至於百执事各有职业不可相侵盖君虽以制命为职然必谋之大臣参之给舍使之熟议以求公议之所在然後扬于王庭明出命令而公行之是以朝廷尊严命令详审虽有不当天下亦皆晓然知其谬之出於某人而人主不至独任其责臣下欲议之者亦得以极意尽言而无所惮此古今之常理亦祖宗之家法也今者陛下即位未能旬月而进退宰执移易台谏甚者方骤进而忽退之皆出於陛下之独断而大臣不与谋给舍不及议正使实出於陛下之独断而其事悉当於理亦非为治之体以啓将来之弊况中外传闻无不疑惑皆谓左右或窃其柄而其所行又未能尽允於公议乎此弊不革臣恐名为独断而主威不免於下移欲以求治而反不免於致乱盖自隆兴以来已有此失臣尝再三深为夀皇论之非独今日之忧也尚赖夀皇圣性聦明更练世事故於此辈虽以驱使之故稍有假借实亦阴有以制之未至全堕其计然积习成风贻患於後其害已有不可胜言者如陈源袁佐之流皆陛下所亲见也奈何又欲袭其迹而蹈之乎且陛下自视聦明刚断孰与夀皇更练通达孰与夀皇夀皇尚不能制之於前而陛下乃欲制之於後臣恐其为患之益深非但前日而已此又臣之所大惧也至於?宫之卜偏听台史胶固谬妄之言堕其交结眩惑之计而不复广询术人以求吉地但欲於佑思诸陵之傍儹那迁就苟且了当既不为夀皇体魄安宁之虑又不为宗社血食久远之图则自宰执侍从以至军民皆知其非而不敢力争夫以夀皇之丰功盛烈百世不忘而所以葬之如此其草草也此岂不又大咈天人之心以致变异之频仍而贻患於无穷乎此又臣之所大惧也凡此四惧皆非小故臣?陛下深察愚言而反之於心明诏大臣首罢修葺东宫之役而以其工料回就慈福重华之间草创寝殿一二十间使粗可居又於宫门之外草创供奉宿卫之庐数十间勿使其有偪仄暴露之苦如是则上有以感格太上皇帝之心而速南内进见之期又有以致夀皇几筵之奉而尽两宫晨昏之礼下有以塞群下窥观眩惑之奸而慰斯民饥饿流离之叹此一事也若夫过宫之计则臣又?陛下下诏自责减省舆卫入宫之後暂变服色如唐肃宗之改服紫袍执控前马者预诏近属尊行之贤使之先入首白太上皇后以臣前所陈宛转方便之说然後随之而入望见太上皇帝即当流涕伏地抱膝吮乳以伸负罪引慝之诚而太上皇后宗戚贵臣左右环拥更进譬谕解释之词则太上皇帝虽有忿怒之情亦且霍然云消雾散而懽意浃洽矣此二事也若夫朝廷之纪纲则臣又愿陛下深诏左右勿预朝政但使朝廷尊严纪纲振肃而国家有泰山之安则此等自然不失富贵长久之计其实有勲庸而所得襃赏未惬衆论者亦诏大臣公议其事稽考令典厚报其劳而凡号令之弛张人才之进退则一委之二三大臣使之反复较量勿徇己见酌取公论奏而行之批旨宣行不须奏覆但未令尚书省施行先送後省审覆有不当者限以当日便行缴驳如更有疑则诏大臣与缴驳之官当晚入朝面议於前互相论难择其善者称制临决则不惟近习不得干预朝权大臣不得专任己私而陛下亦得以益明习天下之事而无所疑於得失之筭矣此三事也若夫山陵之卜则臣前日尝以议状进呈近日又与同列连名具奏今更不敢频烦圣听亦望特宣大臣使详臣等前後所论而决其可否於立谈之间先寛七月之期次黜台史之说别求草泽以营新宫使夀皇之遗体得安於内则宗社生灵皆蒙福於外矣此四事也凡此四事皆今日最急之务切乞留神反覆思虑断而行之以答天变以慰人心上以彰圣主用人求谏之实下以伸小臣爱君忧国之忠则臣不胜千万大幸又窃念臣老病之余寒斋独宿终夜不寐忧虑万端而进对之时率多遗忘言语精神又不能以自达是以前日一再面奏所陈数事有未蒙深察者今因入侍敢复冒昧辄形纸墨伏惟圣明独赐详览而择其中至於孤危之踪不敢自保窃恐自今以往不获久侍清闲之燕矣臣无任瞻恋恳切皇恐俟罪之至

驾部员外郎李鸣复上奏曰臣闻有帝王之规模当有帝王之事业规模宏阔而事业又与之相符天下不足治矣唐魏徵之言曰五帝三王不易民以教行帝道而帝行王道而王顾所行何如耳世盖未有行其道而不着其效者尧舜其君而俗不唐虞禹汤文武其君而治不三代此必有其故也恭惟陛下以天纵之资笃日新之学嗣位之始首增讲员听政之余垂精经典书中庸至圣之章而日加省察阅大学章句之疑而特垂顾问大庭彂策昭明此书琼林赐诗彰示此意为天下国家之经有九既取之以为出治之规明明德於天下之序有八亦视之以为力行之要此其规模岂汉唐诸君所敢望虽六五帝四三王可也然自登大宝于今七年天下翘首以望太平倾心以观至化雍熙泰和之风不见而叹息愁恨之声转闻规模则古事业不古独何欤臣尝读孟子见其言有曰以不忍人之心行不忍人之政治天下可运之掌上又曰尧舜之道不以仁政不能平治天下盖有是心也而能行是政则付之掌运而有余有是道也而不以其政则求以平治而不足今陛下之心尧舜之心也未知陛下之施於政者果足以发是心乎否也陛下之道尧舜之道也未知陛下之见於政者果足以行是道乎否也民政坏於守令之贪残军政坏於将帅之掊尅朝廷之政又坏於士大夫之苟安三者之弊未去而欲与古帝王齐驱而并驾臣知其难矣三代之得天下也得其民也得其民者得其心也民惟邦本本固邦宁而今之为州县者以抚字为迂谈以催科为急务此犹曰用之公家也囊橐之私胜而民不聊生矣苞苴之计行而民无所赴愬矣使天下不敢言而敢怒昔人以是为虐民之戒今则不惟敢怒又至於敢叛矣夫置吏所以养民而民之叛端自吏始国家何赖焉前车既覆後车当戒近甸之地咫尺君门握符之寄辍从朝列召杜之咏罕见而苛如虎者踵相接也襦袴之歌鲜闻而剥及肤者袂相联也民无常产因无常心即不幸带牛佩犊相扇而起又何以为策民政如此陛下亦常思之否乎古者寓兵於农初无养兵之费後世以民养兵遂有蠧民之患然使其如霆如雷足以折外侮有严有翼足以强国势是犹曰于以固吾圉也兵以精为贵今则老弱相半矣兵以气为勇今则冻馁交作矣与士卒同甘苦昔人以是为将兵之法今则势分隔絶又剥之以自利矣竭天下之力以养兵而反竭兵之力以奉主帅国家何益焉不遇盘根曷知利器潢池赤子盗弄戈矛鼠窃狗偷顾何足道然江上分备御之屯而贼之凶焰未戢也京都辍禁卫之旅而贼之猖獗自如也小寇尚尔大敌何若即不幸奸雄勍敌观衅而动复何以为计军政如此陛下亦尝思之否乎夫治乱之迹虽见於天下转移之机实系於朝廷四郊多垒此何等时而列武周行因循度日谓惟静可以制动是则然矣静而流於偷堕恐其动未易息也谓惟常可以御变是则然矣常而失之弛玩恐其变未易弭也谓雍容和缓可以镇安人心是则然矣然内无可恃之实外有可忧之形此犹驾弊舟於惊涛之中寝积薪於然火之上恐人心亦未易安也陛下非不忧勤也大臣非不焦劳也百司庶尹亦未尝无惴惴不宁之怀也而积习既久谀风浸成务为虚文掩覆实状所陈者类非军国之急务所事者不过簿书之常程日甚一日而恠证生岁复一岁而元气削朝政如此陛下又尝思之否乎陛下居今行古其规模为甚高而以古准今其事业犹弗逮则亦有是心而无是政故尔夫政者所以推吾之心而达之天下者也苟无其政心何自而达苟非其人政何自而举立政一书周公所以训戒成王者谆切备至上自禹汤下自文武陈其已往之实用为方来之规推而至於诘尔戎兵陟禹之迹所以着其功业之盛以觐文王之景光以扬武王之大烈所以彰其继述之美然要其所以致此亦惟曰勿以憸人克用常人而已是知人才之贤否国政成败之所関不可不谨也昔仁宗皇帝享国最久遇变最多然衆贤聚於内而朝廷尊按察使分布於外而郡国治帅得一仲淹而西贼丧胆使得一富弼而北敌降心将得一狄青而南凶授首四十二年之治号为太平皆自得人始臣?陛下稽仁祖致治之法味姬旦告君之辞不徒究之於心而必发之於政不徒求之空言而必见之行事必吏称职民安业而政之在民者无不理必车马修器械备而政之在军者无不肃必九德咸事百工惟时而政之在朝者无不举为政在人无使一小人或得容其奸政在养民无使一细民或不被其泽政事修於内变故息於外理有必至势无甚难特在陛下加之意尔不然学与政一道也勤於学而不及於政知与行一理也致於知而不力於行譬如五糓不腹而欲以疗饥良药不口而欲以己病臣未知其可也臣生长万里外洊叨误渥获玷郎曹旧典有常职当登对有怀不吐不惟负陛下亦负所学惓惓之忠惟陛下察焉

鸣复为侍御史又奏曰臣闻九官相逊所以为虞廷之盛多士济济所以致周室之隆盖衆贤和於朝则万物和於野未有乖争淩犯之习交肆於内而安静和平之治能成於外者也中庸言位天地育万物必以致中和为本洪范论敛五福锡庶民必以建皇极为要中庸之与洪范异书而同旨中和之与皇极异名而同意古圣王治天下所以措一世於泰和跻斯民於仁夀其道未有不本诸此陛下以天纵之资膺天位之重知出治之道在问学故垂精经典知进学之益在讲读故留意经筵正心诚意之实持之惟惧其不严治国平天下之理究之惟恐其不熟有君如此其忍负之而十年之间柄臣专国钳天下之口而夺之气正者引遁直者销沮迎合苟容之辈擢置朝行寡廉鲜耻之徒散在郡国故中外附和如出一口而天下之俗弊於谀坚氷顿消太阳正照天下拭目以观维新之化戢者思奋屈者求伸不得其平者久喑而欲鸣不获乎上者久愤而欲吐故谈辩风生矫枉过正而天下之俗又伤於激谀固非盛世事也激而不已亦岂国家之福哉光禹之持禄保位无以起西汉之衰南北部之互相讥揣适以招东汉之祸可为万世鉴也国朝之治莫盛於庆历又莫盛於元佑祠醉之举网傲歌之摘瑕赖老於谋国者力行救正而绍述之论一起群凶得志善类吞声其初起於邪正之交攻而其末遂至於夷夏之不靖岂不甚可畏哉厥今权归人主政在中书若有将治之机而外寇尚强内势尚弱未有平治之实生我王国置身周行谓宜不竞不絿同心同德各扬乃职无旷厥官而迩者都司之争几於奋臂台臣之辩至於交章含沙或寓於奏对之间下石或托於游谈之口此何等气象而见於今日不知是数者之纷纷施之国家所益者何事所补者何策也陛下圣性高明随宜区处或用或舍或去或留虽浩乎天地之兼容而亦截乎毫厘之有辨百官知所戒惧矣然臣窃以为天下之患每成於既着圣人之虑常谨於至微与其别是非於交鬬之余不若絶偏党於无形之始盖人性本於善外物感之而後性始迁人心一於正利欲汨之而後心始杂克念罔念圣狂之所以分为善为利舜跖之所由判犹之水焉澄其昏秽则清者自存犹之监焉涤其氛埃则明者自若臣?陛下密运中和之化大开皇极之门无有作好无有作恶在上者既一惟斯道之遵则无有淫朋无有比德在下者亦皆惟有极之会喜怒哀乐发必中节偏陂反侧咸归于中上下共由於大公至正之途相与於和协辑睦之境将见有所不为为无不成有所不动动无不济其或不然上作而下不应君倡而臣不和此方待以休休有容之量而彼乃甘为截截小人之归则国有常刑理有公是臣亦不敢畏避怨仇以孤陛下责任之意臣蒙恩简拔拊已兢皇惟有愚忠仰图报称故於请对之始审量事势揆度时宜首以致中和建皇极之说为陛下献惟陛下垂听而力行之天下幸甚

鸣复又奏曰臣闻善图治者当勉其所未至善虑患者当察其所未形未至而能勉则实政日举而天下之治因以成未形而能察则公理常存而天下之患因以息有天下国家者不可不致其谨也陛下自更化以来杜群枉之门开衆正之路易之所谓内君子外小人书之所谓任贤勿贰去邪勿疑陛下固已得之此正天下将治之秋四海生灵延颈企踵以望太平之日也然臣窃有言焉天下之事惟其实而已名者实之宾也苟徒务其名则不足以致治天下之理惟其公而已私者公之对也苟或溺於私则适足以害治臣观今日朝廷之上佩玉黼黻者皆名胜抜茅征吉者皆善类其阙然犹可议者实效之未着耳且恢复大事也断而行之名非不美也空国以出百费且兴丧师而返一筹不画恢复之实安在会计急务也举而行之名非不正也费用日广今且无节征敛日繁今犹无度会计之实安在称提楮币名曰便民而便民之实未见蠲除苛取名曰惠民而惠民之实未闻宰椽枢属更易不常问其政今犹昔也百司庶府除授不一课其效今犹昔也天下事岂真盘错而不可为哉特务其名不核其实尔果能责之以实则九德咸事足以凝庶绩六卿分职足以阜成兆民虽隆古盛治有不难及不然观美有余实用不足臣恐画龙不足以致雨流为西晋之浮虚未可知也臣故谓当勉其所未至者此也臣观今日士大夫近清光者皆恳恻以爱君列庶位者每忠诚而体国其隐然犹可虑者已私之未克耳且王言所以寓训戒也力求删去者有之公乎私乎台疏所以示劝惩也委曲覆护者有之公乎私乎甲以为是乙或以为非此以为然彼或以为否往者都司有争贻讪朝路此风何可长也往者台臣有辩至劳圣断此举不宜再也天下事岂真淆乱而不可决哉特牵於私不顾其公尔果能处之以公则无偏无党王道荡荡无党无偏王道平平虽盛时气象有不难复不然好恶既异朋比渐生臣恐蚁穴或足以溃堤激而为东汉之党锢未可知也臣故谓当察其所未形者此也夫使有小人焉而或旷其职击而去之未足忧也皆君子也而实政不举则深可忧有小人焉而或背乎理排而斥之未足虑也皆君子也而私情不戢则深可虑然则如之何其可曰是不难定其意向者在陛下握其枢机者在宰相耳任之以是事必责之以是实夫谁敢慢公言则播而行之私请则拒而絶之夫谁敢肆今朝多吉士野无遗贤瞻之在前有唐虞三代之可企瞠乎其後有汉室晋氏之可鉴治乱安危之分实系於此?陛下与二三大臣择斯二者而亟图之天下幸甚宗学博士许应龙上奏曰臣闻人主有善始之意固天下之所深喜亦天下之所深望也夫飞龙在天万物咸覩意谕色授而六服震动言传号涣而万里奔走苟意向之或偏举动之不审则治忽之机实肇於此今也讲学以进德求贤以辅治开言路以通下情此帝王盛德之事而皆举行於临政?治之初是其初意之善固足以耸动观听天下安得不以为喜然是意也易长亦易消易勤亦易怠必守之以坚行之以力则日就月将以极其缉熙之功言听谏从以尽其施行之实求之必用用之必信而使贤者能者无不尽其才之叹此岂非天下之所深望哉苟能为其所喜而复满其所望则唐虞三代之盛有不难致者矣共惟陛下以神圣之资绍延洪之业体元居正厉精思治谓多闻乃可以建事也则锐情经术增置讲官谓帝王之德莫大於纳谏也则下明诏以求直言命群臣以上封事谓邦基之立惟在於得贤也则播告中外各举才识凡此设施无非治道之大端则善始之意固已不容言矣然臣惓惓之忠尤望坚守而不变焉盖自昔人主固有留意於经理者矣而为黄老养性之说或欲以沮其勤不欲人主观书者又欲以售其术稍不加察则近便嬖之时多亲儒生之时少而好学之勤不能如其初矣亦有锐意於求言者矣然逆耳之谏难受顺旨之言易从一或偏听则剀切者谓之沽名讦直者疑其讪上而悦谏之心必不能如其初矣亦有汲汲於求贤者矣然君子鲠直而易踈小人柔顺而易亲亲则莫见其非踈则莫见其是故积年信而任或一朝疑而弃则好贤之心复有始而无终矣凡若此者皆後世人主之通患苟非天德清明纯亦不己未有不蹈其辙者陛下退朝之暇犹勤观览切直之谏优加褒擢收召耆德之臣旌表清廉之守此皆真心实德之所形见固非勉强而行者而臣犹以坚守为言是岂为是过计哉盖自强不息斯可合乾德之大终始惟一乃可底日新之盛否则动揺於浮言而迁易於邪佞此心转移一息间耳而治势安危所关者大臣不复援引古昔请近述国朝之事以明之昔元佑初选择名儒劝讲经幄广开言路增置讲员擢旧德於散地设十科以荐贤一时之治灿然更新疑若可以无遗虑矣而当时之臣犹有隐忧焉刘挚则曰已行之令持循勿变则治道成王岩叟则曰惟当日笃此心不可少移初意以至日谨一日天下之事不足虑程颐言之终则念始不可不勉傅尧俞又言之无非欲其坚守不变以成其初政之美哲宗信用其言故元佑之盛度越今昔异时此论一摇或以绍述之说进或以调停之说进则事体非复前日矣然则进言於今日者可不以是为戒哉虽然人主一心攻者甚衆少懈而受其一则陷溺其中而不自觉太宗皇帝尝曰人主当澹然无欲使嗜好不形於外则邪佞无自而入此先正其心之意也此心一正则私意不足以乱其真而外物不足以更其所守以之讲学则专而精以之听言则公而明以之任贤使能则无所处而不当书曰监于先王成宪其永无愆惟陛下留神

应龙又奏曰当国家多事之日而欲兴起治功者其大要有二议论不可以不一命令不可以不谨盖一则公是公非无甲可而乙否谨则令出惟行无骤更而数易古先圣人凡有大疑必谋及卿士谋及庶人翕然大同然後从之以为不如是则异论者得以惑吾听巧言者得以肆其欺而国是无由定凡有政令必质之人情参之舆议罔有不臧然後行之以为不如是则上作而下不应朝行而暮复改而国事何由举奈何时君世主无独断之明谋臧不从不臧覆用故佞者迎合以取容而伪者诞谩而求售辩者纷更以生事而戅者矫亢以卖直各执其说互相矛盾岂知议论不一人将何所适从欤无一定之规则慕美名而忘实患急近效而昧远图事不问是非而径欲施行法不权轻重而遽欲更革岂知命令不谨乌能经久而不变欤如此则虽有听言之名而反为多言所累虽有善治之意而终无致治之期明主独观万化之原其必有以处此矣窃观更化以来言路广开下情无壅论事切直者罔不嘉纳上书狂悖者亦示优容建政立事兴利除害戒饬官吏御札屡颁勤恤民隐诏书洊下百姓咸曰大哉王言一哉王心固宜庶政和而万邦宁然悠悠岁月成效蔑然岂道远难骤致事大难速成耶推原其故无不议论命令之间犹有所当审者乎且今之议论如何哉意境土之可复则献恢拓之谋一或少沮则谓和议之当讲虑老弱之无用则申拣汰之请及至激变则复咎区处之失宜御教之议或谓可从或虑重费履亩之议或谓可行或谓亟免若是之类皆议论之不一也度牒不应敷何既敷而随免官劵不必截胡既截而复造帑藏赤立遽建督府恐费用之难支谪籍未消复颁除命恐师言之未穆若此之类皆命令之不谨也诚使决以独见不惑群议是者从之非者违之何至前後之抵牾作事谋始随时施宜可则因之否则革之何患施行之不当盖今日之弊谋虽广而未能从衆闻虽多而未能择善故议论不一而终难成事务名而不务实知利而未知害故命令不谨而易至反汗然议论与命令实相関系议不主乎公则命之出也必不合乎公论不当於理则令之行也必有背於理是则议论者其命令之枢乎然持是枢者实在大臣留屯之议公卿议臣以为不可而赵充国以为可魏相能主充国而先零之强不战而服珠崖之叛陈万年以为当击贾捐之以为不当击于定国主捐之而终汉之世絶无边患此又大臣所宜加察虽然天下之事有经有权而又有机机者所以制治於未乱销患於未形者也一或不密则害成矣其所系尤重也矧敌情叵测而备御当严逆俦未馘而事变方激谋画精审则转危而安处置失宜则召衅稔祸凡一奇之出一计之画固不容不周密也今所图者万分未获其一而迹之布於天下已若泥中之鬬兽而况兵之多寡财之有无战舰之未具城壁之或缺将帅之不和远近传播纎悉靡遗潜窥而阴伺者傥乘巇而投隙其能无岌岌乎且用兵之法有之不可使人知无之不可使人疑今朝廷之上虽务安静而道听涂说者多张皇以惑衆傥以无为有以虚为实岂不啓疑贰而滋反侧乎苏轼有言智者图事贵於无迹故功已成而人不知此切时之论也惟陛下与大臣亟图之

应龙为太学博士又奏曰臣闻天下有向安之势人主无幸安之心则治功有隆而无替矣夫事至而为之备患生而为之防此特苟简目前者之见至於无事而为有事之备无患而为防患之谋非忧深思远者岂能计虑及此人主苟以是为念则久安长治之效又乌有难致者哉易之泰曰无平不陂无往不复艰正无咎夫居泰之世圣人不以为可乐而以为可惧者何哉天下之理无常平而不陂者无常往而不复者惟能艰危其思虑正固其施为则可以无咎夫泰者通也天下极安之时也圣人犹以为戒况未至於极安之时乎且今日之事非臣所当僭言也亦尝窃观天下之大势矣河北山东虽入职贡而版图犹未尽复残敌垂亡游魂假息而遗类犹未尽灭豪杰归附人心响应而大勲犹未遽集是虽有向安之势又不可不为久安之图必思患而预防随机而应变然後可以久安必振发以立志果锐以图功然後可以久安臣不敢远引古昔请近述高宗之事以明之敌人退避若可以少安矣而犹欲大立其恢复之模强敌遽毙若可以自贺矣而犹欲自治以待其衅以至论中兴之有时则谓必有所施为而後可以得志论自古人君则以为未有安坐而不勤於四方者由是而观则高宗固不以既安之日而怀幸安之心故上焉有以建中天之业下焉有以垂亿万载之基其成效大验盖可覩矣率由旧章岂非今日之所当勉乎今朝廷之上亦未尝不加意於此也宣威置於全蜀制阃列於边陲新复郡县经理而绥怀之流移边氓劳来而安集之城壕则为之修筑関隘则为之葺理若此之类固非因循苟安者之为也然而自治之策未易毕举将帅虽择果皆贤於长城如李积之守并州者乎士卒虽练果皆艺能精锐如德裕之雄边子弟者乎边食虽蓄果能有十年之积如羊祜之在襄阳者乎若犹未也则激厉以作其气委任以责其成使守御之备无一而不举则主威益振国势益尊中兴之业可指日以冀矣诗曰是究是图亶其然乎臣不胜拳拳

应龙又奏曰臣闻韩琦之论曰天下之事惟审其是定而不易乃可成务苏轼亦曰先定其规模而後从事治亦多术耳而独以定为先者盖能定而後能应天下之大事机之繁以有限之力而应无穷之变苟所守不坚则议论之角立贤否之杂进政事可因可革其将何以处之惟吾心有一定之见以之听言则无稽勿听弗询勿庸以之用人则任贤勿贰去邪勿疑以之出令则坚如金石信如四时三者既定顾何事之不可为哉共惟陛下厉精更始緫揽权纲急於听言则论事之切直者悉蒙崇奨上书狂悖者亦示优容公於用人则收召耆哲招来俊彦无一艺之不庸虽寸长而不弃谨於出令则亲洒宸翰洊颁德音或戒饬以警庶官或奨谕以厉将士圣化日新四方风动太平之盛可翘足以待也然臣区区之愚犹欲坚守而不变者岂顾为是过计哉盖尝敬观元佑之事而参之今日之治则知定之一说信乎其所当务也今观其时进拟可行之言看详奏对之疏擢旧德於散地起忠谠於谪籍停水利而厚农桑之业罢青苗而复常平之旧免保甲而去民兵之扰一时之治絶後光前宜若可以无遗虑矣而当时之臣犹有隐忧焉刘挚则曰已行之令持循勿变则治道成王岩叟则曰惟当日笃此心不可少移初意无非欲其一定不易以为长治久安之计夫何异议之人日夕摇撼未几国论一变或以调停之说进或以绍述之说进新学废矣而复兴之新法罢矣而复行之边隙息矣而复啓之召衅稔祸遂诒伊戚然则言治於今日者可不以是为鉴乎且今朝廷之上凡所施行固不容议惟?不以异议而摇不以小不如意而沮且机会可乘之言固快人意也而量时度力则未可以轻举上策自治之说若委靡不振也而实可以图全揣摩迎合虽若可听然信而用之必至於误事忠鲠戅直虽若逆耳然推而行之实切於时政此心一定是非莫惑尚何筑舍道旁之虑哉臣故曰听言不可以不定例不当得而得则扳援而妄求者头鑚而肘刺才不足用而用则经营以求进者肩摩而袂接硕德伟绩超躐迁擢人谁敢议名实未加於上下而遽膺不次之选则人怀幸得之心必以沈沦为恨把麾持节善最上闻增秩进职彼自知劝若迭更数易人无固志不惟迎送之重费尤恐绩用之弗成凡此四弊一意杜絶则各安其分无复侥觊尚何贤否之混殽哉臣故曰用人不可以不定禁专杀谨徒刑所以示钦恤之仁戒掊克惩贪墨所以洗旧污之染若是者断在必行犯者勿贷孰不?然而知警乃若蠲免赋租固欲寛民力也而州郡乃以用度不赡而冀朝廷之裨补输纳用劵固欲捄折阅也而常赋所入亏损过半既乏见镪以应军衣之支复窘财用以供经常之费若是者尤当通融其有无斟酌而蠲减否则廹於文移急於逃责必至创立名色肆行科罚倚法以削民何以堪若是则虽有恤下之美名未必有及民之实惠必详考熟究使公私俱便庶可立为定制不然则朝行暮改徒为墙壁之虚文耳臣故曰出令不可以不定虽然此非至难之事也特在乎一转移之顷耳然尤有大於此者敢以関於理乱之原者陈之昔吕陶言於哲宗之朝有曰君子小人分辨则治道成邪正杂揉於朝则治体不能以纯一今之君子固彚进於朝矣岂无投闲置散而未尽用者乎今之小人固斥逐无余矣岂无潜窥阴伺以冀其复进者乎天下之患莫大乎君子有挟持天下之志而小人得参其间使不得以展布焉夫君子不得以展布君子何病也君子一去而小人得以鼓舞而窃其权肆意妄行不至於极弊大坏则不止然则人主果何利於此哉今大明当天魑魅尽伏固无所容其迹然药石於强壮之时乃臣子拳拳忧国之忠易曰履霜坚氷阴始凝也是必防其微杜其渐则天下可以常为泰而不为否矣臣位卑言高罪在不赦惟陛下恕其愚

历代名臣奏议卷五十八








○加裴度司徒诏

昔汉以孔光，降置几之诏；晋以郑冲，申奉册之命。虽优隆重耆德，显重元臣，而议政不及於咨询，用礼止在於安逸。朕勤求至理，所宝惟贤，顾諟旧劳，敢不加敬。繇是委宰制於大政，释参决於繁务，时因听断，诚望弼谐。迁秩上公，式是殊宠。特进守司徒兼门下侍郎同中书门下平章事充集贤殿大学士上柱国晋国公食邑三千户食实封三百户裴度，禀河岳之英灵，受乾坤之间气，圭璋特达，城府洞开。外茂九功，内苞一德，器为社稷之镇，才实邦国之桢。故能祗事累朝，宣融景化。在宪宗时，扫涤区宇，尔则有出军殄寇之勋；在穆宗时，混同文轨，尔则有参戎入辅之绩；在敬宗时，阜康兆庶，尔则有活国庇人之勤；迨弼朕躬，总齐方夏，尔则有吊伐厎宁之力。皆不遗庙算，布在简编，功利及人，不可悉数，而朝论益重，我心实知。方用皋陶之谟，适值留侯之疾。沥恳牢让，备列於奏章；塞诏上言，动形於言色。果闻勿药之喜，更俟调鼎之功，而体力未和，音容尚阻。不有优崇之命，孰彰宠待之恩，宜其协赞机衡，宏敷教典。论道而仪刑卿士，宣德而镇抚华夷，啬养精神，保绥福履，为国元老，毗予一人。可司徒平章军国重事。待疾损日，每三日五日一度入中书。散官勋封实封如故。


○送李参军水运序

壮哉大河之功也，南分淮泗，东委溟渤，呀呷长川，呼吸万里。若舟楫是戒，风涛无虞；则三万之廪，可得而西矣。故朝廷大役，实难其人。李公精义宏高，德量魁达，声闻关右，义彻浙川。我侍御史薛公资之以成务也，於是驿骑首路，列筵在庭，山川且长，语笑云隔。励其节，宣其规，使白波徐清，红粟流衍，则国家之事济矣。勉旃！故交不敏，诗以投赠之。


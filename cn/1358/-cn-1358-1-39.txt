一日归行

荆公《一日归行》云：“贱贫奔走食与衣，百日奔走一日归。生平欢意苦未尽，正欲老大相因依。空房萧飒施帷，青灯半夜哭声稀。音容想像知何处，地下相逢果是非。”刘须溪云：“此悼亡作也，古无复悲如此者。”傅汝砺《忆内》云：“湘皋烟草碧纷纷，泪洒东风忆细君。浪说嫦娥能入月，虚疑神女解为云。花阴昼坐闲金翦，竹里春游冷翠裙。留得旧时残锦在，伤心不忍读回文。”真致虽不及，而凄惋过之。予自遭难，与内子阻隔十有八年，谪居山後，路远弗及迎取，不意爱成永别。《祭文》云：“花冠绣服，享荣华之日浅；荆钗布裙，守困厄之时多。忍死独居，尚图一见，叙久别之旧事，讲垂死之馀欢。促膝以拥寒炉，齐眉以酌春酿。”盖祖荆公诗意也。及读汝砺诗，而益加悲恻焉。


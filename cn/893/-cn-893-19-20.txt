酬裴侍御对雨感时见赠





雨色秋来寒，风严清江爽。孤高绣衣人，[一]萧洒青霞赏。[二]平生多感激，忠义非外奖。[三]祸连积怨生，事及徂川往。楚邦有壮士，[四]鄢、郢翻扫荡。[五]申包哭秦庭，泣血将安仰。鞭尸辱已及，堂上罗宿莽。[六]颇似今之人，蟊贼陷忠谠。[七]渺然一水隔，何由税归鞅。[八]日夕听猿愁，怀贤盈梦想。

[一]绣衣，御史所服。见十一、十二卷注。



[二]江淹《恨赋》：“郁青霞之奇意。”李善注：“青霞奇意，志意高也。”



[三]谢灵运诗：“客心非外奖。”李善注：“奖，劝也。”江淹诗：“得失非外奖。”张铣注：“得失由心，非外物所能奖劝。”



[四]壮士，谓伍胥。按《史记》：伍子胥者，楚人也。父曰伍奢，为太子太傅。楚平王信费无极之谗，杀伍奢及其子尚。伍子胥奔吴，阖闾以为行人，与谋国事。九年悉兴师伐楚，乘胜而前，五战遂至郢。时平王已卒，子昭王出奔，伍子胥求昭王不得，乃掘楚平王墓，出其尸，鞭之三百然后已。于是申包胥走秦告急，求救于秦，秦不许。申包胥立于秦廷，昼夜哭，七日七夜不绝其声。秦哀公怜之曰：“楚虽无道，有臣若是，可无存乎?”乃遣车五百乘救楚击吴。



[五]《通鉴地理通释》：鄢，故城在襄州率道县南九里，今襄阳府宜城县。郢城，在荆州江陵县东北六里。林氏曰：江陵，郢也。襄阳，鄢也。



[六]《楚辞》：“夕揽中洲之宿莽。”王逸注：“草冬生不死者，楚人名之曰宿莽。”



[七]蟊贼，皆害苗之虫也。食根曰蟊，食节曰贼。又《诗诂》：蟊贼一虫，以禾将黄而虫害之，故曰蟊贼。取以喻谗恶之人。



[八]谢朓诗：“无由税归鞅。”李周翰注：“税，息也。鞅，驾也。”






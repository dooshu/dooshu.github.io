○亡姊崔氏夫人墓志盖石文

（不书其卒葬之年月。然其文曰：“太夫人生二女，幼曰裴氏妇，如夫人之懿，而皆蚤世。”按裴氏妇葬以贞元十六年，则此文当与裴氏妇志相先后作。）

我伯姊之葬，良人博陵崔氏为之志，（崔简，字子敬。）凡归于夫家，为妇为妻为母之道，我之知不若崔之悉也。然而自笄而上以至于幼孩，崔固不若我之知也，又乌可以已。今之制，凡志于墓者，琢密石，加盖于其上，用敢附碑阴之义，假兹石而书焉。

呜呼！夫人天命之性，固有以异于人。孩而声和，幼而气柔。以吾族之大，尊长之多，（长，丁两切。）夫人自能言，而未尝误举其讳。与其类戏于家，游弄之具，未尝有争。先公自鄂如京师，（镇为鄂岳都团练判官。一本有“归”字。）其时事会世难，告教罕至，（“告”，一作“书”。）夫人忧劳逾月，默泣不食，又惧贻太夫人之忧虑，绐以疾告，（绐，欺也。绐，音怠，上声。）书至而愈，人乃知之。善隶书，为雅琴，以自娱乐，隐而不耀。工足以致美于服而不为异，言足以发扬于礼而不为辨。孝之至，敬之备，仁之大，又以配君子。然而不克会于贵寿，以至于斯，孰谓之天有知者耶？（一无之字。）

太夫人生二女，幼曰裴氏妇，（幼适裴堇，字封叔。）如夫人之懿。在二族咸以令德闻，而皆早世。其弟昏愚而独存，孰谓天可问耶？（一本“问”字下有“者”字。）呜呼，痛其甚欤！遂濡血而书，（一作“以书”。）以志终天之哀与兹石永久。


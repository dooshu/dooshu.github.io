【后汉小黄门谯君碑〈中平二年〉】

右汉《小黄门谯君碑》，云“君讳敏，字汉达。年五十七，中平二年卒”。其文不甚摩灭，而官阀无所称述，惟云“肃将王命，守静韬光，以远悔咎”而已。后汉宦者用事，灵帝时尤盛，敏卒之岁，张让等十二人封侯。于斯之时，能守静远悔，是亦可佳。然敏以一小黄门而立碑称颂，于此可见宦官之盛也。治平元年四月三日书。


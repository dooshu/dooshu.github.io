○改梁州为兴元府升洋州为望州诏

自昔多虞，顺时而动。古公避狄，兆永祚於岐下；高帝徙蜀，建雄图於汉中。王迹所兴，子孙是奉。睹迁居於遐阻，知致君之艰难。矧天下为家，不常厥邑，王者所至，四方会同，崇号设都，於是乎在。朕遭罹寇难，播越梁岷，庶烦於供亿，武徒勤於卫。凡百执事，各奉厥司，人皆竞劝，物以丰给，嘉乃成绩，予怀不忘。今大憝已除，京邑甫定，将旋法驾，展敬园陵。眷于是邦，复我兴运，宜其崇大，以示将来。古者天子省方，则问耆年，恤百姓，以颁庆赐，以茂勋劳，用宏布泽之恩，式慰来苏之望。宜改梁州为兴元府，其署置官资望，一切与京兆河南府同。南郑县升为赤县，诸县并升为畿县。见在州县官各令终考秩，至考满日放选，依本资处分。耆寿与板授五品官，仍并赐绯；先已赐绯，并赐紫。典正等各赐勋五转，百姓除先减放税钱外，更给复一年。洋州宜升为望州，见任州官亦并令终考秩，并诸县官等各减两选；无选可减者，各加三阶。应山南西道节度下将士，除扈从迎驾已经改官者，馀并即与甄叙。呜呼！古先哲王，东征西怨，顾予不德，重予勤人。抚心咎已，良增愧叹，宣示有众，明知朕怀。


卷八十四

钦定四库全书

历代名臣奏议卷八十四

明　杨士奇等　撰

经国

宋钦宗时许翰上言曰臣愚伏被诏旨除已具劄子陈衰疾不胜事任外方此国步艰虞臣窃怀欲有陈而事有理须朝夕上达少缓则已後时不暇为者臣辄先具画一以闻

一自崇寜以来天下之士以谓非奸佞贪黩不进非软熟趣和不容故凡为时所崇奨至大吏者鲜有可用之才今不得已则当擢小吏而用之准出使法借以官资使摄郡府竢有功效而正除之则人人磨厉思自奋起此贤於前日全躯保妻子之臣宠禄已过如饱肉之鹰不复鸷击者不翅百倍矣

一今军政久坏士卒难恃宜使郡县什伍其民而教之战使自保疆缓急亦可调发以赴难河东河北与濒大河帅臣皆使得擅一方之赋便宜从事以足兵食昔唐李抱真节制泽路以赏罚激励其民得卒二万遂雄山东是时称昭义兵为诸道冠今使诸帅各放其法则天下皆昭义兵矣然昭义法计丁择人蠲其徭租农隙习射岁终大校此可持久而难以应卒今寇难乃在数月之内必欲令下而衆集事济者则诸县皆有一乡之豪杰使守令躬亲访问召见喻以忠义宠锡之荣示以寇攘屠戮之害借一进武义副尉等官使各慕少壮乐为用者得分总之县得三四豪杰则封内劲果忠固有用之人可尽出矣此其取效易且速盖一时之利也如昭义之政修则效亦不过二三岁间可以兼行而持久者虽至平世不可易也臣顷亟为渊圣言御寇之务要在边境使边境不御而寇入腹心则人情震扰士气沮坏驱而与战百不当一故祖宗以来恃边备不恃都城又闻祖宗之时边臣如郭进李汉超等皆数十年不易委任而责成功而去年诸州至有三易守者边帅无不纷纷变更臣数争之而不能得今守帅凡宜於民兵者愿着宪令勿复动移增秩赐金以厉勲绩而後民兵可用疆域可保边境可强也

一臣去岁道过泗上见归朝官张企肃言愿得燕人三百质其家属给马资金由登莱海道潜入燕境号召乡党与叛女真必有大功亦闻已尝有人以其策告宰相唐恪恪大笑之比有族人自供?敌脱归者阴得契丹燕人之情见其怨愤金人欲食其肉臣以是知敌之可离也契丹燕云之地本非国家所有若使燕人遂往得地因以封其人遇财因以赏其士则金人支解疾入腹心必不能久为中国患矣

一臣考秦汉以来用兵之变能覆坚敌者皆合衆弱以为强如燕昭之破齐汉高之取椘是也今金人既取契丹遂乱中国其势必将加兵隣壤如西夏高丽大小敌国类皆有??狼顾之意臣尝建欲弃陕西进筑无用之地以与西夏增其岁赐与之解怨申结旧恩使一辩士说之可使出兵以攻云中又使人结高丽大小敌国诸小寇等与之立契丹後则金地坐见分裂中国将得休息矣按唐遭禄山之变肃宗起灵武引回纥之兵以复两京今但使之扰敌巢穴其利百倍於唐也

一河朔山东近甸郡县皆易野用车之地可以教民车战昔者元魏谓刘裕兵畏其铁骑冲突以铁鏁连车为函阵又赵元昊反时国家亦尝用车有功今金兵无他长技所恃惟铁骑耳御骑用车古今所同而我师每惮其重迟劳费迄莫肯用宜诏有司讲明其法而督教之

一迁都有经久之制行幸有促办之功二者异宜今若近责岁月之利宜令金陵帅臣集海船教水战储积廪庾待或行幸而已其他一切营缮力役皆宜且止存抚休息以固民心以建国本此大务也今虽已有诏旨戒告勿使劳民然若非一切罢去之则恐劳民之戒殆为虚文昔唐太宗修洛阳乾阳殿以待廵幸张元素谏之以为劳民不可即罢其役曰使後必往虽露坐庸何伤况如今之艰虞正宜贬损过中乃能下感人心上格天意凡是府廷官寺粗饬圮坏则皆可以息銮驾而张黼扆使远人皆知陛下盛德所以师象陶唐茅茨土堦之意天下幸甚右臣度金兵扰边之期不过旬月若使小失支吾必至又复深入伏望圣慈下臣之言於大臣或有可采择则愿诏速施行庶几及事谨録奏闻伏候勅旨

高宗即位唐重应诏上疏曰臣於今月十七日恭奉初一日皇帝登宝位赦书望阙宣读人人感慨流涕当国步多艰之际忽闻诏书以定神器宗庙社稷不失祭祀四海生灵不忘旧戴诚千万世之幸累日祗诵紬绎词旨其中有云绍祖宗垂创之基怀父兄播迁之难卒章云伺候两宫之复终图万世之安其言哀痛深切臣泣血铭心推原德意而施行之惟恐奉诏不勤不敏以辜新政若废神霄朝拜罢常平给散限外印契额外拨放道传远俗者给据商贾般贩者免税如此等事於朝政非大安危也於国体非大利害也於人情非大休戚也陛下制诏之意欲绍祖宗垂创之基以京师为根本以两河为股肱金人再犯京阙则根本揺矣长驱两河则股肱病矣所以为兴复之策者何如也陛下以太上皇为父以嗣君皇帝为兄金人一举而邀两宫当被髪缨冠而往救之矣所为患难之方者何如也自古遐裔之侵中国未有如此之酷然其吞噬之欲尚未厌足其冯陵之势尚未已也前日致寇之因陛下尝通知之乎今日御寇之术陛下亦熟计之乎既不知己而又不知彼者必殆既不能强而又不能弱者必危陛下度彼已之术则知所以自治矣察强弱之理则知所以常胜矣此天下之大计也陛下所以与大计天下者固以素定非臣所得而拟议也然以今日之急务有四而其利甚博大患有五而其祸不可胜言臣为陛下举其略而试陈之定都关中据山河百二之势以植根本之地所以杜瓜分之渐也建牧大藩重宗子维城之计以固磐石之基所以救瓦解之失也通夏国之好而守吾旧疆所以继好息民也立青唐之後而封以故地所以兴灭继絶也此四者千万世之大利也虽千万言而莫究岂非今日之急务乎若夫大患有五而救患者亦不可缓法令滋彰而吏缘为奸欲救此者莫先於守祖宗成宪朝纲委靡而不振故士大夫相习而诞谩欲救此者莫先於登用忠直军政败坏而不举故将兵相肩而奔溃欲救此者莫先於大正赏刑国用竭矣而利原又失欲救此者莫先於选将漕之臣民心离矣而调发方兴欲救此者莫先於择循良之吏此五者非天下之通患乎今日之急务有四而其利甚博大患有五而其祸不可胜言皆诏旨之所未及臣愚不忍缄默以苟容敢竭诚而妄有陈焉天下之大计议不旋踵而投机之会间不容髪惟陛下独断而早图之以起中兴之运而成再造之功则祖宗垂创之基於此可绍而两宫播迁之难於此可复矣此诚天下之大计也臣曩叨谏官屡陈致寇之因坐是斥逐承乏守土累上御戎之略言皆有证顷者闻陛下以大元帅之节戡定国难臣尝具劄子陈述三策乞移镇关中以符衆望臣区区之愚已陈其梗槩矣兹者恭承诏旨许臣庶详具利害陈述虽语言诋讦亦不加罪以此见陛下诚有听言之意首开求言之路有君如此其忍负之臣愚戆狥国不识忌讳敢肆危言以塞明诏进退存亡之几臣於此卜焉陛下不以臣愚不肖许赴行在得方寸地以披露肝胆庶或补於经纶之万一臣之愿也臣非为身谋也实为天下国家计也惟陛下裁幸

建炎元年尚书右仆射李纲议国是曰臣窃以和战守三者一理也虽有高城深池弗能守也则何以战虽有坚甲利兵弗能战也则何以和以守则固以战则胜然後其和可保不务战守之计惟信讲和之说则国势益卑制命於敌无以自立矣景德中契丹入寇罢廵幸之谋决亲征之策捐金币三十万而和约成百有余年两国生灵皆赖其利则和战守三者皆得也靖康之春粗得守策而割三镇之地许不可胜计之金币以议和惩刼寨之衂而不战於和与战两失之其冬金人再入畿甸廷臣以春初固守为然而不知时事之异胶柱鼓瑟初无变通之谋内之不能抚循士卒以死扞贼外之不能通达号令以督援师金人既登城矣犹降和议已定之诏以欵四方勤王之师使敌得逞其欲凡都城玉帛子女重宝图籍仪卫辇辂百工伎艺悉索取之次第遣行及其终也刼质二圣廵幸沙漠东宫亲王六宫戚属宗室之家尽驱以行因逼臣僚易姓建号自古遐裔之祸中国未有若此之甚者是靖康之冬并守策失之而卒为和议之所误也天佑有宋必将有主故使陛下脱身危城之中摠师大河之外入继大统以有神器然以今日国势揆之靖康之初其不相若远甚则朝廷所以扞患御侮敉寜万邦者於和战守当何所从而可也臣愚虽不足以知朝廷国论大体然窃恐犹以和议为不然也何者二圣播迁陛下父兄沈于北廷议者必以谓非和则将速二圣之患而亏陛下孝友之德故不得不和臣窃以谓不然夫为天下者不顾其亲顾其亲而忘天下之大计者此匹夫之孝友也昔汉高祖与项羽战于荥阳成臯间太公为羽军所得其危屡矣高祖不顾其战弥励羽不敢害而卒归太公然则不顾而战者乃所以归太公之术也晋惠公为秦所执吕郤谋子圉以靖国人其言曰失君有君羣臣辑睦甲兵益多好我者劝恶我者惧庶有益乎秦不敢害而卒归惠公然则不恤敌国而自治者乃所以归惠公之术也今有盗贼於此刼质主人以兵威临之则必不敢加害以卑辞求之则所索弥多往往有不可测之理何则彼为利谋陵懦畏强而初无恻隐之心故也今二圣之在北廷莫知安否之审固臣子之所不忍言然吾不能逆折其意又将堕其计中以和议为信然彼必曰割某地以遗我得金币若干则可不然二圣之祸且将不测不予之是陛下之忘父兄也予之则所求无厌虽日割天下之山河竭取天下之财用山河财用有尽而金人之欲无穷少有衅端前所予者其功尽废遂当拱手以听其命而已昔金人与契丹二十余战战必割地厚赂以讲和既和则又求衅以战卒灭契丹今又以和议惑中国至於破都城灭宗社易姓建号其不道如此而朝廷犹以和议为然是将以天下畀之敌国而後已臣愚窃以为过矣为今之计莫若一切罢和议专务自守之策而战议姑俟於可为之时何哉彼既背盟而刼质地不可复予惟以二圣在其国中不忍加兵俟其入寇则多方以御之所破城邑徐议收复建藩镇於河北河东之地置帅府要郡於沿河江淮之南治城壁修器械教水军习车战凡扞御之术种种具备使进无抄掠之得退有邀击之患则虽时有出没必不敢深入而凭陵三数年间生养休息军政益修士气渐振将帅得人车甲备具然後可议大举振天声以讨之以报不共戴天之讐以雪振古所无之耻彼知中国能自强如此岂徒不敢肆凶而二圣保万夀之休亦将悔祸率从而銮舆有可还之理倘舍此策益割要害之地奉金币以予之是倒持太阿以其柄授人藉寇兵而资盗粮也前日既信其诈谋以破国矣今又欲蹈覆车之辙以破天下岂不重可痛哉或谓强弱有常势弱者不可不服於强昔越王勾践卑身重赂以事吴而後卒报其耻今中国事势弱矣盍以句践为法卑身重赂以事之庶几可以免一时之祸而成将来之志乎臣以谓不然夫吴伐越句践以甲楯三百栖於会稽遣使以行成而吴许之当是时吴无灭越之志故句践得以卑身厚赂以成其谋枕戈尝胆以励其志而卒报吴今金人之於国家如何哉上自二圣东宫下逮宗室之系於属籍者悉驱之以行而陛下之在河北遣使降伪诏以宣召求之如是其急也岂复有恩於赵氏哉虽卑身至於奉藩称臣厚赂至於竭天下之财以予之彼亦未足为德也必至於混一区宇而後已然则今日之事法句践尝胆枕戈之志则可法句践卑身厚赂之谋则不可事固有似之而非者正谓此也然则今日为朝廷计正当岁时遣使以问二圣之起居极所以崇奉之者至於金国我不加兵而待其来寇则严守御以备之练兵选将一新军律俟吾国势既强然後可以兴师邀请有此武功以俟将来此最今日之上策也古语有之曰愿与诸君共定国是夫国是定然後设施注措以次推行上有素定之谋下无趋向之惑天下之事不难举也靖康之间惟其国是不定而且和且战议论纷然致有今日之祸则今日之所当监者不在靖康乎臣故敢陈和守战三说以献伏愿陛下断自渊衷以天下为度而?国是则中兴之功可期矣取进止

纲复上言曰臣窃以河北河东两路国家之翰蔽也唐杜牧谓河北视天下犹珠玑也天下视河北犹四支也珠玑苟无岂不活身四支既去吾不知其为人故王者不得不王霸者不得不霸猾贼得之足以致天下不安其地势风俗使然也而河东实为天下之脊介於河北陕西之间其地险固其民坚忍其俗节俭其兵劲悍祖宗得天下削平僭乱罔不臣服惟河东最後再驾而後得之其难如此而靖康之初金人犯阙以孤军入重地我之守御固而援师集其势不难於和宰相失策欲脱一时之祸而不为久长之计凡所邀求一切许之遂割三镇而河北河东之地几去其半及敌兵退三镇兵民为朝廷固守中山真?及沿边诸郡既已保全而敌尽力以围太原不肯舍去朝廷遣使以兵民之意及保塞陵寝之故愿输租税以易疆土金人且许且攻几年而太原?犹信谲诈以讲和不为备御之策至其渡河再薄都城遂尽割两路以与之画河以为界遣执政侍从郎官数十辈分诣交割皆为两路之人所杀夫朝廷割地不足以塞金人贪婪之欲而适足以失两路士民之心使地割而和可成宗社遂安犹之可也今乃假和议以欵我既破京师挟二圣以北狩胁逼臣寮僭窃神器矣而议者犹以割地为然此何理哉河北西路三帅府二十余郡靖康末所失者真?怀卫濬一帅府三郡而已其余至今皆坚守一路兵民有城郭者依城郭无城郭者依大河山西自相结集多者数万少者不下万人各立首领以相统率知名号者已数十处日以蜡书号吁朝廷乞师请援愿为前驱因而循抚为吾之用数十万衆不日可致而金人留兵怀卫濬三郡以扼吾要津每郡不过三千人其余皆胁制吾民剪髪易衣以疑我耳大兵临之遣间要约必有应者则三郡不旬月间可复也三郡既复则真定可图而中山之围可解河北复为我有矣然後第功行封以河外郡县悉议封建使自为守朝廷量力以助之则藩篱固而中原寜此今日之要策也河东之势亦然但所失州郡视河北为多然所以处之之策亦无以过於此者臣愚欲乞於河北西路置招抚司河东路置经制司择文武臣寮中有材略名望素为两路兵民信服者为之使副布宣朝廷德意以结其心信赏必罚以作其气训练习服以教之战量补名目以旌劝其首领寛给钱谷以赈贷其乏絶辟置寮属将佐乘机应变一切许以便宜从事则两路可以复全中兴之功指日可成必自此始犹扞水患於决溢之口则下流无泛滥之虞御盗贼於门墙之外则堂奥有安靖之势理之必至也倘舍此而不为则两路之人且归怨於朝廷强壮狡狯者反为敌用将何以待之故臣以谓今日之所当先务者无急於此惟睿断不疑特从所乞天下不胜幸甚

纲又上言曰臣窃以国家都汴处中以临四方垂二百年靡有变故岂特仁德足以结万邦之心亦由以中制外据天下之利势使之然也方今多难之际不可定都以权时宜固有所不得已者然宗社朝廷一迁天下之势必有偏而不起之处中原揺动卒难复安此臣所以夙夜思虑欲为陛下权天下之势以济长久之策也古者帝王有廵幸之礼故虞舜五载一廵狩羣后四朝而成王抚万邦廵侯甸见於周官之书今四方多故宜讲廵幸之礼以镇抚之除四京外以长安为西都襄阳为南都建康为东都各命守臣营葺城池宫室官府使之具储峙糗粮积金帛以备廵幸陛下时乘六龙銮舆顺动以天临之覧观山河之形胜省察牧守之治忽抚士民问风俗收豪俊之用以扫边尘复境土然後复据河洛而都之此今日权宜之上策也用臣此策其利有三藉廵幸之名国势不失於太弱一也不置定都使敌人无所窥伺二也四方望幸使奸雄无所觊觎三也至於费用则长安当委之四川襄阳当委之荆湖建康当委之江淮闽浙深戒守臣因陋就简勿事壮丽具图来上惟取便安因缘骚扰者重寘于法则三都成而天下之势安矣议者谓车驾当且驻跸应天以系中原之心或谓当遂幸建康以纾一时之患臣皆以为不然夫汴京宗庙社稷之所在天下之根本也陛下嗣登宝位之初岂可不一幸旧都以见宗庙社稷慰安都人之心下哀痛之诏择重臣以镇抚之使四郊畿邑之民乂安益治守御之具为根本不拔之计哉天下形势关中为上襄阳次之建康又次之今舍上中而取其下非得计也宜先期降勅榜晓谕军民及以修谒陵寝为名择日廵幸据要会之地以驻六师既有以系中原之心又有以纾一时之患策无出於此者臣愚伏望圣慈断自渊衷详酌而推行之天下不胜幸甚

纲又上言曰臣以愚陋误蒙圣恩擢任宰相初对之日尝以廵幸之议冒渎天聪其意以谓京师初经残破之後理难固守然车驾不可不一到以慰天下之心然後銮舆顺动法古廵狩之礼以行四方西则关中南则襄阳东则建康以天下形胜之势观之关中为上襄阳次之建康为下伏蒙睿慈特采其议已降指挥京师催促修城祗备谒欵宗庙而永兴襄阳建康皆令葺治宫室以俟翠华之幸臣累留身奏事论及天下利害安危所系之大者未尝不以此为言尝蒙宣谕但欲先迎奉元佑太后及迁六宫如建康并禁卫家属愿迁徙者亦津遣南去而车驾独留中原选将屯兵以卫行在虽关中可往虽金人可战臣窃仰陛下英睿果断如此虽古创业中兴之主如汉之高祖光武唐之太宗不是过也昨日忽被手诏宣谕京师未可往而欲为大王避狄之计廵幸东南择形胜之便利远水火之焚溺来春还阙聚粮屯兵为守御攻讨之计令臣条具合措置事务以闻臣伏读愕然未喻圣意不知天虑与前不同果以为当如此耶将左右大臣密献此说姑从其策耶如天虑果以为当如此臣窃以为未然而左右大臣密献此说则臣窃叹其未尝深思远虑姑欲脱一时之患而不知祸难之在後也夫京师宗庙所在陛下即位之初礼当一到徒以城池之修未备而防秋之期已廹势有未可往者臣固不敢力争至於廵幸东南以避狄则臣不知车驾果将安之耶若欲出於下策遂往建康则臣恐天下之势倾而中原不复为我有矣请为陛下试详言之夫陕西者中国劲兵健马之区也河北河东者中国之屏蔽也京畿及京东西者中国之腹心也江淮荆湖闽浙川广者中国之支????也今与邻国争屏蔽之地不能保腹心以号召劲兵健马与之驰逐而欲自窜於支????之乡臣恐天下之势偏而不举敌骑深入号令不行州郡莫相救援皆将碎於敌手敌以精兵惊扰京东控制淮楚陛下虽欲还阙不可得矣况欲屯兵聚粮议攻守计以迎二圣哉王命不通盗贼蠭起杀害官吏屠?城邑如今之河北兵民不待金人然後为害自江以南皆当揺动不知献策之臣果能保其必安乎夫江之广不如河江之险不如河江之湍激不如河金人渡河犹不能御江岂可恃而南人之轻脆非北人之比敌至则溃南方之城壁非北方比敌攻则破陛下必以幸建康为安臣愚窃以为过矣夫利在耳目之前患在一世之後中智以上乃能知之今欲乘舟顺流而东其安便比於鞍马之间何啻相百远幸江湖之滨其闲适比於兵革之际何啻相万然偷取一时安适而忘祸患之在後献说者如此臣愚窃以为不思之甚矣为今之计纵未能行上策以趋关中莫若取其次策以适襄邓襄阳近为李孝忠所据虽已溃散恐或残毁惟邓为可以备车驾之时廵夫邓者古之南阳光武之所兴也西邻关陕可以召兵北近京畿可以遣援南通巴蜀可取货财东达江淮可运谷粟有高山峻岭可以控扼有广土寛城可屯重兵民风号为淳固盗贼未尝侵犯此诚天设以待陛下之临幸事之机会不可失也愿诏守臣增修城池漕臣储峙粮草朝廷给降钱帛广行应副专遣使者以督其事将来秋高六飞启行由陈蔡唐以趋南阳不过半月可达天下之士知陛下之不忍弃中原也河北河东之民知陛下之不远徙也天下郡县知陛下之处中以临四方也皆当心服而无解体之患是一幸南阳则三者皆得一幸建康则三者皆失利害安危之机在此一举陛下何惮而不行也臣愚伏望圣慈断自渊衷从臣之言勿是先入之说天下不胜幸甚

纲又上言曰臣前已具劄子论车驾廵幸京师城壁未可保守修葺未备当权时之宜驻跸南阳据天下之中以号令四方不宜东幸建康弃置中原以失天下之心伏蒙圣慈令与执政同议然前疏未尽区区之意敢昧死再陈之臣闻自昔人主当草昧艰难之时或与英雄角逐或为寇盗所侵皆据地利而莫肯先退尽人力而莫肯先屈夫胜天下者必以势而据地利莫肯先退者势也盖天下者必以气而尽人事莫肯先屈者气也汉高祖与项羽战於荥阳成臯间相持累年高祖虽屡败不肯退尺寸之地既割鸿沟羽引而东遂有垓下之亡曹操与袁绍战於官渡操虽兵弱粮乏不肯解去既焚绍辎重绍引而归遂丧河北由此观之与勍敌争胜负岂可不据天下之势而先自退哉唐之初突厥颉利以数万骑饮马渭水去长安才数十里太宗以七骑临渭上与语以大义折之既而王师大集旌旗戈甲光彩精明颉利震怖遂以请和本朝景德中契丹以数十万寇澶渊真宗渡河亲征射杀所谓统军达兰者彼主惶惧遂亦请和而去两朝盟好凡百余年由此观之为敌人所侵岂可不作天下之气而先自屈哉今金人虽号为勍敌其实皆中国失策养之使然考其兵之强盛岂能过项籍袁绍其敢深入岂能过颉利契丹而吾方其未至之时已相与震怖委弃中原而自窜於江湖之间既失天下之势又索天下之气不知敌骑果复渡河攻围我城邑屠戮我人民以精兵控扼淮泗而王命为之不通盗贼蠭起所在窃发跨州连邑自相建置将何以待之且今之所恃者兵也陛下每欲聚西北之兵十余万日加训练以待亲征睿谋壮矣既适建康不知此兵将何所用夫建康水乡其土卑湿其食鱼稻非西北之兵所利不产粟麦秆草土气多热非西北之马所便往年方腊起於江浙朝廷遣西兵讨之疾病物故者三之二而马之存者无几由此观之欲聚西北之兵而适建康犹资章甫而适越也惟南阳可为今冬驻跸之计赖天之休陛下圣德所感河北河东两路兵民戴宋之心借使敌敢深入邀截掩击中国得一胜则天下之势壮而气振矣然後降亲征之诏率天下之师问罪以迎二圣之銮舆决有转危为安拨乱反正之理在陛下自强不息力行之而已臣备位宰相不惟仰荷特逹之知思自竭尽以报万一天下之责交归谋虑一有不当何以塞之伏望圣慈断自渊衷察臣孤忠勿为羣议所惑天下不胜幸甚

时上议遣使于金纲奏曰尧舜之道孝悌而已孝悌之至可以通神明陛下以二圣远狩沙漠食不甘味寝不安席思迎还两宫致天下养此孝悌之至而尧舜之用心也今日之事正当枕戈尝胆内修外攘使刑政修而中国强则二帝不俟迎请而自归不然虽冠盖相望卑辞厚礼恐亦无益今所遣使但当奉表通问两宫致思慕之意可也

绍兴五年纲提举西京崇福宫上言曰右臣伏奉诏书以伪齐金人兵马退遁令臣深思熟讲凡今攻战之利守备之宜措置之方绥怀之略条具来上臣仰荷圣恩怜臣孤迹尝备位於近司察臣迂愚有千虑之一得虽以罪戻屏伏海滨曾不遐遗以国家边防恢复大计特降清问顾臣学术阔疎智识浅短何足以称诏旨而禆庙略之万一敢竭狂瞽以塞明命伏惟陛下留神采择臣不胜幸甚臣窃以僭逆之臣挟强悍之敌提兵南向俶扰淮壖其意盖料朝廷蹈前日退避之辙得以乘间渡江凭陵东南不虞六飞亲临江上号令既行赏罚既明将士摧锋俘馘系路虏气挫屈潜师遯逃此盖陛下睿谟宏远天威英断之所致宗社无疆之休中外臣子之共庆也然臣区区之愚窃愿陛下勿以敌军退遁为可喜而以僭逆未诛仇敌未报为可愤勿以保全东南为可安而以中原未复赤县神州犹?於敌人为可耻勿以诸将屡捷为可贺而以军政未修士气未振尚使狂寇得以潜逃为可虞则中兴之期可指日而俟臣谨考往古之迹揆方今之宜条具攻战守备措置绥怀之策以献议者或谓敌军既退当遂用兵为大举之计臣窃以为不然譬如奕棊先当自生乃可杀敌生理未固而欲浪战以侥幸此非制胜之术也高祖先保关中故能东向与项籍争光武先保河内故能出征以降赤眉铜马之属肃宗先保灵武故能破安史而复两京今朝廷以东南为根本倘不先为自固之计将何以能万全胜敌又况将士暴露之久财用调度之烦民力科取之困谓宜大为守备痛自料理使之苏息乃为得计议者又谓敌军既退当且保据一隅以苟目前之安臣又以为不然譬如奕棊舍局心而就边角廹蹙褊小浸以衰微何以取胜秦师伐晋以报殽之师诸葛亮佐蜀连年出师以图中原不如是不足以立国高祖在汉中谓萧何曰吾亦欲东耳安能郁郁久居此乎光武破隗嚣诏岑彭曰人苦不知足既平陇复望蜀此皆帝王以天下为度者也不如是不足以混一区宇戡定祸乱又况祖宗之境土岂可坐视沦?不务恢复今岁不征明年不战使贼势益张而吾之所纠合精鋭士马日以损耗何以图敌谓宜於防守既固军政既修之後即议攻讨乃为得计此二者守备攻战之序也至於守备之宜则当料理淮南荆襄以为藩篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之衆宇文拓拔之盛卒不能窥江表後唐李氏有淮南则可以都金陵其後淮南为周世宗所取遂以削弱今朝廷欲为守备则当於淮南东西及荆襄置三大帅屯重兵以临之东路以扬州西路以庐州荆襄以襄阳为师府分遣偏师进守支郡小筑城垒如开新边其初朝廷应副钱粮谓如淮东则以江东路财用给之淮西则以江西路财用给之荆襄则以湖南北路财用给之徐议营田使自赡养遇有敌军则大帅遣兵应援稍能自守商旅必通乃可召人归业渐次葺理假以岁月则藩篱成矣前有藩篱之固後有长江之险加以战舰水军使沿江一带帅府郡县上连下接自为防守则敌兵虽多岂敢轻犯近年以来大将握重兵於江南官吏守空城於江北虽有天险初无战舰水军之制故敌人得以侵扰窥伺欲为守备无他反此而已或谓三大帅率重兵以屯江北则供亿之费不赀臣应之曰使三大帅屯兵於江南亦仰给於朝廷其费等耳曷若使之渡江葺理淮南以为家计则朝廷异时可省经费而藩篱之势成为无穷之利守备之宜莫大於是有守备矣然後可以议攻战之利亦当分责於诸路大帅谓如淮东之帅则当责以收复京东东路淮西之帅则当责以收复京东西路荆襄之帅则当责以收复京西南北路川陕之帅则当责以收复陕西五路诸路尅捷因利乘便收京畿复故都以戡大憝此虽落落难合然在陛下志先?於中而断以至诚必为之意盖无不可成之理至於择将之术治兵之政车马器械之制号令赏罚之权兵家皆有常法无待臣言而战陈之间因敌决胜临事制变者兵无常形又不可以预图也臣愿窃以为献者在勿失机会而已夫机会之来间不容髪以战则胜以守则固一失其机悔不可追昔刘表悔不用蜀先主之言蜀先主曰天下日寻干戈事会之来岂有终极若能应之於後则此未足为恨也臣窃观朝廷近年以来失机会者多矣自今以往如能保淮南荆襄以为固选将练卒厉兵秣马聚财积谷应机而作则以弱为强取威定乱於一胜之间僭逆之臣可正藁街之诛强悍之敌岂无顿刃之日攻战之利莫大於是此二者守备攻战之策也若夫措置之方则臣愿先定驻跸之所盖万乘所居必择形胜然後能制服中外以图事业临安平江皆泽国褊廹偏霸所据非用武之地惟建康自昔号为帝王天子之宅以其江山雄壮地势寛博可容万乘故六朝以来更都之今銮舆未复旧都莫若权宜且於建康驻跸控引二浙襟带江湖运漕财谷无不便利臣昨於建炎初建议廵幸关中为上襄阳次之建康为下者以天下形势言之也今以建康为便者以东南形势言之也然淮南有藩篱之固然後建康可都愿陛下与二三大臣熟计之既料理淮南仍诏建康守臣治城壁修宫阙立官府创营房使粗成规摹以待翠华之幸近年以来车驾所寓因陋就简诸事草创虽陛下以时方艰难用过于俭然宫室制度亦有不可已者有城壁然後人心不恐有官府然後政事可修有营房然後士卒可用惟自朝廷应副诏有司以渐修建庶几不扰此措置之方所当先者也绥怀之略则臣愿先为自强之计夫西北之民皆陛下之赤子荷祖宗涵养之德其意曷尝一日忘宋哉特制於勍敌之势为所驱廹?於涂炭故舍二百年之本朝而事大不道之僭逆岂其本心惟朝廷之力未能保覆之故数路之民虽困於重敛伤於峻刑而不能以自归倘淮南荆襄藩篱既成壤地相接甲兵既备天威震惊必有结约来归如宿迁之民者必有愿为内应如京东郡县者宜命诸帅优加拊循来归者给田土内应者予爵赏官吏将士禄秩由旧许之自新孰不感悦朝廷近者得诸路签军皆不杀而优恤之自贼中来归者皆优与官秩可谓得策更愿力为自治自强之计使陷溺之民知所依怙益坚戴宋之心此绥怀之略所当先者也攻战守备措置绥怀皆中兴之至计今日之急务圣问所及臣已粗陈其梗槩矣臣伏读诏书有曰朕将虚己以听择善而从君臣之间期於无隐利害之决断以必行臣三复圣训不知涕泗之交颐也何则君臣之遇号为千载听言用谋尤其所难未信而言则有谤己之嫌交疎言深则有失身之戒盖虽朋友尚不易言而况於君臣之间乎今陛下求治之切诏旨如此而臣以忧患之余孤危特甚欲浅言之则何以副陛下期於无隐之训欲深言之则虑有犯顔逆鳞之愆感惧交中进退维谷虽然陛下当艰危多故之秋诏臣以丁寜恻怛之意缄默不言臣则有罪有君如此其忍负之敢冒鼎镬刀锯之诛以布心腹肾肠之实惟陛下幸察臣窃观陛下有聪明睿智之资有英武敢为之志然自临御迄今九年国不辟而日蹙事不立而日坏将骄而难御卒惰而未练国用匮而无赢余之蓄民力困而无休息之期陛下忧勤虽至而未足以成中兴之业者则羣臣误陛下之故也陛下自近年以来所用之臣凡几人慨然敢任天下之重建事立功与夫充位备员者皆不逃於圣鍳夫用人如用医必先知其术业可以己病然後使之进药而责成功今於医者之术业初不详究而姑试之则虽日易一医何补病者殆将饮药以加病而已平居无事小廉曲谨初似无过而乏济时之大略忽有扰攘之故则错愕无所措手足不过奉身以退天下忧危之重委之陛下而已不知何补於国家陛下亦安取此大概近年所操之说有二闲暇则以和议为得计而以治兵为失策仓卒则以退避为爱君而以进御为误国衆口和之牢不可破然累年之间冠盖相望而初不得其要约翠华蒙尘而尚未有所定居上下苟且偷安而不为长久之计天步艰难国势益弱职此之由大运有开天启宸衷超然远覧悟前日和议之失而亲总六师惩前日退避之非而亲临大敌逆臣勍敌数十万衆饮马江干虽未能扫荡邀击尽复边疆而天威所临已足以使之震怖不敢南渡潜师宵奔则和议之与治兵退避之与进御其效槩可覩矣今敌军虽退而其情狡狯变诈百出未大惩创疆场相望道里不远安知其秋高马肥不再来扰我使疲於奔命哉是宜明诏於却敌之初求善後之策也臣夙夜为陛下深思所以为善後之策者无他在尽反前日之所为解琴瑟而更张之先定其论如奕棊之立意後图其功如奕棊之置子必可得志臣请陈其说窃观自古创业中兴之主必以兵胜而为亲征之计者其意岂谓必冒矢石履行阵而後可哉黄屋所临人心自固赏罚既当士气奋张用能成功故高祖既得天下击韩王信陈豨黥布未尝不亲行光武自即位至平公孙述十三年间无一岁不亲征本朝艺祖太宗?维扬平泽潞下河东皆躬御戎辂真庙亦有澶渊之行措天下於大安此所谓始於勤劳终於逸乐者也退避之策可暂而不可久可一而不可再退一步则失一步退一尺则失一尺往时自南都退而至於维扬则关陕河北河东失矣自维扬退而至於江浙则京东西失矣万一有敌骑南牧复将退避不知何所适而可航海之策万乘冒风涛不测之险此尤不可者惟当於国家闲暇之时明政刑治军旅选将帅修车马备器械峙糗粮积金帛敌来则御俟时而奋以光复祖宗之大业此最上策杜牧所谓上策莫如自治也臣愿陛下自今以往勿复为退避之计可乎臣又观古者敌国善邻则有和亲仇讐之邦鲜复遣使岂不以衅隙既深终无讲好修睦之理故耶东晋渡江石勒遣使于晋元帝命焚其币而却其使彼遣使来且犹却之此何可往假道於僭伪之国而自取辱无补於事祗伤国体金人自知罪恶之重惧我必报其措意为如何而我方且卑辞重币屈体以求之其不推诚以见信决矣器币礼物所费不赀使轺往来坐索士气而又邀我以必不可从之事制我以必不敢为之谋是和卒不成而徒为此扰扰也非特如此於吾自治自强之计动辄相妨实有所害金人二十余年以此策破契丹困中国而终莫之悟夫辨是非利害者人心所同岂真不悟哉聊复用此以侥幸万一曾不知为吾害者甚大此古人所谓几何侥幸而不丧人之国也臣愿陛下自今以往勿复遣和议之使可乎此二说者既定然後择所当为者一切以至诚之意为之先後本末各有次第俟吾之政事修仓廪实府库充器用备士气振力可有为乃议大举则兵虽未交而胜负之势已决矣抑臣闻朝廷者根本也藩方者枝叶也根本固则枝叶繁朝廷者腹心也将士者爪牙也腹心壮则爪牙奋今国家远有盛强之敌国近有僭伪之逆臣所仰以为扞蔽者在藩方所资以致攻讨者在将士然根本腹心则在朝廷惟陛下正心以正朝廷正朝廷以正百官使君子小人各得其分则是非既明赏罚必当自然藩方协力将士用命虽勍敌不足畏虽逆臣不足忧此特在陛下方寸之间耳臣昧死条上六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天戒何谓信任辅弼夫拨乱之主履时艰难资辅弼之臣同心同德相与有为岂易致哉必如元首股肱之於一身父子兄弟之於一家乃能协济故高祖视萧何如左右手太宗遇房杜如子弟蜀先主得诸葛孔明如鱼之有水不如是不能感会风云以成王霸之业今陛下选於衆以图任遂能扞御大敌可谓得人矣然臣愿陛下待以至诚无事形迹久任以责成功勿使小人得以间之则君臣之美垂裕无穷昔高祖终始用萧何太宗终始用房杜故能勘乱?功卒致太平管仲有言曰知人而不能用害霸也用而不能信任之害霸也信任而使小人参之害霸也霸者犹如此而况於欲恢复天下者乎魏郑公有言曰君臣同心是谓一体岂有置至公事形迹若上下共由兹路邦之兴丧未可知也夫事形迹者未必有过举而魏公以为兴丧未可知者凡以无至诚相与之意而惟嫌疑之为避不足建兴邦之大绩故也陛下诚能推信任之诚臣将见辅弼任责而中兴之业不难致矣何谓公选人材夫治天下者未尝不资於人材而创业中兴之主所资为尤多何则继体守文率由旧章得中庸之材亦足共治至於艰难有为兴衰拨乱则非得卓荦瓌伟之材未易有济故武王之有十乱宣王之有吉甫方叔召虎高祖之有三杰光武之有邓禹耿弇吴汉之属太宗之有房杜英卫之流宪宗有裴度武宗有李德裕皆以不世出之材佐大有为之主参翊佐佑以成大业古今通道其可忽诸然自昔抱不羣之材者多为小人之所忌嫉或中之以黮闇或指之为党与或诬之以大恶或摘之以细故而以道事君者不可则止难於自进耻於自明虽负重谤遭深谴安於义命不复自辨惟至明之主为能察小人之情伪而辨其臣之非辜此霍光所以见察於昭帝房乔所以见信於太宗也陛下临御以来用人材多矣世之所许以为正人端士者往往闲废於无用之地岂非罹此谤耶遂使陛下寤寐侧席而有乏材之叹怀材抱义愿为国家宣力者无因而进前陛下盍亦少留圣意致察於此洪范皇极之畴曰无有作好遵王之道无有作恶遵王之路无偏无党王道荡荡无党无偏王道平平好恶偏党皆足以为至公之累惟以道为公而无好恶偏党之私则王道明矣魏郑公亡太宗遣人至其家得书半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详慎若爱而知其恶憎而知其善去邪勿疑任贤勿猜则可以兴矣太宗感悟夫人主岂能无爱憎然必去爱憎而後得人以兴者爱憎出於私情用人以兴邦必由於公道故也管仲虽仇齐公必用雍齿虽怨汉祖必赏而况其余乎陛下诚能推至公之道臣将见人材辈出中兴之业不难致矣何谓变革士风夫用兵之际似与士风初不相及然其实相为表里者也士风淳厚则议论正而是非明朝廷赏罚功罪当而人心服此措置所以得宜而寖明寖昌也士风浇薄则议论不正而是非不明朝廷赏罚功罪不当而人心不服此措置所以失宜而寖微寖弱也晋之士风尚虚浮而不事事故当时措置乖谬盗贼并起而有五戎乱华之祸本朝嘉佑治平以前士风何其淳厚也自数十年来非特不事事而已奔竞争进议论狥私邪说利口足以惑人主之听元佑大臣如司马光之流皆持正论为朝廷长虑却顾图久远之计社稷之臣也而羣枉嫉之指为奸党听其言则大者可族小者可诛赖国家寛仁祗从窜逐其士风逓相仿俲颠倒是非变乱白黑政事大坏以驯致靖康之变非偶然也殆今四十余年世变风移爱憎之情销尽然後朝廷始知元佑羣臣之忠褒赠官秩録用子孙然已何补於事曷若早变此风则忠臣无诛谪之寃国家有治安之实两受其利岂不美哉臣观近年士风尤薄随时好恶以取世资不顾国体惟欲进身不核事实惟欲伤人大詈则大进小诋则小迁潝訿成风此非朝廷之福也陛下得一张浚付以重权使御强敌於关陕浚虽以忠许国而事失机会不为无过言者痛?丑诋诬以大恶岂不太甚欤浚有浴日之功足以结陛下之知有大臣之辨足以回陛下之听故得自洗濯复侍清光於帷幄之中然其所伤已多矣藉使遭谤困谗之臣无浚之功又无大臣为之辨白而有下石以挤之者则何以自雪於君父冀察其不然哉夫朝廷设耳目及献纳论思之官以广视听固许之以风闻至於大故亦须核实使果如其言则诛责所加岂宜止从轻典使言而无实则诬人之罪伏谗蒐慝得以中害善良皆非所以修政也臣愿陛下降明诏以戒谕士大夫使体德意从忠厚变近年浇薄之风昔贾谊劝文帝养人臣以礼义亷耻陆贽劝德宗听言必考其实而察其情以正典刑不宜两置而不问皆治道之要陛下诚能行责实之政臣将见士风淳厚而中兴之业不难致矣何谓爱惜日力臣闻之周书曰功崇惟志业广惟勤盖功以志崇所以为之规摹也业以勤广所以为之积累也犹建大厦堂室奥序其规摹可一日而成至於鸠工聚材则积累非一日所致创业中兴何以异此高祖得韩信与之论亡椘之策光武得邓禹与之论兴汉之谋蜀先主得诸葛亮与之论鼎立之计皆?於谈笑之间而高祖以五年成帝业光武以十三年混区宇先主得蜀亦在数年之後盖积累而致者如此今陛下临御九年于兹境土未复僭逆未诛仇敌未报尚稽中兴之业则其始不为之规摹其後不为之积累故也边事粗定之时朝廷所推行者皆簿书期会不急之细务至於攻讨防守之策国之大计皆未尝留意安得不为僭逆之臣强悍之敌之所窥伺然则自今以往其可不惜日力哉昔禹不贵尺璧而惜寸阴今日朝廷艰难乃惜分阴之时臣愿陛下诏二三大臣熟议所以规摹者凡所施为画一条具如立课程以次施行又诏州县使体陛下德意而奉承之所立期限勿太遽以致搔扰勿太缓以失机会使事得其序不扰而办乃为得策夫天下无不可为之事亦无不可为之时惟失其时则患之小者日益大事之易者日益难正如医者之治病其在皮肤针烙及之其在五臓汤剂及之至於骨髄则虽有扁鹊俞跗蔑以为矣此时之所以不可失也诗曰迨天之未阴雨彻彼桑土绸缪牖户今此下民或敢侮予孟子曰国家闲暇及是时明其政刑虽大国必畏之矣夫用智者当於未纷扰之前千日聚之以待一日之用渇而穿井闘而铸锥其能及乎陛下诚能存爱日之心将见为无不成中兴之业不难致矣何谓务尽人事臣窃观天人之道其寔一致人之所为即天之所为也国之将兴百度皆举天实佑之犹之农夫尽其穮蓘之力乃亦有秋使未尝致耕耨之勤而欲望稼穑之利其可得耶天不人不因人不天不成人事尽於前则天理应於後自然之符也光武以兵三千攻寻邑百万者人也适雷电风雨遂有昆阳之胜而中兴之运启者天也孙权以兵三万拒曹操数十万者人也适风顺可以纵火遂有赤壁之捷而鼎足之势成者天也谢安以兵八千击苻坚百万者人也适秦师小却遂有淝水之功而东晋之祚延者天也创业中兴之主莫不皆然尽其在我者而以其成功归之於天孟子曰君子创业垂统为可继也若夫成功则天也今未尝尽人事敌至则先自退屈而欲责功於天其可乎臣愿陛下诏二三大臣协心同力务尽人事以听天命则恢复土宇翦屠鲸鲵迎还两宫必有日矣夫人心即天心也下得人心上合天心则无不成之功陛下诚能和同天人之际臣将见中兴之业不难致矣何谓寅畏天戒夫天之於王者如父母之於子爱之至则所以为之戒者亦至是以孔子作春秋於灾异必书以谨天戒臣观商之盛如武丁周之盛如成王汉唐之盛如文景太宗之时未尝无天变而不为灾者以能寅畏其戒而仰合其心也是知人主之於天戒必恐惧修省以致其寅畏之诚则能变灾以为祥天人之际何其昭昭然也比年以来荧惑失次太白昼见地震水溢或久阴不雨或久雨不霁或当暑而反寒乃正月之朔日又食之此皆天意眷佑陛下丁寜反覆以致告戒陛下虽尝降诏俾士大夫各修厥职以答天谴然臣窃谓应天以实不以文此在陛下以至诚之意正厥事以应之昔宋公一言而妖星退舍大戊桑榖共生於朝而反以为祥陛下诚能行应天之实臣将见百祥来止中兴之业不难致矣此六者皆陛下所当先务正心以正朝廷者故粪土愚臣忘生触死为陛下详言之抑臣又闻圣人不畏多难而畏无难或多难以固其国启其疆土或无难以丧其国失其土宇昔少康以一旅之衆而祀夏配天不失旧物光武太宗皆躬擐甲胄履危险而身致太平享国长久今朝廷人材不乏将士足用江淮荆浙闽广川陕财用可理足以为中兴之资陛下勇智天锡春秋鼎盛欲大有为何施不可要在改前日之辙断而行之耳昔仲虺之称汤不称其无过而称其改过不吝盖帝王之度如天地之无心是则行非则改何惮之有郦食其劝高祖铸印以封六国之後子房一言则趣销之封德彛劝太宗用刑法以威天下魏郑公一言则行仁义遂致贞观之治无损盛德而大功可成岂窃窃然畏人之议己哉陛下视建炎以来其所措置是耶非耶以为是则何以不见其效以为非则安可复蹈其辙臣前所陈皆改辙之道非循旧迹所能为也择善而从斟酌而行则在陛下夫以祖宗二百年之基四海亿兆之生灵皆系於陛下清燕之间圣虑及此得不栗栗危惧勉勉自强上以慰祖宗在天之灵下以副四海生灵之望哉昔周宣中兴南征北伐之威复古接下之美咏於小雅盖有文武之吉甫显允之方叔以为之将帅有孝友张仲以在其左右故能内修政事外攘夷狄复文武之境土然则陛下所当法者深考周室之诗则得之矣所谓善後之策何以加此臣以至愚极陋之质荷陛下非常特达之知龙飞之初虚席以待眷遇之礼迈於等伦特以志广材踈自度不足以任天下之责力丐罢政无补国事每自愧惕违去阙庭九更寒暑犬马之心何尝不在赤墀之下自以罪戾远屏不敢复与世故刍荛之言久不上达近者边报警急戎辂亲临臣子之情不胜愤懑故敢冒昧以三策为献伏蒙圣慈特降诏书奨谕今者又奉诏旨咨以当世之务而臣不量荒浅冒进狂瞽之说以渎天聪昔太宗谓魏郑公为敢言谢曰陛下导臣使言不然其敢数批逆鳞哉今陛下盛德过於太宗臣虽无魏公之敢言然展尽底藴亦思虑之极也良药苦口而利於病忠言逆耳而利於行在陛下察之而已况臣自经忧患衰病交攻气息奄奄日与死廹常惧先犬马填沟壑无以报盛德之万一今得奉明问摅至情臣愿足矣虽死之日犹生之年也伏望陛下哀怜赦其愚直而取其拳拳之忠实天下之幸

历代名臣奏议卷八十四








○葺修宫殿敕

三川奥壤，四海名区，为帝王光宅之都，乃符瑞荐臻之地。周都始建，卜年遂启於延洪；汉室中兴即土是图於远大。咸兹建极，至我本朝，壮丽可观，浩穰为最。千门万户，实为富庶之乡；接庑连甍，宛有升平之俗。而自伪梁僭逆，诸夏凭陵，寻干戈而虐用蒸黎，恣涂炭而毒流草木。依凭兔苑，啸聚枭巢，遂令辇毂之闲，鞠兴芜没之叹。朕自削平大憝，纂嗣丕图，重兴卜洛之都，永启朝宗之会。将资久远，须议葺修。务令壮观於九重，实在骈罗於万户。京城应有空闲地，任诸色人请射盖造。藩方侯伯，内外臣寮，於京邑之中，无安居之所，亦可请射，各自修营。其空闲有主之地，仍限半年，本主须自修盖，如过限不见屋宇，亦许他人占射。贵在成功，不得虚占。


○庆王进封陈王赠太尉册

维年月日，国在若曰：古称王者之贵，必有先也。岂不以在原之助，义切於邦家。陟冈之恩，情均於存殁。自非赠饰之宠，宁申敦叙之怀。稽迪前经，式扬盛典。咨尔某，受天正气，为国宗英。器量川停，机神秀出。纵横之智，发为事业。儒雅之度，播为文辞。自锡壤侯藩，调兵兰，行令惟一，抚下惟仁。周庐不惊，宸极甘寝。天覆形於锺爱，时望极於维城。景命不融，仪表长谢。壮图大略，嗟时运之难并。遗文馀烈，绵岁序而常存。粤予小子，祗荷丕绪。奉慈训於长乐，颁分器於懿亲。友于之恩，追怀何已。是用修严缛礼，申告九原。以王有文雅之称，故改封於陈社。以王有重厚之器，故建号於上公。光昭令猷，永垂不朽。今命使某云云。噫！花萼之游，宛成今昔。宝玉之数，遂隔平生。尚想明灵，鉴兹永悼。


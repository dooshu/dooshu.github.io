卷二十七

周广顺二年九月十八日敕：

条流禁私盐麹法如后：

一、诸色犯盐麹，所犯一斤以下至一两，杖八十，配役；五斤以下，一斤以上，徒三年，配役；五斤以上，并决重杖一顿，处死。

一、应所犯盐麹，关津门司、厢巡门保如有透漏，并行勘断。

一、刮碱煎炼私盐，所犯一斤以下，徒三年，配役；一斤以上，并决重杖一顿，处死。犯私盐，若捉到碱水，祇煎成盐，秤盘定罪。逐处凡有碱卤之地，所在官吏节级所由，常须巡检，村坊邻保，递相觉察。若有所犯处彰露，并行勘断。

一、所犯私盐，捉事、告事人各赉赏钱，以系省钱充，至死刑者赏五十千，不及死刑者三十千。

一、颗、末盐各有界分，若将本地分盐侵越疆界，同诸色犯盐例科断。

一、乡村人户所请蚕盐，祗得将归裛茧供食，不得别将转易货卖，投托与人，如违，并同诸色犯盐例科断。若是所请蚕盐，道路津济，经过州府县镇，委三司明行指挥。

一、凡买盐麹，并须于官场务内买，若衷私投托兴贩，其买卖人并同诸色犯盐麹例。

一、诸官场官务，如有羡馀出剩盐麹，并许尽底到官。如衷私货买者，买卖人并同诸色人犯盐麹科断。若盐铺酒店户及诸色人，与场院私衷货卖者，并同罪断。

一、所犯私盐麹，有同情共犯者，若是骨肉卑幼奴婢同犯，祇罪家长主首，如家长主首不知情，祇罪造意者，馀减等科断。若是他人同犯，并同知情科断遣，若与他人同犯，据遂人脚下所犯斤两，依轻重断遣。

一、州县城镇郭下人户，系屋税合请盐者，若是州府，并于城内请给，若是外县镇郭下人户，亦许将盐归家供食。仰本县预取逐户合请盐数目，攅定文帐，部领人户请给，勒本处官吏及所在场务，同点检入城。若县镇郭下人户城外别有庄田，亦仰本县预前分劈开坐，勿令一处分给供使。

一、应诸道今后若捉获犯私盐麹人，罪犯分明，正该条法，便仰断遣讫奏。若稍涉疑误，祇须申奏取裁。

显德二年八月二十四日宣头节文，改立盐法如后：

一、赡国军堂场务，邢、洺州盐务，应有见垛贮盐货处，并煎盐场灶，及应是碱地，并须四面修置墙堑。如是地里遥远，难为修置墙堑，即作濠篱为规隔。内偷盗夹带官盐，兼于濠篱外煎造盐货，便仰收捉，及许诸色人陈告，所犯不计多少斤两，并决重杖一顿，处死。其经历地分及门引节级人员，并当量罪酌断，所有捉事、告事人赏钱，一两以上至一斤，赏钱二十千；一斤以上至十斤，赏钱三十千；一十斤以上，赏钱五十千。

一、应有不系官中煎盐处，碱地并须标识，委本州府差公干职员与巡盐节级、村保、地主、邻人，同共巡检。若诸色偷刮碱地，便即收捉，及许人陈告。若勘逐不虚，捉事人每获一人，赏绢一十匹；获二人，赏绢二十匹；获三人以上，不计人数，赏绢五十匹。刮碱煎盐人并知情人，所犯不计多少斤两，并决重杖一顿，处死。其刮碱处地分，并刮碱人住处巡检、节级、所由、村保等，各徒二年半，令众一月，依众句当。刮碱处地主，不切检校，徒二年，令众一月。

一、颗盐地分界内，有人刮碱煎炼盐货，并依前法。

一、今缘改价卖盐，虑有别界分盐货，递相侵犯，及将盐入城，诸色犯盐人，今下三司依下项条流科断：其犯盐人随行物色，给与本家，其盐没纳入官。所经历地分节级人员，并行勘断。一两至一斤，决脊杖五十，令众半月，捉事、告事人赏钱五千；一斤以上至一十斤，徒一年半，令众一月，捉事、告事人赏钱七千；十斤以上，不计多少，徒二年，配发运务役一年，捉事、告事人赏钱十千。

一、诸州府人户所请蚕盐，不得于乡村衷私货卖，及信团头、脚户、县司请盐节级所由等克折粜卖。如有犯者，依诸色犯盐例科断。

一、如有人于河东界将盐过来，及自家界内有人往彼兴贩盐货，所犯者并处斩。其犯盐人随行驴畜资财，并与捉事人充赏。

后唐同光三年闰十二月，吏部尚书李琪上疏曰：“臣伏思汉文帝时，欲人务农，乃募人入粟，得拜爵及赎罪，景帝亦如之。后汉安帝时，水旱不足，三公奏请富人入粟，得封关内侯及公卿以下散官，本朝乾元中亦曾如此。今陛下纵不欲入粟授官，愿降明敕下诸道，合差百姓转搬之处，有能出力运官物到京者，五百石以上，白身授一初任州县官。有官者依资次迁授，次迁者便与放选。千石以上至万石者，不拘文武，显示赏酬，免令方春农人流散。此亦转仓赡军之一术也。”敕：“李琪所论召募转仓斛斗与官行赏，委租庸司下诸州府，有应募者奏闻施行。”

长兴二年五月三日敕：“应沿河船般仓，依北面转运司船般仓例，每一石于数内与之销破二升。”

四年三月三日，三司奏：“洛河水运自洛口至京，往来牵船下卸，皆是水运牙官，每人管定四十石。今洛岸至仓门稍远，牙官运转艰难，近日例多逃走。今欲于沿河北岸，别凿一湾，引船直至仓门下卸，其工欲于诸军傔人内差借。”从之。〈寻命捧圣卫指挥使朱洪实凿开河湾，至赡国仓门。〉

周显德二年正月，上谓侍臣曰：“转输之物，向来皆给斗耗，自晋、汉已来，不与支破。仓廪所纳新物，尚破省耗，况水路所般，岂无损失，今后每石宜与耗一斗。”

四年四月诏，疏下汴水一派，北入于五丈河，又东北达于济。自是齐、鲁之舟楫，皆至京师。

六年二月，命侍卫马军指挥使韩令坤自京东疏下汴水，入于蔡河，命侍卫步军都指挥使袁彦浚五丈河，以通漕运。

梁开平四年五月，敕补开封府及河南、河北仓吏，非旧典也。

后唐天成二年六月二十九日，户部奏：“先准天成元年五月十五日敕，检纳夏秋苗子斛斗，每斗祇纳一斗，官中纳不收耗。人户送纳之时，如有使官布袋者，每一布袋，使百姓纳钱八文。内五文与擎布袋人，馀三文即与仓司充吃食、铺衬、纸笔、盘纒。若是人户出布袋，令祇纳三文与仓司。”

长兴二年闰五月三日敕：“诸道州府所纳两税斛斗，今后每斗上纳加耗二合，准备仓司耗折，其收到布袋钱，仰官典同共系署，一一分明，上历支缗。”

晋天福八年五月十五日，三司奏：“天下今后诸仓，请据人户元纳耗二升，内一升依旧送纳本色，充备鼠雀耗折；一升即令人户送纳价钱两文足，与元纳钱八文足，共一十文足，充备仓司斗袋人夫及诸色吃食、纸笔、铺衬、盘纒支费。”从之。

周广顺元年正月敕节文：“其诸道州府仓场库务，宜令节度使、刺史专切钤辖，掌纳官吏，一依省条指挥，不得别纳斗馀、秤耗。旧来所进羡馀物，今后一切停罢。”

周显德五年十一月，以尚书司勲郎中何幼冲为关西渠堰使，命于雍、耀二州界疏泾水以溉田。

后唐同光三年闰十二月十九日敕：“今岁自春以东，水涝为患，物价腾涌，人户多于西京收籴斛斗。近闻京西诸道州府，逐道皆有税钱，遂不通行，乃同闭粜。宜令宣下京西诸道州府，凡收粜斛斗，不得辄有税率，及经过水陆门坊镇县，妄有邀难。”

周广顺元年四月敕：“天灾流行，分野代有，苟或闭粜，岂是爱人？宜令沿淮渡口镇浦，不得止淮南人籴易。”

三年七月，敕沿淮诸州，点检淮南人所籴量仓，如是以驴骡为驮，及负担过，即放过，不得以舟车辇运过淮。〈先是，淮南大旱，井泉涸竭，太祖愍之，命许博籴。至是闻吴人收籴入官，以备军仓，诏止辇运过者。〉

后唐同光二年三月敕：“泉布之弊，杂以铅锡，惟是江、湖之外，盗铸尤多，市肆之间，公行无畏。因是纲商夹带，舟载往来，换易好钱，藏贮富室，实为蠹弊，须有条流。宜令京城及诸道，于行市行使钱内点检，杂恶铅锡，并宜禁断。沿江州县，每有舟船到岸，严加觉察，若私载往来，并宜收纳。”

天成元年八月，中书门下奏：“访闻近日诸道州府所买卖铜器价贵，多是销镕见钱，以邀厚利。”敕：“宜遍行晓告，如原旧破损铜器及碎铜，即许铸造器物；如生铜器物，每斤价定二百；熟铜器物，每斤四百。如违省价，买卖之人，依盗铸钱律文科断。”其年十一月六日敕：“诸道州府约勒见钱，素有条制，若全禁断，实匪通规。宜令遍指挥三司及诸道州府，其诸城门所出见钱，如五百以上，不得放出。如稍违犯，即准旧条指挥。其沿淮诸州县镇，亦准元降敕命处分。”其年十二月敕：“行使铜钱之内，如闻夹带铁镴，若不严设条流，转恐私家铸造。应中外所使铜钱内，铁镴钱即宜毁弃，不得辄更有行使。如违，其所使钱，不计多少，并纳入官，仍科深罪。”

二年七月十二日，度支奏：“三京、邺都并诸道州府，市肆买卖，所使见钱等，每有条章，每陌八十文。近访闻在京及诸道街坊市肆人户，不顾条章，皆将短陌转换长钱，但恣欺罔，殊无畏忌。若不条约，转启幸门。请更严降指挥，及榜示管界州府县镇军人、百姓、商旅等，凡有买卖，并须使八十陌钱。兼令巡司、厢界节级、所由点检觉察。如有无知之辈，依前故违，辄将短钱兴贩，便仰收捉，委逐州府枷项收禁勘责。所犯人，准条奏处断讫申奏。其钱尽底没纳入官。”奉敕：“宜依度支所奏。”

四年九月敕：“先条流三京、诸道州府，不得于市使钱内夹带铅铁钱，虽已约束，仍闻公然行使。今后有人于钱陌内捉到一文至两文。所使钱不计多少，并纳入官，所犯人准条流科罪。

清泰二年十二月敕：“御史台宜晓告中外，不得使用铅钱。如违犯者，准条流处分。”

晋天福三年三月敕：“历代铸钱，济时为宝，久无监务，已绝增添。近来趋利之人，违法甚众，销镕不已，毁蠹日滋。禁制未严，奸弊莫止，须行重法，以息滥源。宜令盐铁使禁止私下行造铸写铜器。”其年十一月诏曰：“国家所资，泉货为重，销蠹则甚，添铸无闻。爰降条章，俾臻富庶。宜令三京、邺都、诸道州府，无问公私，应有铜者，并许铸钱。仍以“天福元宝”为文，左环读之。委盐铁司铸様颁下诸道，令每一钱重二铢四絫，十钱重一两。或虑诸色人接便将铅铁铸造，杂乱铜钱，仍令三京、邺都、诸道州府，依旧禁断。尚虑逐处铜数不多，宜令诸道应有久废铜冶处，许百姓取便开链，永远为主，官中不取课利。其有生熟铜，仍许所在中卖入官，或任自铸钱行用。其馀许铸外，不得辄便别铸铜器。如有违犯者，并准三年三月敕条处分。”其年十二月敕：“先许铸钱，仍每一钱重二铢四絫，十钱重一两。窃虑逐处缺铜，难依先定铢两，宜令天下无问公私，应有铜处，欲铸钱者，一任取便酌量轻重铸造。因兹不得入铅并铁，及缺漏不堪久远流行。仍委盐铁使明行晓示，馀准元敕指挥。仍付所司。”

四年七月敕：“先令天下州府公私铸钱，近闻以铅锡相参，缺薄小弱，有违条制，不可久行。今后祗官铸钱，私铸钱下禁依旧法。”

周广顺元年三月二十八日敕：“铜法今官中更不禁断，一任兴贩。所有钱一色即不得销铸为铜器货卖。如有犯者，有人纠告捉获，所犯人不计多少斤两，并处死。其地分所由节级，徒一年，邻保人杖七十，其告事人给与赏钱一百贯。”

显德二年九月一日敕：“国家之利，泉货为先，近朝已来，久绝铸造，至于私下，不禁销镕，岁月渐深，奸弊尤甚。今采铜兴冶，立监铸钱，冀便公私，宜行条制。起今后，除朝廷法物、军器、官物及镜，并寺观内钟、磬、钹、相轮、火珠、铃铎外，其馀铜器，一切禁断。应两京、诸道州府铜象器物，诸色装铰所用铜，限敕到五十日内，并须毁废送官。其私下所纳到铜，据斤两给付价钱。如出限及有隐藏及埋窖使用者，一两至一斤，所犯人及知情人徒二年，所由节级、四邻杖七十，捉事、告事人赏钱十贯；一斤至五斤，所犯及知情人各徒三年，所由节级、四邻杖九十，捉事、告事人赏钱二十贯；五斤以上，不计多少，所犯人处死，知情人徒二年，配役一年，所由节级、四邻杖一百，捉事、告事人赏钱三十贯。其人户若纳到熟铜，每斤官中给钱一百五十，生铜每斤一百。其铜镜令官中铸造，于东京置场货卖，许人收买，于诸处兴贩。其朝廷及诸州见管法物、军器、官物，旧用铜制造并装饰者，候经使用破坏，即时改造，仍今后不得更使铜。内有合使铜者，奏取进止。”

四年二月十一日，宣命指挥：“限外有人将铜器及铜于官场货卖，支给价钱，如使隐藏及使用者，并准元敕科断。其熟铜令每斤添及二百、生铜添及一百五十收买。所有诸处山场野务采链淘沙到，依旧例铜每二十两为一斤，今时每一十六两为一斤，给钱一百三十收买。兼知高丽多有铜货，仍许青、登、莱州人户兴贩，如有将来中卖入官者，便仰给钱收买，即不得私下买卖。”

梁开平三年正月，诏曰：“禄俸所以养贤而励奉公也，朕今肇建，诸色已异，郊禋职贡至多，费用差少，其百官俸料，委左藏库依例全给。”

后唐同光三年二月十九日，租庸院奏：

新定四京及诸道副使、判官已下俸料，请降敕各下逐处支遣，兼除所置副使、判官、掌书记、推官外，如本处更妄称简署官员，即勒本道节度使自备请给，不得正破系省钱物。诸道藩镇，请祇置节度使、副、节度观察判官、掌书记、推官共五员。

节度副使料钱每月四十千，依除实数钱厨料米一石、面二石内价钱三千；蒿六十束、柴三十束、春服绢十五疋、冬服绢一十五疋、绵三十两、私马二匹草料。

节度观察判官料钱每月三十千，依除实数钱厨料米六斗、面一石六斗内价钱二千；蒿四十束、柴二十束、春服绢一十二疋、冬服绢一十二疋、绵二十五两、私马一匹草料。

节度掌书记料钱每月二十五千，依除实数钱厨料米六斗面一石二斗内价钱一千五百；蒿三十束、柴一十五束、春服绢一十疋、冬服绢一十疋、绵二十两、私马一匹草料。

节度推官料钱每月一十五千，依除实数钱厨料米六斗、面一石二斗内价钱一千五百；蒿三十束、柴一十五束、春服绢一十疋、冬服绢一十疋、绵二十两、私马一匹草料。

留守兼判六军，请置副使、判官、推官三员。副使依节度副使例，判官依观察判官例，推官依诸道推官例。留守不判六军，请置判官、推官二员。判官依节度观察判官例，推官依诸道推官例。四京府请祇置推官一员，如已有判官，即不置判官，其请受准留守推官例，其料钱准百官例折支。所有厨料时服等，即给本色。

右奉敕：“宜令诸道节镇，依旧更置观察支使一员，其俸料春衣赐，仍准掌书记例支遣，馀依租庸院所奏。”








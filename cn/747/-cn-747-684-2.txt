○配祭及昭穆位次议

之礼，殷周以迁庙皆出太祖之後，故得合食有序，尊卑不差。及汉高受命，无始封祖，以高皇帝为太祖，太上皇高帝之父，立庙享祀，不在昭穆合食之例，为尊於太祖故也。魏武创业，文帝受命，亦即以武帝为太祖，其高皇、太皇、处士君等，并为属尊，不在昭穆合食之列。晋宣创业，武帝受命，亦即以宣帝为太祖，其徵西、颍川等四府君，亦为属尊，不在昭穆之列。国家诞受天命，累圣重光，景皇帝始封唐公，实为太祖，中间代数，既近在三昭三穆之内，故皇家太庙，唯有六室。其宏农府君、宣、光二祖，尊於太祖，亲尽则迁，不在昭穆之数。著在礼志，可举而行。开元中加九庙，献、懿二祖皆在昭穆，是以太祖景皇帝未得居东向之尊。今二祖已祧，九室惟序，则太祖之位，又安可不正？伏以太祖上配天地，百代不迁，百居昭穆，献、懿二祖，亲尽庙迁，而居东向，证诸故实，深所未安。请下百寮佥议。


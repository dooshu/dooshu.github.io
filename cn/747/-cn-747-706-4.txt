○宰相再议添徽号状

右，奉批答，已蒙允许，今欲颁下制命，昭布万方。伏以轩屈崆峒，尧游姑谢，未有不心期於至道，而能功济於生灵。暨汉之文景，尊奉黄老，理致刑措，时称大康。开元中，元宗经始清宫，追尊元祖，阐绎道要，遂臻治平，六合晏然，四十馀年。今者陛下蹈轩後之灵踪，修开元之故事，进道不遗於尺璧，澄必已得於元珠，圣寿必过於殷宗，景化方跻於汉代。臣等所上徽号，义虽尽美，意有未周，今谨上尊号为“仁圣文武章天成功神德明道大孝皇帝”，所冀冠皇王之高号，尽臣子之至诚。伏希圣慈，容鉴丹恳。谨录奏闻，伏候敕旨。


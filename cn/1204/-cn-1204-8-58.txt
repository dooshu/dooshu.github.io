◎葛鲁卿蓦山溪

葛鲁卿有蓦山溪一曲，咏天穿节郊射也。宋以前以正月二十三日为天穿节。

相传云，女娲以是日补天，俗以煎饼置屋上，名曰补天穿，今其俗废久矣。词云："春风野外，卵色天如水。鱼戏舞绡纹，似出听新声北里。追风骏足，千骑卷高门，一箭过，尤人呼，雁落寒空里。 天穿过了，此日名穿地。横石俯清波，竞追随新年乐事。谁怜老子，使得纵遨游，争捧手，共凭肩，夹路游人醉。"词不甚工而事奇，故拈出之。"卵色天"用唐诗"残霞蹙水鱼鳞浪，薄日烘云卵色天"之句。东坡诗亦云："笑把鸱夷一尊酒，相逢卵色五湖天。"今刻苏诗者不知出处，改卵以色为柳色，非也。花间词"一方卵色楚南天"，注以卵为卯，亦非。［词品］


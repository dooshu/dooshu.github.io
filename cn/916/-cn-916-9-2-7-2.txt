【古意诗二首】

十五好诗书。二十弹冠仕。楚王赐颜色。出入章华里。作赋凌屈原。读书夸左史。数从（《御览》作屡陪。）明月燕。（《御览》作宴通。）或侍朝云祀。登山摘紫芝。泛江采绿芷。歌舞未终曲。风尘暗天起。吴师破九龙。秦兵割千里。狐兔穴宗庙。霜露沾朝市。璧入邯郸宫。剑去襄城水。未《类聚》作不。）获殉陵墓。独生良足耻。悯悯思旧都。恻恻怀君子。白发窥明镜。忧伤没余齿。（○《类聚》二十六。《诗纪》百十。又《御览》百九十六引一句。）

宝珠出东国。美玉产南荆。隋侯曜我色。卞氏飞吾声。已加明称物。复饰夜光名。骊龙旦夕骇。白虹朝暮生。华彩烛兼乘。价值讵（《类聚》作直距。是。）连城。常悲黄雀起。每畏灵蛟迎。千刃安可舍。一毁难复营。昔为时所重。今为时所轻。愿与浊泥会。思将垢石并。归真川岳下。抱润潜其荣。（○《类聚》二十六。《诗纪》百十。）


○法祖宗復舊制以端治本疏 【 勤召對】

君臣同心為平治之本故斯編之集于　聖祖成祖朝名臣礼遇之事應制之作無不載之與貞山此論合也臣伏覩　太祖高皇帝御製大誥、以君臣同遊為篇首、臣每誦之、未嘗不竊嘆　聖慮之深遠也、葢自古禍亂之原。每生於壅蔽。而壅蔽之害。常起於上下之不交。我　聖祖作為典訓、以詔萬世、託始于君臣同遊之一言正欲通上下之情而絕壅蔽之害其所以貽厥孫謀者至矣。臣聞天下之勢如一身。必血氣周流而無滯。則其身堅強。譬如一家。必骨肉歡洽而有恩。則其家康泰。古之善治者每以通達下情為先務。君臣之間日相接見非特三代盛德之主若此。而由漢唐以下皆然。未有隔越不通。如近世之甚者。今必先去此弊。時時延納言論舉止間亦可以親覌其于此正是明察之事非特寬仁大度也然後天下事可從而理。不然雖興利除害。惟日不足。亦暫得而終失。未見其有益也。仰惟我　聖祖創業垂統、正名定分、極嚴於君臣之禮。然接遇臣下。延納羣情。曾無少間。當時遣將出師皆面授成算帷幄信臣。若劉基宋濂諸人日侍左右遠方卑聀布衣儒生俱蒙引對甚至民之役。于官者。亦以言事。直達御前。是後若　太宗　仁宗　宣宗。咸遵守而行之。一時而三楊蹇夏輩。承顏造膝。議論往復。猶家人父子。是以上下交孚。底于極治。　朝廷政權、自不至于旁落下移也。臣聞諸故老、近世朝儀、起自　英宗、以幼冲踐祚。未能親决萬幾。當時諸臣。苟為權宜之計。常朝奏事。限定起數隔日預定。春坊本擬　旨發落。自餘政事。俱俟朝退具疏封進。沿襲至今。遂為故事。每日常朝。諸司引奏。皆瑣碎事務。官員謝恩見辭。頃刻而退。此外君臣無復相接情意壅而不通弊端由之以啟天下之患無大於此者。迨　英宗自南宮復辟、始親政事、大臣如李賢王翺、特被顧問。近　孝宗晚年、亦數召劉大夏戴珊等議事。然猶未能盡復舊制。是若有待于今日者。　陛下以　聖神御極、總攬權綱、釐革弊政、慨然欲舉一世於三代之隆、甚盛心也。然圖治者。必端其本。猶治病者。當究其原。今日本原受病之地正在上下之情不通故臣之愚以為必先去此弊然後天下事可從而理也臣謹按大明會典內、所載朝儀華葢謹身武英等殿、皆得朝見奏事、又云凡朝退燕閒及行幸處、文職三品、武職二品以上、及勳舊文學之臣、賜坐。觀此則知內殿。乃君臣常接之地。而凡乘輿所在。臣子亦得侍從矣。又按御製五倫書、及先輩名臣所著　聖諭錄等書、往往載當時顧問應對之語。舊典甚明。可為依據。伏願　陛下遵　太祖之遠猷。繼列聖之成法。盡剗數十年之弊。以復舊規。每日視朝罷退。御便殿接見群臣。凡政事之大者。所司先期上奏至日仍據其本末委曲敷陳大臣在旁上與之熟議可否親賜裁决事畢之後泛問當世之務。人材賢否。軍民利病皆得言之侍從臺諫。輪日奏事。或許非時請對。撫按方面等官及諸邊大將。廷辭入謝皆引見賜食訪以便宜其餘外服庶僚凡因事而至者卒然時召一二而問之得以周知民間之疾苦。至於講學一事、所繫尤重今經筵月惟三御寒暑又皆間歇。惟日講最為親近。然接對不過數刻。情意猶未盡通。乞如洪熙年間開弘文閣故事。妙選天下博聞有道之士數人。置諸近侍。使更番入直。　陛下聽政之隙。輒造其間。從容下問。或講經史。或論治道。??亟養漸摩之久自然有益　聖德。如此則上下之情通。壅蔽之害去。天下事將無不可為者。雖三代之治。亦由是可復矣。


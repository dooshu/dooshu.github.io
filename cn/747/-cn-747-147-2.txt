○谏猎表

臣亮言：臣闻尧鼓纳谏，舜木求箴，茂克昌之风，致升平之道。伏惟陛下应千祀之期，救百王之弊，平壹天下，劬劳帝业，旰食思理，废寝忧民，用农隙之馀，遵冬狩之礼。令车之所游践，虞旗之所涉历，网唯一面，禽止三驱。纵广成之猎士，观上林之手搏。回玉銮而藉丰草，引金阵而满平原。尽心目之娱，玩罘不乐。发弓而迫狡兔，飞劲矢而摧高鸟。期固畋弋之恒规，而皇王之壮观。至於亲逼猛兽，臣窃惑之。何者？筋力骁悍，爪牙轻捷，强弩一发，未必挫其凶心，长戟才，不能当其愤气。虽复孟贲在左，夏育居前，卒然惊窜，事生虑表。如或近赴林丛，未填坑谷，骇属车之後乘，犯宫骑之清尘。小臣怯懦，私怀战栗。陛下以至圣之姿，垂将来之教，降情纳下，无隔直言。臣叨逢明代，游宦藩邸，身渐荣渥，日用不知。敢缘天造，冒陈丹恳，上触宸严，伏增战越。


檀弓注文

《檀弓》上下篇，皆孔门高第弟子在战国之前所论次。其文章雄健精工，虽楚、汉间诸人不能及也。而郑康成所注，又特为简当，旨意出于言外，今载其两章以示同志。“卫司寇惠子之丧，子游为之麻衰，牡麻绖。”注云：“惠子废适立庶，为之重服以讥之。”“文子辞曰：子辱与弥牟之弟游，又辱为之服，敢辞。子游曰：礼也。文子退反哭。”注：“子游名习礼，文子亦以为当然，未觉其所讥。”“子游趋而就诸臣之位。”注：“深讥之。”“文子又辞曰：子辱与弥牟之弟游，又辱为之服，又辱临其丧，敢辞。子游曰：固以请。文子退，扶适子南面而立曰：子辱与弥牟之弟游，又辱为之服，又辱临其丧，虎也敢不复位。”注：“觉所讥也。”“子游趋而就客位。”注：“所讥行。”按此一事，倘非注文明言，殆不可晓。今用五“讥”字，词意涣然，至最后“觉所讥”“所讥行”六字，尤为透彻也。“季孙之母死，哀公吊焉。曾子与子贡吊焉，阍人为君在，弗内也。曾子与子贡入于其厩而修容焉。子贡先人，阍人曰：乡者已告矣。”注：“既不敢止，以言下之。”“曾子后入，阍人辟之。”注：“见两贤相随，弥益恭也。”今人读此段，真如亲立季氏之庭，亲见当时之事，注文尤得其要领云。


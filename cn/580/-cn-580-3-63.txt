志第六十三 舆服志二


△皇帝玺宝　诸王以下印章　牌面　舆辂　仪仗

玺宝。中统二年，定用御宝制，宣命一品、二品用玉，三品至五品用金。其文曰“皇帝行宝”者，即位时所制，惟用之诰敕，别铸宣命金宝行之。至元六年，作玉玺，大小十钮，其制未闻。天历二年，作玉玺二，一曰“天历之宝，”一曰“金章国宝，”命虞集篆文。至正元年，诏刻“宣文”、“至正”二宝。九年，作“至正珍秘”小玉印，又作小玉玺二，一曰“明政殿宝”，一曰“洪禧”，命杨瑀篆文。（洪禧玺纯白，龟钮，黑色。）

皇太后、皇后皆玉宝，皇太子金宝。至大元年，仁宗为皇太子，受金宝。遣使求四方经籍，以玉刻印章，近侍掌之。

诸王印，三寸二分，赤金二百十三两九钱。金印，三寸一分五厘，赤金三锭六两。金镀银印，准上，白银八十三两，镀金，赤金八钱。驸马印正二，三台，银五十六两四钱。金印三等，兽纽、螭纽、驴纽。金镀银印二等，驼纽、龟纽。银印龟钮。正一品印，三寸，三台，银八十两五钱。从一品，二寸八分，三台，银八十两。正二品，二寸六分，两台，银六十五两。从二品，二寸五分，两台，银六十五两。正三品，二寸四分，银五十五两。从三品，二寸三分，铜三斤十二两。正四品，二寸二分，铜三斤八两。从四品，二寸一分，铜三斤四两。正五品，二寸五厘，铜三斤。从五品，二寸，铜二斤十四两。正六品，一寸九分五厘，铜二斤十一两。从六品，一寸九分，铜二斤十两。正七品，一寸八分五厘，铜二斤八两。从七品，一寸八分五厘，铜二斤四两。正八品，一寸七分五厘，铜二斤四两。从八品，一寸七分，铜二斤二两。正九品，一寸六分五厘，铜二斤。从九品，一寸六分，铜一斤十四两。凡印文皆用蒙古字。（蒙古、色目人或不能执笔，花押例以象牙或木刻印之。宰辅及近侍官至一品者，奉命则用玉图书押字，非特赐不敢用。）

军官牌面。正一品三珠虎符；从一品二珠虎符；正、从二品一珠虎符；正、从三品虎符；正、从四品，正、从五品，俱金牌；正、从六品，正、从七品，俱银牌。至元十四年，命中外军官所佩金银符以丝色系于肩掖，庶无亵渎，著为令。十五年，诏：虎符旧用畏兀儿字，今易以国字。二十一年，更定虎符。大德十一年，命给金虎符等，必由中书省。时省臣言：“旧制，金虎符及金银符典瑞院掌之，给则由中书省，事已则复归典瑞院。今出入多不由中书，下至商人结纳近侍奏请，以致泛滥，出而无归。臣等请核之，自后除官及奉使应给者，非由中书省勿给。”从之。又有海青金银符，有奏则驰抃以闻。中统二年，以海青银符二、海青金符十给中书省，量军国事情缓急付驰抃者佩之。至天历元年，以黄金符镌文曰：翊忠徇义迪节同勋，赐西域亲军副都指挥使钦察。后至元五年，以七宝玉书龙虎金符赐丞相伯颜。则一时特典，非常制。

至治元年，诏中书及太常礼仪院礼部定制卤簿玉辂，以平章政事张皀、留守王伯胜、将作院使明里董阿、侍仪使移剌徒满、董其事。是年，玉辂成。明年，亲祀太庙，御之。复命造四辂，工未成而罢。

玉辂。青质，金装，青绿藻井，栲栳轮盖。外施金装雕木云龙内盘碾玉福海圆龙一，顶上匝以金涂鍮石耀叶八十一。上围九者二，中围九者三，下围九者四。顶轮衣三重，上二重青绣云龙瑞草，下一重无文。轮衣内黄屋一，黄素纻丝沥水，下周垂朱丝结网，青纻丝绣小带四十八，带头缀金涂小铜铃，青纻丝绣络带二。顶轮平素面夹用青纻丝。盖四周垂流苏八，饰以五色茸线结网五重，金涂铜钹五，金涂木珠二十有五。又系玉杂佩八，珩璜冲瑀全，金涂鍮石钩挂十六，黄茸贯顶天心直下十字绳二，各长三丈。盖下立朱漆柱四。柱下直平盘，虚柜，中棂三十，下外桄二。漆绘犀、象、鹦鹉、锦雉、孔雀，隔窠嵌装花板。柜周朱漆勾阑，云拱地霞叶百七十有九，下垂牙护泥虚板，并朱漆画瑞草。勾阑上碾玉行龙十，碾玉蹲龙十，孔雀羽台九，水精面火珠七，金圈焰铜照八。舆下周垂朱丝结网，饰以金涂鍮石铎三百，彩画鍮石梅萼嵌网眼中，舆之长辕三，界辕勾心各三，上下龙头六。前辕引手玉螭头三，并系以蹲龙。后辕方罨头三，桄头十六，絟以蹲龙三。辕头衡一，两端玉龙头二，上列金涂铜凤十二，含以金涂铜铃。舆之轴一，轮二。轴之挲罗二，明辖蹲龙絟，并青漆。轮之幅各二十四，毂首压贴金涂铜毂叶八十一，金涂鍮石擎耳恋攀四。柜之前，朱漆金装云龙辂牌一，牌字以玉装缀。辂之箱，四壁雕锼漆画填心隔窠龟文华板。上层左画青龙，右画白虎，前画朱雀，后画玄武。辂之前额，玉行龙二，奉一水精珠，后额如之。前两柱青茸铃索五，贴金鸾和大响铜铃十，金涂鍮石双鱼五。下朱漆轼柜一，柜上金香球、金香宝、金香合、银灰盘各一，并黄丝绶带。辂之后，朱漆后轛一，金涂曲戌，黄纻丝销金云龙门帘一，绯纻丝绣云龙带二。辂之中，金涂鍮石较碾玉龙椅一，靠背上金涂圈焰玉明珠一。左建太常旂，十有二斿，青罗绣日、月、五星、升龙。右建睒戟一，九斿，青罗绣云龙。中央黄罗线青黑黼文两旗，绸杠，并青罗，旗首金涂鍮石龙头二，金涂铜铃二，金涂鍮石钹青缨緌十二重，金涂木珠流苏十二重。龙椅上，方座一，绿褥一，皆锦。销金黄罗夹帕一，方舆地褥二，勾阑内褥八，皆用杂锦绮。青漆金涂鍮石铰叶踏道一，小褥五重。青漆雕木涂金龙头行马一，小青漆梯一，青漆柄金涂长托叉二，短托叉二，金涂首青漆推竿一，青茸引辂索二，各长六丈余，金涂铜环二，黄茸执绥一。辂马、诞马，并青色。鞍辔鞦勒缨拂靷，并青韦，金饰。诞马青织金纻丝屉四副。青罗销金绢里笼鞍六。盖辂黄绢大蒙帕一，黄油绢帕一。驾士平巾大袖，并青绘纻丝为之。

至治元年，英宗亲祀太庙，诏中书及太常礼仪院、礼部定拟制卤簿五辂。以平章政事张珪、留守王伯胜、将作院使明里董阿、侍仪使乙剌徒满董其事。是年辂成。明年，亲祀御之。后复命造四辂，工未成而罢。

金辂。赤质，金装，青绿藻井，栲栳轮盖。外施金装雕木云龙，内盘真金福海圆龙一，顶上匝以金涂鍮石耀叶八十一。上围九者二，中围九者三，下围九者四。顶轮衣三重，上二重大红绣云龙瑞草，下一重无文。轮衣内黄屋一，黄素纻丝沥水，下垂朱丝结网一周，大红纻丝绣小带四十八，带头缀金涂小铜铃三百，大红纻丝绣络带二。顶轮平素面夹用绯纻丝。盖之四周垂流苏八，饰以五色茸线结网五重，金涂鍮石杂佩八，珩璜冲瑀全，金涂鍮石钩挂十有六，黄绒贯顶天心直下十字绳二。盖下立朱漆柱四，柱下直平盘，虚柜，中棂三十，其下外桄二，漆绘犀、象、鹦鹉、锦雉、孔雀，隔窠嵌装花板。柜上周遭朱漆勾阑，云拱地霞叶一百七十有九，下垂牙护泥虚板，并朱漆画瑞草。勾阑上金涂鍮石行龙十二，金涂鍮石蹲龙十，孔雀羽台九，水精面火珠七，金圈焰铜照八。舆下垂朱丝结网一遭，饰以金涂鍮石铎子三百，彩画鍮石梅萼嵌网眼中。舆之长辕三，界辕勾心各三，上下龙头六。前辕引手金涂鍮石螭头三，并系以蹲龙。后辕方罨头三，桄头十六，系以蹲龙三。辕头衡一，两端金涂鍮石龙头二，上列金涂铜凤十二，含以金涂铜铃。舆之轴一，轮二。轴之挲罗二，明辖蹲龙絟，并漆以赤。轮之辐各二十有四，毂首压帖金涂铜毂叶八十有一，金涂鍮石擎耳恋攀四。柜之前，朱漆金装云龙辂牌一，金涂铁曲戌。辂之箱，四壁雕锼漆画填心隔窠龟文花板，上层左画青龙，右画白虎，前画朱雀，后画玄武。辂之前额，金行龙二，奉一水精珠，后额亦如之。前两柱绯绒铃索五，贴金鸾和大响铜铃十，金涂鍮石双鱼五。下朱漆轼柜一，柜上金香球一，金香宝一，金香合，银灰盘一，并黄纻丝绶带。辂之后，朱漆后轛一，金涂曲戍，黄纻丝销金云龙门帘一，绯纻丝绣云龙带二。辂之中，黄金装铰龙椅一，靠背上金涂圈焰玉明珠一。左建太常旗，十有二斿，绯罗绣日、月、五星、升龙。右建睒戟一，九斿，绯罗绣云龙。中央黄罗绣青黑黼文两旗，绸杠，并大红罗。旗首金涂鍮石龙头二，金涂铜铃二，金涂鍮石钹朱缨緌十二重，金涂木珠流苏十二重。龙椅上，金锦方座子一，绿可贴（金锦也）褥一，销金黄罗夹帕一，方舆地锦褥一，绿可贴褥一。勾阑内，可贴条褥四，蓝纻丝条褥四，朱漆金涂鍮石铰叶踏道一，小可贴条褥五重。朱漆雕木涂金龙头行马一，小朱漆梯一，朱漆柄金涂长托义二，短托义二，金涂首朱漆推竿一，红绒引辂索二，金涂铜环二，黄绒执绥一。辂马、诞马，并赤色。鞍辔鞦勒缨拂套项，并赤韦，金装。诞马红织金纻丝屉四副，红罗销金红绢里笼鞍六。盖辂黄绢大蒙帕一，黄油绢帕一。驾士平巾大袖，并绯绣纻丝为之。

象辂。黄质，金装，青绿藻井，栲栳轮盖。外施金装雕木云龙，内盘抽金象牙雕福海圆龙一，顶上匝以金涂鍮石耀叶八十有一。上围九者二，中围九者三，下围九者四。顶轮衣三重，上二重黄绣云龙瑞草，下一重无文。轮衣内黄屋一，黄素纻丝沥水，下垂朱丝结网一遭，黄纻丝绣小带四十有八，带头缀金涂小铜铃三百，黄纻丝绣络带二。顶轮平素面夹用黄纻丝。盖之四周垂流苏八，饰以五色茸线结网五重，金涂铜钹五，金涂木珠二十有五。又系金涂鍮石杂佩八，珩璜冲瑀全，金涂鍮石钩挂十有六，黄绒贯顶天心直下十字绳二。盖下立朱漆柱四，柱下直平盘，虚柜，中棂三十，下外桄二，漆绘犀、象、鹦鹉、锦雉、孔雀，隔窠嵌装花板。柜上周遭朱漆勾阑，云拱地霞叶百七十有九，下垂牙护泥虚板，并朱漆画瑞草。勾阑上描金象牙雕行龙十，蹲龙十，孔雀羽台九，水精面火珠七，金圈焰铜照八。舆下垂朱丝结网一遭，饰以金涂鍮石铎子三百，采画鍮石梅萼嵌网眼中。舆之长辕三，界辕勾心各三，上下龙头六。前辕引手描金象牙雕螭头三，并系以蹲龙。后辕方罨头三，桄头十有六，系以蹲龙三。辕头衡一，两端描金象牙雕龙头二，上列金涂铜凤十二，含以金涂铜铃。舆之轴一，轮二。轮之挲罗二，明辖蹲龙絟，并漆以黄。轮之辐各二十有四，毂首压贴金涂铜毂叶八十有一，金涂鍮石擎耳恋攀四。柜之前，朱漆金妆云龙辂牌一，金涂铁曲戌。辂之箱，四傍雕锼漆画填心隔窠龟文花板，上层左画青龙，右画白虎，前画朱雀，后画元武。辂之前额，描金象牙雕行龙二，奉一水精珠，后额如之。前两柱黄绒铃索五，贴金鸾和大响铜铃十，金涂鍮石双鱼五。下朱漆轼柜一，柜上金香球一，金香宝一，金香合一，银灰盘一，并黄纻丝绶带。辂之后，朱漆后轛一，金涂曲戌，黄纻丝销金云龙门帘一，绯纻丝绣云龙带二。辂之中，黄金装铰描金象牙雕龙椅一，靠背上金涂圈焰玉明珠一。左建太常旗一，十有二斿，黄罗绣日、月、五星、升龙。右建阘戟一，九斿，黄罗绣云龙。中央黄罗绣青黑黼文两旗，绸杠，并黄罗。旗首金涂鍮石龙头二，金涂铜铃二，金涂鍮石钹黄缨緌十二重，金涂木珠流苏十二重。龙椅上，金锦方座一，绿可贴褥一。勾阑内，可贴条褥四，蓝纻丝条褥四，黄漆金涂鍮石铰叶踏道一，小可贴条褥五重。黄漆木涂金龙头行马一，小黄漆梯一，黄漆柄金涂长托叉二，短托叉二，金涂首黄漆推竿一，黄绒引辂索二，金涂铜环二，黄绒执绥一。辂马、诞马，皆黄色。鞍辔鞦勒缨拂套顶，并金妆，黄韦。诞马银褐织金纻丝屉四副，黄罗销金黄绢里笼鞍六。盖辂黄绢大蒙帕一，黄油绢帕一。驾士平巾大袖，并黄绣纻丝为之。

革辂。白质，金装，青绿藻井，栲栳轮盖。外施金装雕木云龙，内盘描金白檀雕福海圆龙一，顶下匝以金涂鍮石耀叶八十有一。上围九者二，中围九者三，下围九者四。顶轮衣三重，上二重素白绣云龙瑞草，下一重无文。轮衣内黄屋一，黄素地纻丝沥水，下垂朱丝结网一遭，素白纻丝绣小带四十有八，带头缀金涂小铜铃三百，素白纻丝绣络带二。顶轮平素面夹用白素纻丝。盖之四周垂流苏八，饰以五色绒线结网五重，金涂铜钹五，金涂木珠二十有五。又系金涂鍮石杂佩八，珩璜冲瑀全，金涂鍮石钩挂十有六，黄绒贯顶天心直下十字绳二。盖下立朱漆柱四，柱下直平盘，虚柜，中棂三十，下外桄二，漆绘革鞔犀、象、鹦鹉、锦雉、孔雀，隔窠嵌装花板。柜上周遭朱漆勾阑，云拱地霞叶百七十有九，下垂牙护泥虚板，并朱漆画瑞草。勾阑上描金白檀行龙十，摆白蹲龙十，孔雀羽台九，水精面火珠七，金圈焰铜照八。舆下垂朱丝结网一遭，饰以金涂鍮石铎子三百，彩画鍮石梅萼嵌网眼中。舆之长辕三，界辕勾心各三，上下龙头六。前辕引手摆白螭头三，并系以蹲龙。后辕方罨头三，桄头十有六，系以蹲龙三。辕头衡一，两端摆白龙头二，上列金涂铜凤十二，含以金涂铜铃。舆之轴一，轮二。轴之挲罗二，明辖蹲龙絟，皆漆以白。其轮之辐各二十有四，毂首压贴金涂铜毂叶八十有一，金涂鍮石擎耳恋攀四。柜之前，朱漆金装云龙辂牌一，金涂铁曲戌。辂箱之四傍，雕锼革鞔漆画填心，隔窠龟文花板，上层左画青龙，右画白虎，前画朱雀，后画元武。辂之前额，白檀行龙二，奉一水精珠，后额如之。前两柱素白绒铃索五，贴金鸾和大响铜铃十，金涂鍮石双鱼五。下朱漆革鞔轼柜一，柜上金香球一，金香宝一，金香合一，银灰盘一，皆黄纻丝绶带。辂之后，朱漆革鞔后轛一，金涂曲戌，黄纻丝销金云龙门帘一，绯纻丝绣云龙带二。辂之中，金装铰白檀雕龙椅一，靠背上金涂圈焰玉明珠一。左建太常旗一，十有二斿，白罗绣日、月、五星、升龙。右建阘戟一，九斿，素白罗绣云龙。中央黄罗绣青黑黼文两旗，绸杠，并素白罗，旗首金涂鍮石龙头二，金涂铜铃二，金涂鍮石钹素白缨緌十有二重，金涂木珠流苏十有二重。龙椅上，金锦方座一，绿可贴褥一，销金黄罗夹帕一，方舆地金锦褥一，绿可贴褥一。勾阑内，可贴条褥五重。素白漆雕木涂金龙头行马一，小白漆梯一，白漆柄金涂长托叉二，短托叉二，金涂首白漆推竿一，白绒引辂索二，金涂铜环二，黄绒执绥一。辂马、诞马，皆白色。鞍辔鞦勒缨拂套项，皆白韦，金装。诞马白织金纻丝屉四副，白罗销金白绢里笼鞍六。盖辂黄绢大蒙帕一，黄油绢帕一。驾士平巾大袖，皆白绣纻丝为之。

木辂。黑质，金装，青绿藻井，栲栳轮盖。外施金装雕木云龙，内盘描金紫檀雕福海圆龙一，顶上匝以金涂鍮石耀叶八十有一。上围九者二，中围九者三，下围九者四。顶轮衣三重，上二重皂绣云龙瑞草，下一重无文。轮衣内黄屋一，黄素纻丝沥水，下垂朱丝结网一遭，皂纻丝绣小带四十有八，带头缀金涂小铜铃三百，皂纻丝绣络带二。顶轮平素面夹用檀褐纻丝。盖之四周垂流苏八，饰以五色绒线结网五重，金涂铜钹五，金涂木珠二十五。又系金涂鍮石杂佩八，珩璜冲瑀全，金涂鍮石挂钩十有六，黄绒贯顶天心直下十字绳二。盖下立朱漆柱四，柱下直平盘，虚柜，中棂三十，下外桄二，漆绘犀、象、鹦鹉、锦雉、孔雀，隔窠嵌装花板，柜上周遭朱漆勾阑，云拱地霞叶百七十有九，下垂牙护泥虚板，皆朱漆画瑞草。勾阑上金嵌镔铁行龙十，蹲龙十，孔雀羽台九，水精面火珠七，金圈焰铜照八。舆下垂朱丝结网一遭，饰以金涂鍮石铎子三百，彩画鍮石梅萼嵌网眼中。舆之长辕三，界辕勾心各三，上下龙头六。前辕引手金嵌镔铁螭头三，皆絟以蹲龙。后辕方罨头三，桄头十有六，系以蹲龙三。辕头衡一，两端金嵌镔铁龙头二，上列金涂铜凤十二，含以金涂铜铃。舆之轴一，轮二。轴之挲罗二，明辖蹲龙絟，并漆以黑。轮之辐各二十有四，毂首压贴金涂铜毂叶八十有一，金涂鍮石擎耳恋攀四。柜之前，朱漆金装云龙辂牌一，金涂铁曲戌。辂之箱，四傍雕锼漆画填心，隔窠龟文花板，上层左画青龙，右画白虎，前画朱雀，后画元武。辂之前额，金嵌镔铁行龙二，奉一水精珠，后额如之。前两柱皂绒铃索五，贴金鸾和大响铜铃十，金涂鍮石双鱼五。下朱漆轼柜一，柜上金香球一，金香宝一，金香合一，银灰盘一，皆黄纻丝绶带。辂之后，朱漆后轛一，金涂曲戌，黄纻丝销金云龙门帘一，绯纻丝绣云龙带二。辂之中，金装乌木雕龙椅一，靠背上金涂圈焰玉明珠一。左建太常旗一，十有二斿，皂罗绣日、月、五星、升龙。右建阘戟一，九斿，皂罗绣云龙。中央黄罗绣青黑黼文两旗，绸杠，并皂罗，旗首金涂鍮石钹紫缨緌十有二重，金涂流苏十有二重。龙椅上，金锦方座一，绿可贴褥一，销金黄罗夹帕一，方舆地金锦褥一，绿可贴褥一。勾阑内，可贴条褥四，蓝纻丝条褥四，黑漆金涂鍮石铰叶踏道一，小可贴条褥五重。黑漆雕木涂金龙头行马一，小黑漆梯一，黑漆柄金涂长托叉二，短托叉二，金涂首黑漆推竿一，皂绒引辂索二，金涂铜环二，黄绒执绥一。络马、诞马，并黑色。鞍辔鞦勒缨拂套项，皆以浅黑韦，金妆。诞马紫织金纻丝屉四副，紫罗销金紫绢里笼鞍六。盖辂黄绢大蒙帕一，黄油绢帕一。驾士平巾大袖，紫绣纻丝为之。

腰舆。制以香木。后背作山字牙，嵌七宝装云龙屏风，上施金圈焰明珠，两傍引手。屏风下施雕镂云龙床。坐前有踏床，可贴锦褥一。坐上貂鼠缘金锦条褥，绿可贴方坐。

象轿，驾以象，凡巡幸则御之。

职官以下车舆，除不得用龙凤外，一品至三品许用间金装饰银螭头，绣带，青幔，四品、五品，用素狮头，绣带，青幔；六品至九品，用素云头，素带，青幔。庶人黑油，齐头平顶皂幔。鞍辔，一品许饰以金玉，二品、三品饰以金，四品、五品饰以银，六品以下饰以鍮石铜铁。

中统元年九月，初置拱卫仪仗。至元八年，造内外仪仗。延祐七年，十二月，英宗即位，始造卤簿。平章政事拜住进卤簿图，帝以唐制用万二千三百人为耗财，定大驾为三千二百人，法驾二千五百人。至治元年卤簿成，其目曰仪仗，曰崇天卤簿，曰外仗，曰仪卫。

仪仗。皂纛，（国语读如秃。）建缨于素漆竿。凡行幸，则先驱建纛，夹以马鼓。居则置纛于月华门西之隅室。绛麾，金涂竿，上施圆盘朱丝拂，三层，紫罗袋韬之。金节，制如麾，八层，韬以黄罗云龙袋。引导节，金涂龙头朱漆竿，悬五色拂，上施铜钹。朱雀幢，制如节而五层，韬以红绣朱雀袋。青龙幢，制如前，韬以碧绣青龙袋。白虎幢，制如前，韬以素绣白虎袋。元武幢，制如前，韬以皂绣元武袋。犦槊，制如节，顶刻犦牛首，有袋，上加碧油。绛引幡，四角，朱绿盖，每角垂罗文杂佩，系于金铜钩竿，竿以朱饰，悬五色间晕罗，下有横木板，作碾玉文。告止幡，绯帛错彩为告止字，承以双凤，立仗者红罗销金升龙，余如绛引。传教幡，制如告止幡，错彩为传教字，承以双白虎，立仗者白罗绘云龙。信幡，制如传教幡，错彩为信字，承以双龙，立仗者绘飞凤。黄麾幡，制如信幡，错彩为黄麾篆。龙头竿绣氅，竿如戟，无钩，下有小横木，刻龙头，垂朱绿盖，每角缀珠佩一带，带末有金铜铃。围子，制以金涂攒竹杖，首贯铜钱，而以紫绢冒之。副竿，制以木，朱漆之。火轮竿，制以白铁，为小车轮，建于白铁竿首，轮及竿皆金涂之，上书西天咒语，帝师所制。常行为亲卫中道，正行在劈正斧之前，以法佛卫，以袪邪僻，以镇轰雷焉。盖辟恶车之意也。豹尾竿，制如戟，系豹尾，朱漆竿。宝舆方案，绯罗销金云龙案衣，绯罗销金蒙衬复，案傍有金涂铁鞠四，龙头竿结绶二副之。香镫朱漆案，黄罗销金云龙案衣，上设金涂香炉一，烛台二，案旁金涂铁鞠四，龙头竿结绶二副之。香案朱漆案，绯罗销金云龙案衣，上设金香炉、合各一，余同香镫，殿庭陈设，则除龙头竿结绶。诏案，制如香案。册案，制如前。宝案，制如前。表案，制如香案，上加矮阑，金涂铁鞠四，竿二副之，绯罗销金蒙复。礼物案，制如表案。交椅，银饰之，涂以黄金。杌子，四脚小床，银饰之，涂以黄金。鸣鞭，绿柄，鞭以梅红丝为之，梢用黄茸而渍以蜡。鞭桶，制以紫絁表，白绢里，皮缘两末。蒙鞍，青锦缘，绯锦复。水瓶，制如汤瓶，有盖，有提，有觜，银为之，涂以黄金。鹿卢，制如？字，两头卷，涂金妆钑，朱丝绳副之。水盆，黄金涂银妆钑为之。净巾，绯罗销金云龙，有里。香球，制以银，为座上插莲花炉，炉上罩以圆球，镂絪缊旋转文于上，黄金涂之。香合，制以银，径七寸，涂黄金钑云龙于上。金拂，红犛牛尾为之，黄金涂龙头柄。唾壶，制以银，宽缘，虚腹，有盖，黄金涂之。唾盂，制以银，形圆如缶，有盖，黄金涂之。外办牌，制以象牙，书国字，背书汉字，填以金。外备牌，制如前。中严牌，制如前。时牌，制同外备而小。板位，制以木，长一尺二寸，阔一尺，厚六分，白髤黑字。大伞，赤质，正方，四角铜螭首，涂以黄金，紫罗表，绯绢里。诸伞盖，宋以前皆平顶，今加金浮屠。紫方伞，制如大伞而表以紫罗。红方伞，制如大伞而表以绯罗。（华盖制如伞而圆顶隆起，赤质，绣杂花云龙，上施金浮屠。曲盖，制如华盖，绯沥水，绣瑞草，曲柄，上施金浮屠。）导盖，制如曲盖，绯罗沥水，绣龙，朱漆直柄。朱伞，制如导盖而无文。黄伞，制如朱伞而色黄。葆盖，金涂龙头竿，悬以缨络，销金圆裙，六角葆盖。孔雀盖，朱漆，竿首建小盖，盖顶以孔雀毛，径尺许，下垂孔雀尾，檐下以青黄红沥水围之，上施金浮屠，盖居竿三之一，竿涂以黄金，书西天咒语，与火轮竿义同。朱团扇，绯罗绣盘龙，朱漆柄，金铜饰，导驾团扇，蹙金线。大雉扇，制稍长，下方而上橢，绯罗绣象雉尾，中有双孔雀，间以杂花，下施朱漆横木连柄，金铜装。中雉扇，制如大雉扇而减小。小雉扇，制如中雉扇而减小。青沥水扇，制圆而青色，四周沥水以青绢。罼，朱縢结网，二螭首，衔红丝拂，中有兽面，朱漆柄，金铜装。罕，制形如扇，朱縢网，中有兽面，朱漆柄，金铜装。旗、扇锜，即坐也。旗锜，制十字木于下，上四枝交拱，置窍于其上以树旗。扇锜制如栀，形小，六木拱于上，而制作精于旗锜，并漆以朱。

风伯旗，青质，赤火焰脚。雨师旗，青质，赤火焰脚。雷公旗，青质，赤火焰脚。电母旗，青质，赤火焰脚。金星旗，素质，赤火焰脚。水星旗，黑质，赤火焰脚。木星旗，青质，赤火焰脚。火星旗，赤质，青火焰脚。土星旗，黄质，赤火焰脚。摄提旗，赤质，赤火焰脚。北斗旗，黑质，赤火焰脚，画七星。角宿旗，青质，赤火焰脚。亢宿旗，青质，赤火焰脚。氐宿旗，青质，赤火焰脚。房宿旗，青质，赤火焰脚。心宿旗，青质，赤火焰脚。尾宿旗，青质，赤火焰脚。箕宿旗，青质，赤火焰脚。斗宿旗，青质，赤火焰脚。牛宿旗，青质，赤火焰脚。女宿旗，青质，赤火焰脚。虚宿旗，青质，赤火焰脚。危宿旗，青质，赤火焰脚。室宿旗，青质，赤火焰脚。壁宿旗，青质，赤火焰脚。奎宿旗，青质，赤火焰脚。娄宿旗，青质，赤火焰脚。胃宿旗，青质，赤火焰脚。昴宿旗，青质，赤火焰脚。毕宿旗，青质，赤火焰脚。觜宿旗，青质，赤火焰脚。参宿旗，青质，赤火焰脚。井宿旗，青质，赤火焰脚。鬼宿旗，青质，赤火焰脚。柳宿旗，青质，赤火焰脚。星宿旗，青质，赤火焰脚。张宿旗，青质，赤火焰脚。翼宿旗，青质，赤火焰脚。轸宿旗，青质，赤火焰脚。日旗，青质，赤火焰脚，绘日于上，奉以云气。月旗，青质，赤火焰脚，绘月于上，奉以云气。祥云旗，青质，赤火焰脚，绘五色云气。合璧旗，青质，赤火焰脚，绘云气日月。连珠旗，青质，赤火焰脚，绘五星。东岳旗，青质，赤火焰脚，绘神人，冠七梁冠，黄襕，青袍，绿裳，白中单，素蔽膝，执圭。南岳旗，赤质，青火焰脚，绘神人，冠七梁冠，黑襕，绯袍，绿裳，黄中单，朱蔽膝，执圭。中岳旗，黄质，赤火焰脚，绘神人，冠七梁冠，皂襕，黄袍，绿裳，白中单，珠蔽膝，执圭。西岳旗，白质，赤火焰脚，绘神人，冠七梁冠，青襕，白袍，绯裳，白中单，素蔽膝，执圭。北岳旗，黑质，赤火焰脚，绘神人，冠七梁冠，红襕，皂袍，绿裳，白中单，素蔽膝，执圭。江渎旗，赤质，青火焰脚，绘神人，冠七梁冠，青襕，珠袍，跨赤龙。河渎旗，黑质，赤火焰脚，绘神人，冠七梁冠，皂襕，黄袍，跨青龙。淮渎旗，素质，赤火焰脚，绘神人，冠七梁冠，皂襕，素袍，乘青鲤。济渎旗，青质，赤火焰脚，绘神人，冠七梁冠，皂襕，青袍，乘一鳖。天下太平旗，赤质，青火焰脚，错采为字。皇帝万岁旗，赤质，青火焰脚，错采为字。吏兵旗，黑质，赤火焰脚，绘神人，具甲兜鍪、绿臂鞲，杖剑。力士旗，白质，赤火焰脚，绘神人，武士冠，绯袍，金甲，汗胯，皂履，执戈盾。东天王旗，青质，赤火焰脚，绘神人，武士冠，衣金甲，绯裲裆，右手执戟，左手奉塔，履石。南天王旗，赤质，青火焰脚，绘神人，冠服同前。西天王旗，白质，赤火焰脚，绘神人，冠服同前。北天王旗，黑质，赤火焰脚，绘神人，冠服同前。大神旗，黄质，黄火焰脚，详见牙门旗下。牙门旗，赤质，赤火焰脚，绘神人，冠武士冠，铠甲，裲裆，衬肩，包脚，汗胯，束带，长带，大口袴，执戈戟。金鼓旗，黄质，黄火焰脚，书金鼓字。朱雀旗，赤质，赤火焰脚，绘朱雀，其形如鸾。元武旗，黑质，黑火焰脚，绘龟蛇。青龙旗，青质，赤火焰脚，绘蹲龙。白虎旗，白质，赤火焰脚，绘蹲虎。龙君旗，青质，赤火焰脚，绘神人，冠通真冠，服青绣衣，白裙，朱履，执戟，引青龙。虎君旗，白质，赤火焰脚，绘神人，冠流精冠，服素罗绣衣，朱裙，朱履，执斩蛇剑，引白虎。大黄龙负图旗，青质，青火焰脚，绣复身黄龙，背八卦。小黄龙负图旗，赤质，青火焰脚，绘复身黄龙，背八卦。五色龙旗，五色质，五色直脚，无火焰。大四色龙旗，青赤黄白四色质，具火焰脚。小四色龙旗，制同大四色，直脚，无火焰脚。应龙旗，赤质，赤火焰脚，绘飞龙。金鸾旗，赤质，火焰脚，绘鸾而金色。鸾旗，制同前，而绘以五采。金凤旗，赤质，青火焰脚，绘凤而金色。凤旗，制同前，而绘以五采。五色凤旗，五色质，五色直脚，无火焰。大四色凤旗，青赤黄白四色质，火焰脚，色随其质，绘凤。小四色凤旗，制同前，直脚，无火焰。玉马旗，赤质，青火焰脚，绘白马，两膊有火焰。惣狖旗，赤质，青火焰脚，绘白马。飞黄旗，赤质，赤火焰脚，形如马，色黄，有两翼。谷醿旗，青质，青火焰脚，绘兽形如马，白首，虎文，赤尾。龙马旗，赤质，青火焰脚，绘龙马。麟旗，赤质，青火焰脚，绘麒麟。飞麟旗，赤质，青火焰脚，绘飞麟，其形五色身，朱翼，两角，长爪。黄鹿旗，赤质，青火焰脚，绘兽如鹿，而色深黄。兕旗，赤质，青火焰脚，绘兽似牛，一角，青色。犀牛旗，赤质，青火焰脚，绘犀牛。金牛旗，赤质，青火焰脚，绘兽形如牛，金色。白狼旗，赤质，青火焰脚，绘白狼。辟邪旗，赤质，赤火焰脚，绘兽形似鹿，长尾，二角。赤熊旗，赤质，赤火焰脚，绘兽如熊，色黄。三角兽旗，赤质，赤火焰脚，绘兽，其首类白泽，绿发，三角，青质，白腹，跋尾绿色。角端旗，赤质，赤火焰脚，绘兽如羊而小尾，顶有独角。驺牙旗，赤质，青火焰脚，绘兽形似麋，齿前后一齐。太平旗，赤质，青火焰脚，金描莲花四，上金书“天下太平”字。鵕鸃旗，赤质，青火焰脚，绘鸟似山鸡而小，冠背黄，腹赤，项绿，尾红。苍乌旗，赤质，青火焰脚，绘鸟如乌而色苍。白泽旗，赤质，赤火焰脚，绘兽虎首朱发而有角，龙身。东方神旗，绿质，赤火焰脚，绘神人，金兜牟，金铠甲，杖剑（已下四旗，所绘神同）。西方神旗，白质，赤火焰脚。中央神旗，黄质，赤火焰脚。南方神旗，赤质，青火焰脚。北方神旗，黑质，赤火焰脚。凡立仗诸旗，各火焰脚三条，色与质同，长一丈五尺，杠长二丈一尺。牙门、太平、万岁，质长一丈，横阔五尺。日、月、龙君、虎君，横竖并八尺。余旗并竖长八尺，横阔六尺。

车辐，朱漆，八棱，施以铜钉，形如柯舒。吾杖，朱漆，金饰两末。镫杖，朱漆棒首，标以金涂马镫。殳，制如槊而短，黑饰两末，中画云气，上缀朱丝拂。骨朵，朱漆棒首，贯以金涂铜锤。列丝骨朵，制如骨朵，加纽丝丈。卧瓜，制形如瓜，涂以黄金，卧置，朱漆棒首。立瓜，制形如瓜，涂以黄金，立置，朱漆棒首。长刀，长丈有奇，阔上窄下，单刃。仪刀，制以银，饰紫丝帉錔。横刀，制如仪刀而曲，鞘以沙鱼皮，饰鞗革帉錔。千牛刀，制如长刀。剑，班鞘，饰以沙鱼皮，剑口两刃。班剑，制剑，鞘黄质，紫班文，金铜装，紫丝帉錔。刀盾之刀，制如长刀而柄短，木为之，青质有环，紫丝帉錔。刀盾之盾，制以木，赤质，画异兽，执人右刀左盾。朱縢络盾，制同而朱其质。绿縢络盾，制同而绿其质。戟，制以木，有枝，涂以黄金，竿以朱漆。小戟飞龙掌，制如戟，画云气，上缀飞掌，垂五色带，末有铜铃，掌下方而上两角微橢，绘龙于其上。钑戟，制如戟，无飞掌而有横木。槊，制以木，黑质，画云气，上刻刃，涂以青，五色槊并同而质异。，制如戟，锋两旁微起，下有鐏锐。叉，制如戟而短，青饰两末，中白，画云气，上缀红丝拂。斧，双刃，斧贯于朱漆竿首。钺，金涂铁钺，单刃，脑后系朱拂，朱漆竿。劈正斧，制以玉，单刃，金涂柄，银鐏。仪锽斧，制如斧，刻木为之，柄以朱，上缀小锦幡，五色带。弓矢。弩，制如弓而有臂。服，制以虎豹皮，或暴绿文，金铜装。靫制以黑革。弩矢室。

象鞴鞍，五采装明金木莲花座，绯绣攀鞍绦，紫绣襜襦红锦屉，鍮石莲花跋尘，锦缘毡盘，红犛牛尾缨拂，并胸攀鞦。攀上各带红犛牛尾缨拂，鍮石胡桃钹子，杏叶铰具，绯皮辔头铰具。莲花座上，金涂银香炉一。元初，既定占城、交趾、真腊，岁贡象，育于析津坊海子之阳。行幸则蕃官骑引，以导大驾，以驾巨辇。驼鼓，设金装铰具，花罽鞍褥橐箧，前峰树皂纛，或施采旗，后峰树小旗，络脑、当胸、后鞦，并以毛组为辔勒，五色瓘玉，毛结缨络，周缀铜铎小镜，上施一面有底铜小鼓，一人乘之，系以毛绳。凡行幸，先鸣鼓于驼，以威振远迩，亦以试桥梁伏水而次象焉。骡鼓，制似驼而小。马鼓，辔勒、后勒、当胸，皆缀红缨拂铜铃，杏叶铰具，金涂巘，上插雉尾，上负四足小架，上施以革鼓一面，一人前引。凡行幸，负鼓于马以先驰，与纛并行。诞马，缨辔绯凉铁。御马，鞍辔缨复全。珂马，铜面，雉尾鼻拂，胸上缀铜杏叶、红丝拂，又胸前腹下皆有攀，缀铜铃，后有跋尘，锦包尾。




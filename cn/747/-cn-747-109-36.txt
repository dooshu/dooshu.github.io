○赐孟自尽敕

朕以允从人望，嗣守帝图，政必究於化源，道每从於德本。贵全国法，以正人伦。孟身被儒冠，职居宾幕，比资筹画，以赞盘维，而乃都昧操修，但贪荣禄，匿母丧而不举，为人子以何堪？渎污时风，败伤名教，五刑是重，十恶难宽，虽遣投荒，无如去世。孟赐自尽；观察使观察判官录事参军失其纠察，各有殿罚。


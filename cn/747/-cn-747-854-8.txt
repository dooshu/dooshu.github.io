○请令诏书关送史馆疏

伏以皇帝陛下应天御宇，缵圣承乾。咸从睿哲之功，克致文明之运。始自乾坤荡定，京辇廓清。箴规委谏诤之臣，辅弼任贤良之士。莫不尽编竹帛，己播遐陬。其有圣德忧勤，睿谋沉密。至理每叶於神化，格言皆契於天时。或拱极侍卫之臣，或秉政极之地。或陛下有筹画之妙，或大臣得应对之仪。外班既不闻知，直史凭何纪录。实虑岁月深久，永作遗文。自此凡是内中公事，及诏书奏对，应不到中书者，伏乞委内臣一人，旋具抄录，月终关送史馆，庶使简编毕备，言动无遗。垂万古之美谈，显一时之盛事。


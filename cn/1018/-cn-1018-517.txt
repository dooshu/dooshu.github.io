曹勋　天台书事十三首

南窗面日北窗寒，终日南窗体甚安。

向道老来惟倦坐，看销一缕篆烟残。

曹勋

曹勋　天台书事十三首

老来少睡怕房栊，欲睡还休被屡烘。

半夜披衣还打坐，耳边听尽两山钟。

曹勋

曹勋　天台书事十三首

人情人事拨来无，惟有亲知意不疏。

数幅沓来还一幅，寒温而已作回书。

曹勋

曹勋　天台书事十三首

连雨催寒黄着苔，纷然枯叶拥闲阶。

了无春意到梅萼，只有瑞香先腊开。

曹勋

曹勋　天台书事十三首

清晓鸦啼睡梦间，喜闻飞雪满前山。

揽衣忙作披衣意，不问轻寒且凭栏。

曹勋

曹勋　天台书事十三首

小圃都无花木名，只栽松竹养余清。

时时风向边头过，喜听松声又竹声。

曹勋

曹勋　天台书事十三首

绿阴侵坐午窗明，几案书繁倦思生。

喜拆缄题新卷帙，故人惠我见高情。

曹勋

曹勋　天台书事十三首

终日飞霙下远空，冷回帘幕怯东风。

瑞香满槛深遮映，怕损亭亭紫锦笼。

曹勋

曹勋　天台书事十三首

水云深处是吾家，饭有胡麻饮有茶。

铛里未能炊一粟，山头学得种三花。

曹勋

曹勋　天台书事十三首

云山云归山未静，潮生潮落海非闲。

岂如此老犹强健，一挂冠裳便掩关。

曹勋

曹勋　天台书事十三首

束发名场历百艰，荷恩早许出清班。

未能脱迹尘埃外，已爱著身泉石间。

曹勋

曹勋　天台书事十三首

香火寻盟欲过门，相迎道地盍先论。

路从舍北清溪曲，家在县东黄叶村。

曹勋

曹勋　天台书事十三首

饭了从容古寺前，杖藜闲倚听清泉。

因看一则邻僧话，揽却老夫中夜眠。

曹勋


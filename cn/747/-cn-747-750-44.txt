○代人举蒋系自代状

伏准某年月日敕，内外文武常参官上後三日，宜举一人自代者。伏以前件官仁义素彰，文学早著，扬历台阁，宣昭令名。尝为谏官，无所避忌；及领藩镇，实惠疲羸。顷者不附权臣，例遭左官，今逢明代，犹典小州。伏以封还诏书，驳正时事，职业实重，选择宜精。今若以臣此官，回与蒋系，既不虚受，实为陟明。伏乞圣慈，允臣所请。谨状。


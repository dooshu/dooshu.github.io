○秦论上

亡秦者，不在胡亥、赵高、子婴，亦不在始皇。亡秦者李斯也。胡亥固亡国器也，以秦授之者过也。赵高不幸秦狗之，左右者不图，则固噬其主矣。子婴立於已乱，四十馀日而亡。考其行事，不无庸主之材。其犹坐四屋之间，环火已炽，虽有杀火之术，欲设何由哉？始皇虽不以仁义，死之日，天下无事，民为择君，但其遗诏不行於斯耳。李故有名天下，臣主相得。六国既平，不能於此时推广，使秦修帝王之道，固亦失矣。及始皇外崩，奸臣谋乱，又不能於此时制变，为存秦之计。卒使赵高得行其谋，胡亥极其恶，子婴孤死於苍黄之地，始皇失贤嗣，遂暴恶於後世。嬴氏之鬼以不食者，李斯之故也。然则赵高之际，为李斯者，义宜柰何？奔蒙恬，立扶苏，为国讨贼，以固其社稷可也。当是时，蒙恬与扶苏将三十万之师屯上郡。蒙恬之威，外震匈奴，内信秦国。三世积功，兄弟忠信，尊用於世，扶苏长子，直谏而出。虽然，始皇故知之，所以无诏封诸子，而独书与扶苏，欲以为嗣。虽天下之人，皆知其贤，而以为当立。故陈胜吴广作乱，乃诈托公子扶苏，以从民望。向使李斯以蒙恬之威举其兵，以扶苏之望令天下，而诛一赵高，岂难哉？贼臣既诛，恬斯乃复相与尽其材，辅贤明之主，以宽静天下，秦不亡矣。不唯不亡，且将兴。斯不务出此，耽禄畏害，怵忄於倾危之际，使秦有杀适立庶，淫刑虐法，杀君亡国之恶。穷天地而不振者，李斯之故也。悲夫！


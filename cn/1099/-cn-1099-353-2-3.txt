○上京中諸大老書 【 報捷】

廣寇乘風、突犯閩境、前巳具疏上聞、此寇縱橫廣海、巳歷數年、邇因彼地傷殘。無可掠食。故為越境之謀。整船具器。其鋒甚銳。幸爾閩中水陸有備、可恃無恐、故水中之戰。雖未能遽收全功。然攖其初至之鋒。死戰竟日。且沉燬其巨艦有六。乃此寇在海數年未見之事。是以持疑數日。竟爾宵遁。及復回廣之柘林。悉眾登陸。此時先伏兵于廣境正欲断其歸路耳又值生預布官兵在彼設伏搦戰三獲克捷焚其八船。溺死千數。功雖纖小。然亦足以奪其鴟張之氣。而褫其久燄之魄矣。此皆仰賴皇威覃布、廟議遐宣、是以文武將士、莫不用命、本當照例分別功罪具題、第寇雖出境、然首兇未除、餘黨尚在、且疆域毗連、未敢撤備、生見在漳郡。尚有別圖。但恐廣海無禦寇復揚帆遠去。則機非在此。是以姑俟勢定。通查功罪、另行論敘、先此具報以慰朝堂南顧之念、


谷风

三章，章六句


首章讲：此朋友相怨之诗。若曰：





习习谷风，维风及雨。

习习和调之东风，风和而雨降，则维风及雨而相持之不舍矣。





将恐将惧，惟予与女。

恐、惧，是危难之时。予，诗人自谓。女，指其友。况女当将恐将惧之时，他人不能相及也，则维予与汝，而同心以共济矣。





将安将乐，女转弃予。

夫患难相救，汝宜德我以终身也。奈何将安将乐，汝转弃予而不复动念，何哉？

二章讲：





习习谷风，维风及颓。

颓，是风之旋回。言习习和调之东风，有风斯有颓，则维风及颓而焚轮之无间矣。





将恐将惧，寘予于怀。

况女当将恐将惧之时，他人不肯相亲也，则维寘予于怀，而惟恐有一时之或离矣。





将安将乐，弃予如遗。

夫怨难相恤，固宜德我以没世也。奈何将安将乐，弃予如遗，而不复存省，何哉？

三章讲：夫亲我于患难，而弃我于安乐，是忘我大德，而思我小怨矣。然为友者，岂能无怨；而处友者，岂宜念怨哉？





习习谷风，维山崔嵬。

崔嵬，是山巅。

今夫习习和调之东风，长养万物者也。披拂于崔嵬之山，则风所被者广，宜无物之不遂其生矣。





无草不死，无木不萎。

然其中无不死之草，无不萎之木，是风亦有遗恩也。然则朋友有大德之恩，而不能无小怨之失，不犹是乎？





忘我大德，思我小怨。

大德，患难相恤之恩。小怨，细微之失。所贵乎朋友者，在于大德思之，而小怨忘之可也。今女乃忘我患难相救之大德，而思我一时之小怨，乃于安乐而弃予焉，岂朋友之道者哉？吁！为朋友者宜试思之，而顾可处以其薄也耶？






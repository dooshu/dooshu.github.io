○张僧繇画僧记

天竺僧画像者，梁直阁将军张僧繇之真迹也。张公绘事之始，厥有二僧。後属侯景师至金陵，江南丧乱，此画流离散落，多历年所，遂遭剖割，分而为二。其一在唐故右常侍陆坚处，即此僧也。陆公常婴笃疾，殆将属纩，忽於梦寐，睹此胡僧，谓公曰：“我有同侣一人，自从离析，已百馀年。今在洛阳故城东李君家，深所宝玩，举世莫知。若能为我求之，再得会合，当以法力扶助，令尔无忧。”陆公既寤，遂以求访，果如梦中之旨，获见斯人，而僧亦俱在。乃以俸钱十万，购而合焉。即日陆公疾瘳，勿药有喜，信知造思之妙，通於神。识者以为干将、镆钅耶，散而复合，说其类也。嗟乎！陆公已没，子孙不守，有故姬鬻之於市，为校书郎宋儋所得。开元中，儋服药过度，因而丧明。其李氏之僧，复失所在，惟入梦者岿然独存。儋卒，传故人刘杰。杰隐居少室，不求闻达。天宝末，遭禄山之难，避地淮阴，与道士魏审交深相结纳。无何，杰以老卒，传於审交。审交传楚州刺史李汤，汤传睦州司马刘长卿，今为刘氏之宝藏矣。


◇重答桓玄难

奉告，并垂重难、具承高旨。此理微细，至难措言；又一代大事，应时详尽。下官才非拔幽，特之研析，具妙难精诣，益增茫惑。但高音既臻，不敢默已，辄复率其短见，妄酬来诲，无以启发容致，祗用反侧，愿复询诸道人通才，蠲其不逮。

公云宗致，为是何耶？若以学业为宗致者，则学之所学，故是发其自然之性耳。苟自然有在，所由而禀，则自然之本，居可知矣。今以为宗致者，是所趣之至道，学业者，日用之筌蹄。今将欲趣彼至极，不得不假筌蹄以自运耳，故知所假之功，未是其绝处也。夫积学以之极者，必阶粗以及妙，鱼获而筌废，理斯见矣。公以为神奇之化易，仁义之功难，圣人何缘舍所易之实道而为难行之末事哉，其不然也亦以明矣。意以为佛之为教，与内圣永殊，既云其殊，理则无并。今论佛理，故当依其宗而立言也。然後通塞之涂，可得而详矣。

前答所以云仁善之行，不杀之旨，其若似可同者，故引以就此耳。至於发言抗论，津径所归，固难得而一矣。然愚意所见，乃更以佛教为难也。何以言之？今内圣所明，以为出其言善，应若影响，如其不善，千里违之。如此，则美恶应於俄顷，祸福交於目前；且为仁由已，弘之则是，而犹有弃正而即邪，背道而从欲者矣。况佛教喻一生於弹指，期要终於永劫，语灵异之无位，设报应於未兆，取之能信，不亦难乎？是以化暨中国，悟之者鲜，故《本起经》云：「正言似反。」此之谓也。

公云行功者当计其为功之劳，何得直以珍仰释迦，而云莫尚於此邪？请试言曰：以为佛道弘旷，事数弥繁，可以练神成道，非唯一事也。至於存心无倦，於事能劳，珍仰宗极，便是行功之一耳。前答所以云莫尚於此者，自谓拟心宗辙，其理难尚，非谓礼拜之事，便为无取也。但既在未尽之域，不得不有心於希通，虽一介之轻微，必终斯之所须也。

公云君臣之敬，皆是自然之所生，理笃於情本，岂是名教之事邪？敬揖高论，不容间然，是以前答云君人之道窃同高旨者，意在此也。至於君臣之敬，事尽揖拜，故以此为名教耳，非谓相与之际，尽於创迹也。请复重申，以尽微意。夫太上之世，君臣已位，自然情爱，则义著化本。於斯时也，则形敬蔑闻。君道虚运，故相忘之理泰，臣道冥陶，故事尽於知足，因此而推形敬，不与心为影响，殆将明矣。及亲誉既生，兹礼乃兴，岂非後圣之制作，事与时应者乎？此理虚邈，良难为辩，如其未允，请俟高亮。（《沙门不拜俗事》一）


◇临广川王谐丧诏（太和十九年）

朕宗室多故，从弟谐丧逝，悲痛摧割，不能已已。古者大臣之丧，有三临之礼，此盖三公已上。至于卿司已下，故应。（阙）自汉已降，多无此礼。朕欲遵古典，哀感从情，虽以尊降伏，私痛宁爽。欲令诸王有期亲者为之三临，大功之亲者为之再临，小功缌麻为之一临。广川王于朕大功，必欲再临。再临者，欲于大殓之日，亲临尽哀，成服之后，缌麻而吊。既殡之缌麻，理在无疑，大殓之临，当否如何？为须抚柩于始丧，为应尽哀于阖棺？早晚之宜，择其厥中。（《魏书·广川王略附传》）


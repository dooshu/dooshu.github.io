赵蕃　雪中四诗

岁既遭连旱，天恩锡屡丰。

匪霜伊作雪，因燠遂成风。

信岂朝夕际，谁云反覆中。

寒厅苦无事，冷语却惭工。

赵蕃

赵蕃　雪中四诗

茅檐元未觉，竹瓦偶先知。

被冷浑忘寐，窗明得屡窥。

鸡鸣因误早，犬吠极惊疑。

我亦胡为者，侵寒要索诗。

赵蕃

赵蕃　雪中四诗

慨念耕田叟，遥怜射猎翁。

追踪尽狐兔，遗种绝螟虫。

试问南山广，何如渤海龚。

无矜没矢力，要格带牛风。

赵蕃

赵蕃　雪中四诗

疫疠潜攘却，埃氛一洗苏。

相看即阳复，何必待傩驱。

未暇议薪水，且同歌裦襦。

有年如再得，卒岁可无虞。

赵蕃


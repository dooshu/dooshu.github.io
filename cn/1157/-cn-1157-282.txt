●卷二百八十二　象纬考五

○日食

《中兴天文志》：按战国以後，古历废坏。汉世始推月九道，然犹未验共所行之迟速也。汉末都尉刘洪作《乾象历》，复推月行迟速，然交食之法，犹未详著。大抵朔望值交，不问内外，入限便食。至陈世张宾创立外限，然应食不食，亦未能明。惟隋张胄元独得其妙，以为日行黄道，月行月道，月道交结黄道外，十三日有奇而八经黄道，谓之交。朔望去交前後各十五度以下，即当食。若月行内道，在黄道之北，食多有验。月行外道，在黄道之南，虽遇正交，无由掩映，食多不验。交食之法，至是始精。又按《隋书》，月阴精，日光照之则见，日光所不照则曰魄。故望日，日月相望，人居其间，尽睹其明，故形圆。二弦之日，日照其侧，人观其傍，半明半魄也。晦朔之日，日照其表，人在其里，故不见也。故张衡云："对日之冲，其大如日，日光不照，谓之闇虚。"月望行黄道，则值闇虚，有表里深浅，故月食有南北多少。本朝朱熹颇主是说。由是言之，日之食与否，当观月之行黄道表里；月之食与否，当观所值暗虚表里。大约於黄道验之也。

又曰，凡月之行，历二十九日五十三分而与日相会，是谓合朔。凡日月之交，月行黄道而日为月所掩则日食。是为阴胜阳，其变重。若日月同度於朔，月行不入黄道，则虽会而不食。月之行在望，与日对冲，月入於日暗虚之内，则月为之食。是为阳胜阴，其变轻。近世朱熹以为月食终亦为灾，阴若退避则不至相敌而食矣。所谓暗虚，盖日少外明，其对必有暗气，大小与日体同。此日月交会薄食之大略也。然固有当食而不食，出於历法之外。如唐开元盛际，及本朝中兴以来，绍兴十三年、十八、十九、二十四、二十五年、二十八年、三十一年，隆兴二年，淳熙三年、四年、十六年，庆元四年、五年、六年，嘉泰二年、三年，开禧二年，嘉定四年、十一年，皆有当亏而不亏。邵雍云，日当食而不食，历算之误云。

沈氏《笔谈》曰：或问："日月之行，日一合一对，而有蚀不蚀，何也？"予对曰："黄道与月道，如二环相叠而小差。凡日月同在一度相遇，则日为之食；正一度相对，则月为之亏。虽同一度，而月道与黄道不相近，自不相侵；同度而又近黄道、月道之交，日月相值，乃相陵掩。正当其交处则食而既；不全当交道，则随其相犯浅深而蚀。凡日食，当月道自外而交入於内，则蚀起於西南，复於东北；自内而交出於外，则蚀起於西北，而复於东南。日在交东，则蚀其内；日在交西，则蚀其外。食既，则起於正西，复於正东。凡月食，月道自外入内，则食起於东南，复於西北；自内出外。则食起於东北，而复於西南。月在交东，则食其外；月在交西，则食其内。食既，则起於正东，复於西。交道每月退一度馀，凡二百四十九交而一期。故西天法罗〈日侯〉、计都，皆逆步之，乃今之交道也。交初谓之罗〈日侯〉，交中谓之计都。"

夏仲康五年九月朔，日有食之。《书　允征》："乃季秋月朔，辰弗集於房（辰，日月会次之名。房，所次之宿也。集，《汉书》作辑，通用。言日月会次不相和辑，而掩食於房宿也。《唐志》言曰食，在仲康即位之五年）。瞽奏鼓（古者日食，则伐鼓用币以救之。《春秋传》曰：惟正阳之月则然，馀则否。今季秋非正阳月而行此礼。夏制与周异故也），啬夫驰，庶人走。羲、和尸厥官罔闻知（啬夫，小臣也。庶人，庶人之在官者。《周礼》庭氏救日之弓矢，啬夫、庶人盖供救日之百役者。曰驰曰走者以见日食之变，天子恐惧於上，啬夫、庶人奔走於下，以助救日，如此其急。羲、和为历象之官，尸居其位，若无所知，则其昏迷天象以千诛。岂特不恭之刑而已）。"

周幽王六年十月，日有食之。《诗》："十月之交，朔日辛卯，日有食之，亦孔之醜（毛氏曰，交，日月之交会。唐孔氏曰，交会，谓朔也。交会而日月同道，则食。月，或在日道表或在日道里，则不食矣。又历家为交食之法，大率以百七十三日有奇为限。然月先在里，则依限而食者多。若月在表，虽依限而食者少。杜预见其参差乃云，日月动物，虽行度有大量，不能不少有盈缩，故有虽交会而不食，或有频交会而食者，此说得之矣）。"

右《诗》、《书》中所载，春秋以前三代时，日食惟此二者可考云。

《春秋》："鲁隐公三年春王二月已巳，日有食之。"《公羊传》："何以书，纪异也。日食，则曷为或日或不日，或言朔或不言朔。曰，某月某日朔，日有食之者，合正朔也（桓三年秋，七月壬辰朔，日有食之，是也）。其或日或不日，或失之前或失之後，失之前者朔在前也（谓二日食，已巳日，有食之是也）。失之後者朔在後也（谓晦，日食。庄公十八年三月，日有食之也。"）。《榖梁传》："言日不言朔，食晦日也。其日有食之，何也。吐者外壤，食者内壤（其所吐出者，其壤在外。其所吞咽者，壤入於内也）。阙然不见其壤，有食之者也（今日阙损，而不壤之所在，此必有物食之）。有内辞也，或外辞也（食者内壤，故曰内辞。吐者外壤，故曰外辞。《传》无外辞之文者，盖时无外壤也。而曰或外辞者，因事以明义例尔）。有食之者，内於日也（内於日，以壤不见於外）。其不言食之者，何也，知其不可知也。"

董仲舒、刘向以为其後戎执天子之使，郑获鲁隐（隐公与郑人战於狐壤，为所获），灭戴（郑灭之）。卫、宋、鲁咸杀君。《左氏》刘歆以为正月二日，燕、越之分野也。凡日所缠而有变，则分野之国失政者受之（师古曰："缠，践也，音躔。"）。人君能修政，共御厥罚，则灾消而福至（师古曰："共读曰恭。御读曰御，又读如本字。"）。不能，则灾息而祸生（师古曰："息谓蕃数也。"）。故经书灾而不记其故，盖吉凶亡常，随行而成祸福也。周衰，天子不班朔（师古曰："班，布也。"）。鲁历不正，置闰不得其月，月大小不得其度。史记日食，或言朔而实非朔，或不言朔而实朔，或脱不书朔与日，皆官之失也。京房《易传》曰："亡师兹谓不御，厥异日食，其食也既，并食不一处。诛众失理，兹谓生叛，厥食既，光散。纵畔兹谓不明，厥食先大雨三日，雨除而寒，寒即食。专禄不封，兹谓不安，厥食既，先日出而黑，光反外烛（韦昭曰："中无光四边有明外烛。"）。君臣不通兹谓亡，厥食三既。同姓上侵，兹谓诬君，厥食四方有雲，中央无雲，其日大寒。公欲弱主位，兹谓不知，厥食中白青，四方赤，已食地震。诸侯相侵，兹谓不承，厥食三毁三复。君疾善，下谋上，兹谓乱，厥食既，先雨雹，杀走兽。弑君获位兹谓逆，厥食既，先风雨折木，日赤。内臣外乡兹谓背（师古曰："乡读曰乡。"），厥食食且雨，池中鸣（韦昭曰："池中有声如鸣耳，或曰如狗子声。"）。冢宰专政兹谓囚，厥食先大风，食时日居雲中，四方无雲。伯正越职，兹谓分威（师古曰："伯读曰霸。正者，长师之称。"），厥食日中分。诸侯争美於上兹谓泰，厥食日伤月，食半，天营而鸣（韦昭曰："食半，谓食望也。"臣瓒曰："月食半，谓月食之半也。月食常以望，不为异也。"）。赋不得兹谓竭，厥食星随而下。受命之臣专征云试，厥食虽侵光犹明（师古曰："试，用也，自擅意也。一说试与弑同，谓欲弑君。"），若文王臣独诛纣矣（韦昭曰："是时纣臣尚未欲诛纣，独文王之臣欲诛之。"）。小人顺受命者征其君云杀，厥食五色，至大寒陨霜（师古曰："杀亦读曰弑。"），若纣臣顺武王而诛纣矣（韦昭曰："纣恶益甚，其臣欲顺武王而诛纣。"）。诸侯更制兹谓叛（师古曰："更，改也。"），厥食三复三食，食已而风，地动。適让庶兹谓生欲（师古曰："適读曰嫡。"），厥食日失位，光晻晻，月形见（师古曰："晻音乌感反。见音胡电反。"）。酒亡节兹谓荒，厥食乍青乍黑乍赤，明日大雨，发雾而寒。"凡食二十占，其形二十有四，改之辄除；不改三年，三年不改六年，六年不改九年。推隐三年之食，贯中央，上下竟而黑，臣弑从中成之形也，後卫州吁弑君而立。

桓公三年秋，七月壬辰朔，日有食之，既（既，尽也。历家之说，谓日光以望时遥夺月光，故月食。日月同会，月掩日，故日食。食亦上下者，行其高下。日光轮存而中食者，相掩密故日光溢出。皆既者，正相当而相掩间疏也。然圣人不言月食日，而以自食为文，阙於其所不见）。

董仲舒、刘向以为前事巳大，後事将至者又大，则既。先是鲁、宋弑君，鲁又成宋乱，易许田，亡事天子之心；楚僭称王。後郑拒王师，射桓王，又二君相篡（郑昭公厉公子亶）。刘歆以为六月，赵与晋分（周之六月，今之四月，始去毕而入参。参，晋分也。毕，赵也。日行去赵远，入晋分多，故曰与。计二十八宿，分其次，度其月，及所属，下皆以为例）。先是，晋曲沃伯再弑晋侯，是岁晋大乱，灭其宗国。京房《易传》以为桓三年，日食贯其中央，上下竟而黄，臣弑而不卒之形也。後楚严称王，兼地千里（师古曰："楚武王荆尸久已见传，今此言庄始称王，未详其说。"）。

十七年冬十月朔。不书日，官之失也。天子有日官，诸侯有日御（日官、日御典历数者）。日官居卿，以底日礼也（日官，天子掌历者，不在六卿之数，而位从卿，故言居卿。底，平也，谓平历数）。日御不失日，以授百官於朝（日官平历以班诸侯，诸侯奉之，不失天时，以授百官）。《榖梁》，言朔不言日，食二日也。

庄公十八年春王三月。《榖梁》不言日不言朔，夜食。《公羊》曰食晦。

史记推合朔在夜，明旦日食而出，出而解（夜食地中，出则生），是为夜食。刘向以为夜食者，阴因日明之衰而夺其光，象周天子不明，齐桓将夺其威，专会诸侯而行伯道。其後遂九合诸侯，天子使世子会之。

二十五年辛未朔，鼓用牲於社。《左传》，鼓用牲於社，非常也（非常鼓之月，长历推之，辛未实七月朔，置闰失所，故鼓月错）。唯正月之朔，慝未作（正月，夏之四月，周之六月，谓正阳之月。今《书》云六月，而《传》云唯者明此月非正阳月也。慝阴气），日有食之，於是乎用币於社，伐鼓於朝（日食，历之常也。然食於正阳之月，则诸侯用币於社，请救於上公，伐鼓於朝，退而自责以明。阴不宜侵阳，臣不宜掩君，以示大义。）二十六年十二月癸亥朔。三十年九月庚午朔。鼓用牲於社。

僖公五年九月戊申朔。十二年春王三月庚午。十五年夏五月。《左传》不书朔与日，官失之也。

文公元年二月癸亥。十五年六月辛丑朔，鼓用牲於社。《左传》非礼也（得常鼓之月，而於社用牲，为非礼）。日有食之天子不举（去盛馔），伐鼓於社（责群阴伐犹击也），诸侯用币於社（社尊於诸侯，故请救而不敢责之）。伐鼓於朝（退自省也），以昭事神，训民事君（天子不举，诸侯用币，所以事神，尊卑异制，所以训民）。示有等威，古之道也。

宣公八年秋七月甲子，日有食之，既。十年夏四月丙辰。十七年六月癸卯。

成公十六年六月丙寅朔。十七年十有二月丁已朔。

襄公十四年二月己未朔。十五年秋八月丁已。二十年冬十月丙辰朔。二十一年九月庚戍朔。二十三年春王二月癸酉朔。二十四年秋七月甲子朔，日有食之，既。八月癸已朔。二十七年冬十有二月乙亥朔（今《长历》推十一月朔，非十二月。《传》曰，辰在申，再失闰。若是十二月，则为三失闰，故知《经》误）。《左氏传》，辰在申，司历过也。再失闰矣（谓斗建指申，周十一月。今之九月斗柄当建戍而在申故知再失闰也。文十一年三月甲子至今年七十一岁，应有三十六闰。今《长历》推得二十四闰，通计少再闰，《释例》言之详矣）。

董仲舒以为比食又既（比，频也。谓二十四年七月八月频食），象阳将绝，夷狄主上国之象也。後六君弑（齐崔杼弑光、卫，甯喜弑剽，阍弑吴馀祭、蔡班弑景侯，莒人弑其君密州。楚围弑郏敖），楚子果从诸侯伐郑，灭舒鸠，鲁往朝之（二十八年），卒主中国，伐吴讨庆封。刘向以为自二十年至此岁，八年间日食七作，祸乱将重起，故天仍见戒也。

昭公七年夏四月甲辰朔。《左传》晋侯问於士文伯曰："谁将当日食？"对曰："鲁、卫恶之（受其凶恶），卫大鲁小。"公曰："何故？"对曰："去卫地，如鲁地（卫地，豕韦也。鲁地，降娄也。日食於豕韦之末及降娄之始，故祸在卫大，在鲁小也。周四月，今二月，故曰在降娄），於是有灾，鲁实受之（灾发於卫而鲁受其馀祸）。其大咎，在卫君乎？鲁将上卿（八月卫侯卒，十一月季孙宿卒）。"十五年六月丁已朔。十七年夏六月甲戍朔。《左传》，祝史请所用币（礼，正阳之月日食，当用币於社，故请之）。昭子曰："日有食之，天子不举（不举盛馔），伐鼓於社（责群阴）；诸侯用币於朝（退自责），礼也。"平子御之（御，禁也），曰："止也。唯正月朔，慝未作，日有食之，於是乎有伐鼓用币之礼也。其馀则否。"太史曰："在此月也（正月为建己正阳之月也。於周为六月，於夏为四月。慝，阴气也。四月纯阳用事，阴气未动而侵阳，灾重，故有伐鼓用币之礼也。平子以为六月非正月，故太史参言在此月也），日过分而未至（过春分而未夏至），三辰有灾（三辰，日月星也。日月相侵，又犯是宿，故三辰皆为灾也），於是乎百官降物（降物，素服），君不举，辟移时（辟正寝，过日食时）；乐奏鼓（伐鼓），祝用币（用於社），史用辞（用以辞自责）。故《夏书》曰："辰不集於房，瞽奏鼓，啬夫驰，庶人走，此月朔之谓也。当夏四月，是谓孟夏（言此六月，当夏之四月）。"平子弗从，昭子退曰："夫子将有异志，不君君矣（安君之灾，故曰有异志）。"二十一年秋七月壬午朔。《左传》，公问於梓慎曰："是何物也？祸福何为（物，事也）？"对曰："二至二分（冬夏至，春秋分），日有食之，不为灾。日月之行也：分，同道也；至，相过也（二分，日夜等，故曰同道。二至，长短极，故言相过）。其他月则为灾，阳不克也，故常为水（阴侵阳，是阳不胜阴）。"二十四年夏，五月乙未朔。《左传》梓慎曰："将水（阴胜阳，故曰将水）。"昭子曰："旱也。日过分而阳犹不克，克必甚，能无旱乎（適春分阳气盛时而不胜阴，阳将隈出故为旱。隈，乌谁反）！阳不克，莫将积聚也（阳气莫然不动不克，莫绝句）。"三十一年十有二月辛亥朔。《左传》，是夜也，赵简子梦童子臝而转以歌（转，宛转也）。且，占诸史墨曰："吾梦如是，今而日食，何也（简子梦，適与日食会，谓咎在已，故问）？"对曰："六年及此月也，吴其入郢乎，终亦弗克（史墨知梦，非日食之应，故释日食之咎而不释其梦）。入郢必以庚辰（庚辰有变，日在辰尾，故曰以庚辰定。四年十一月庚辰，吴入郢），日月在辰尾（辰尾，龙尾也。周十二月，今之十月，日月合朔於辰尾而食）。庚午之日，日始有谪火胜金，故弗克（谪，变气也。庚午十月十九日，去辛亥朔四十一日，虽食在辛亥，更以始变为占也。午，南乃方，楚之位也。午，火；庚，金也。日以庚午有变，故灾在楚，楚之仇敌惟吴，故知入郢必吴。火胜金者，金为火始。食在辛亥，水也。水数六，故六年也。）。"

定公五年春正月辛亥朔。十有二年冬十一月丙寅朔。十有五年八月庚辰朔。

凡春秋十二公，二百四十二年，日食三十六。《榖梁》以为朔二十六，晦七，夜二，二日一。《公羊》以为朔二十七，二日七，晦二。《左氏》以为朔十六，二日十八，晦一，不书日者二。

真定王二十六年，日食昼晦。

安王五年日食。二十年日食，既。

烈王元年日食。七年日食。

赧王十四年，日食昼晦。

秦庄襄王三年四月日食。

按《春秋》书日食，终於鲁定公之十五年；《汉史》书日食，始於高帝之三年；其间二百九十三年，搜考史传，书日食者凡七而已。昔春秋二百四十二年，日食凡三十六，刘向犹以为乖气致异。至前汉二百一十二年，而日食五十三，则又数於春秋之时。後汉百九十六年，而日食七十二。魏、晋一百五十年，而日食七十九，则愈数於汉西都之世矣。春秋降而战国七雄竞角，争城争地，斩艾其民，伏尸百万，以至於始皇、二世，生民之祸烈矣，世道之变极矣。乖气所致，谪见於天，宜不胜书，而此二三百年之间，日食仅六七见焉，何哉？盖史失其官，不书於册，故後世无由考焉。昔春秋日食，必书晦朔与日。日而不书晦朔，与晦朔而不书日，俱以为官失之。今秦初书日食者一，则书月而不书日与晦朔。周末书日食者六，则书年而并不书月，其见於史册而可考者，卤莽疏漏如此。则其遗轶不书者可胜道哉，非日之果不食也。

汉高帝三年十月甲戍晦，日有食之，在斗二十度，燕地也。後二年，燕王臧荼反，诛，立卢绾为燕王，後又反，败。十一月癸卯晦，在虚三度，齐地也。後二年，齐王韩信徙为楚王，明年废为列侯，後又反，诛。九年六月乙未晦，日有食之，既，在张十三度。

惠帝七年正月辛丑朔，在危十三度。谷永以为岁首正月朔日，是为三朝，尊者恶之。五月丁卯，先晦一日，日有食之，几尽（师古曰："几音距依反，後皆类此。"），在七星初。刘向以为五月微阴始起而犯至阳，其占重。至其八月，宫车晏驾，有吕氏诈置嗣君之害。京房《易传》曰："凡日食不以晦朔者，名曰薄。人君诛将不以理，贼臣将暴起，日月虽不同宿，阴气盛，薄日光也。"

高后二年六月丙戍晦。七年正月已丑晦，日有食之，既，在营室九度，为宫室中。时高后恶之，曰："此为我也。"明年应（师古曰："谓高后崩也。"）

文帝二年十一月癸卯晦，在婺女一度。　三年十月丁酉晦，在斗二十二度。十一月丁卯晦，在虚八度。　後四年四月丙辰晦，在东井十三度。　七年正月辛未朔。

景帝三年二月壬午晦，在胃三度。　十年十一月庚寅晦，在虚九度。　中元年十二月甲寅晦。　中三年九月甲戍晦。　三年九月戊戍晦，几尽，在尾九度。六年七月辛亥晦，在轸七度。　後元年七月乙已，先晦一日，在翼十七度。

武帝建元二年二月丙戍朔，在奎十四度。刘向以为奎：为卑贱妇人，後有卫皇后自至微兴，卒有不终之祸（师占曰："皇后自杀，不终其位也。"）　三年九月丙子晦，在尾二度。　五年正月已巳朔。　元光元年二月丙辰晦。七月癸未，先晦一日，在翼八度。刘向以为前年高园便殿灾，与春秋御廪灾後日食於翼、轸同。其占，内有女变，外为诸侯。其後陈皇后废，江都、淮南、衡山王谋反，诛。日中时食从东北，过半，晡时复。　元朔二年二月乙已晦，日有食之，在胃三度。　六年十一月癸丑晦，日有食之。　元狩元年五月乙已晦，日有食之，在柳六度。京房《易传》推以为是时日食从傍右，法曰君失臣。明年公孙弘薨。日食从傍左者，亦君失臣；从上者，臣失君；从下者，君失民。　元鼎五年四月丁丑晦，在东井二十三度。　元封四年六月己酉朔。　太始元年正月乙已晦。　四年十月甲寅晦，在斗十九度。征和四年八月辛酉晦，日有食之，不尽如钩，在亢二度。晡时食从西北，日下晡时复。

昭帝始元三年十一月壬辰朔，在斗九度，燕地也。後四年燕刺王谋反，诛。元凤元年七月已亥朔，日有食之，几尽，在张十二度。刘向以为已亥而既，其占重（孟康曰：已，土；亥水也。纯阴，故食为最重也。日食尽为既。"）。後六年，宫车晏驾，卒以亡嗣。

宣帝地节元年十二月癸亥晦，在营室十五度。　五凤元年十二月乙酉朔，在婺女十度。　四年四月辛丑朔，在毕十九度。是为正月朔，慝未作，左氏以为重异。

元帝永光二年三月壬戍朔，在娄八度。　四年六月戊寅晦，在张七度。　建昭五年六月壬申晦，日有食之，不尽如钩，因入。

成帝建始三年十二月戊申朔，其夜未央殿中地震。谷永对曰："日食婺女九度。占在皇后。地震萧墙之内，咎在贵妾（师古曰："萧墙，谓门屏也。萧，肃也，人臣至此，加肃敬也。"）。二者俱发，明同事异人，共掩制阳，将害继嗣也。亶日食，则妾不见（师古曰："亶读曰但。下例并同。"）；亶地震，则后不见。异日而发，则似殊事；亡故动变，则恐不知。是月后妾当失节之邮（师古曰："邮与尤同。尤，过也。"）；故天因此两见其变。若曰，违失妇道，隔远众妾（师古曰："远音子万反。"），妨绝继嗣者，此二人也。"杜钦亦对曰："日以戊申食，时加未。戊未，土也，中官之部。其夜殿中地震，此必適妾将有争宠相害而为患者（师古曰："適读曰嫡。"）。人事失於下，变象见於上。能应之以德，则咎异消；忽而不戒，则祸败至（师古曰："忽，怠亡。"）。应之，非诚不立，非信不行。"　河平元年四月已亥朔晦，日有食之，不尽如钩，在东井六度。刘向对曰："四月交於五月，月同孝惠，日同孝昭。东井，京师地，且既，其占恐害继嗣。"日蚤食时，从西南起。　三年八月乙卯晦，在房。　四年三月癸丑朔，在昴。　阳朔元年二月丁未晦，在胃。　永始元年九月丁已晦，谷永以京房《易占》对曰："元年九月日蚀，酒亡节之所致也。独使京师知之，四国不见者，若曰，湛湎於酒，君臣不别，祸在内也（师古曰："湛读曰沈，又读曰眈也。"）。"永始二年二月乙酉晦，谷永以京房《易占》对曰："今年二月日食，赋敛不得度，民愁怨之所致也。所以使四方皆见，京师阴蔽者，若曰，人君好治宫室，大营坟墓，赋敛兹重，而百姓屈竭（师古曰："兹，益也。屈尽也，竭其勿反。"），祸在外也。"三年正月已卯晦，日有食之。　四年七月辛未晦。郑兴上疏言："夫日月交会数应在朔，而顷年日食多在於晦。先时而合，皆月行疾也。日君象，月臣象，君亢急则臣下促迫故行疾也。"　元延元年正月己亥朔。刘向上疏："臣向前数年，言日当食，今连三年比食。自建始以来，二十岁间而八食，率二岁六月而一发，古今罕有。"《易》曰："观乎天文，以察时变。"昔孔子对鲁哀公并言，夏桀殷纣暴虐天下，故历失则摄提失方，孟陬无纪（孟康曰："摄提，星名也。随斗杓建十二月。历不正，则其所建。首时为孟，正月为陬。"）。此皆易姓之变也。

哀帝元寿元年正月辛丑朔，日有食之，不尽如钩，在营室十度，与惠帝七年同月日。鲍宣上言："今日食於三始诚可畏惧小民，正月朔日，尚恐毁败器物，况日亏乎。"　二年三月壬辰晦。

平帝元始元年五月丁已朔，在东井。　二年九月戊申晦，日有食之，既。

凡汉著纪十二世，二百一十二年，日食五十三，朔十四，晦三十六，先晦一日三。

光武建武元年正月庚午朔，日有食之。帝是年六月方即位时，犹为更始三年。二年正月甲子朔，在危八度。时世祖初兴，天下贼乱未除，虚、危，齐也。贼张步拥兵据齐，上遣伏隆谕步，许降，旋复叛称王，至五年中乃破。　三年五月乙卯晦（《潜潭巴》曰："乙卯食，雷不行，雪役草不长，奸人入官。"），在柳十四度。柳，河南也。时世祖在雒阳，赤眉降贼樊崇谋作乱，其七月发觉，皆伏诛（《古今注》曰："四年五月乙卯晦，日有食之。"）。　六年九月丙寅晦（《潜潭巴》曰："丙寅食，久旱，多有徵。"京房曰："有小旱灾。"），史官不见，郡以闻（《本纪》"都尉诩以闻。"）。在尾八度（朱浮上疏，以郡县数代，群阳骚动所致，见《浮传》）。　七年三月癸亥晦（《潜潭巴》曰："癸亥日食，天人崩。"郑兴曰："顷年日食，每多在晦，皆朋行疾也。君尤急，臣下促迫。"），在毕五度。毕为边兵。秋，隗嚣反，侵安定。冬，卢芳所置朔方、雲中太守各举郡降（《古今注》曰："九年七月丁酉，十一年六月癸丑，十二月辛亥，并日有食之。"）。　十六年三月辛丑（《潜潭巴》曰："辛丑食，主疑臣。"），在昴七度。昴为狱事。时诸郡太守坐度田不实，世祖怒，杀十馀人，然後深悔之。　十七年二月乙未晦（《潜潭巴》曰："乙未食，天下多邪气，郁郁苍苍。"京房曰："若责众庶暴害之。"），在胃九度。胃为廪仓。时诸郡新坐租之後，天下忧怖，以榖为言，故示象。或曰：胃，供养之官也。其十月，废郭皇后，诏曰"不可以奉供养。"　二十二年五月乙未晦，在柳七度，京都宿也。柳为上仓，祭祀榖也。近舆鬼，舆鬼为宗庙。十九年中，有司奏请立近帝四庙以祭之，有诏"庙处所未定，且就高庙祫祭之。"至此三年，遂不立庙。有简堕心，奉祖宗之道有阙，故示象也。　二十五年三月戊申晦（《潜潭巴》曰："戊申食，地动摇，侵兵强。一曰，亡兵弱，诸侯争。"），在毕十五度。毕为边兵。其冬十月，以武谿蛮夷为寇害，伏波将军将兵击之（《古今注》曰："二十六年二月戊子，日有食之，尽。"）。二十九年二月丁巳朔（《潜潭巴》曰："丁巳食，下有败兵。"），在东壁五度。东壁为文章，一名娵訾之口。先是皇子、諸王各招来文章談説之士。去年中，有人上奏："诸王所招待者，或真伪杂，受刑罚者子孙，宜可分别。"於是上怒，诏捕诸王客，皆被以苛法，死者甚多。世祖不早为明设刑禁，一时治之过差，故天示象。世祖於是改悔，遣使悉理侵枉也。　三十一年五月癸酉晦（《潜潭巴》曰："癸酉食，有阴不解，淫雨毁山，连兵。"），在柳五度，京都宿也。自二十一年示象，至此十年，後二年，宫车晏驾。中元元年十一月甲子晦，在斗二十八度。斗为庙，主爵禄。儒说十一月甲子，时王日也，又为星纪，主爵禄，其占重。

明帝永平三年八月壬申晦（《潜潭巴》曰："壬申食，水灭，阳滨阴欲翔。"），在氐三度。氐为宿宫。是时明帝作北宫（《古今注》曰："四年八月丙寅，时加未，日有食之。五年乙未朔，日有食之，京候者不觉，河南尹、五郡国三十己上。六年六月庚辰晦，日有食之，时雒阳候者不觉。"）。　八年十月（《古今注》曰："十二月。"）壬寅晦，日有食之，既（《潜潭巴》曰："壬寅食，天下苦兵，大臣骄横。"）。在斗十一度。斗，吴也。广陵於天文属吴。後二年，广陵王荆坐谋反自杀。　十三年十月（《古今注》曰："闰八月"）甲辰晦（《潜潭巴》曰："甲辰食，四骑胁大水。"），在尾十七度（京房占曰："王后寿命绝，後有大水。"）。　十六年五月戊午晦，（《潜潭巴》曰："戊午食，久旱榖不伤。"）在柳十五度。儒说五月戊午，犹十一月甲子也，又宿在京都，其占重。後二年宫车晏驾。十八年十一月甲辰晦，在斗二十一度。是时明帝既崩，马太后制爵禄，故阳不胜。

章帝建初五年二月庚辰朔（《潜潭巴》曰："庚辰食，彗星东至，育寇兵。"），在东壁八度。例在前建武二十九年。是时群臣争经，多相毁者（又别占云："庚辰食，久旱。"）。　六年六月辛未晦（《潜潭巴》曰："辛未食，大水。"），在翼六度。翼主远客。冬，东平王苍等来朝，明年正月，苍薨。　元和元年八月乙未晦，史官不见，他官以闻。日在氐四度（《星占》曰："天子灾，期三年。"）。

和帝永元二年二月壬午（《潜潭巴》曰："壬午食，久雨，旬望。"），史官不见，涿郡以闻。日在奎八度（《京易占》曰："三公与诸侯相贼，弱其君王，应而日食。三公失国，後旱且水。"臣昭以为三公宰辅之位，即窦宪）。　四年六月戊戍朔（《潜潭巴》曰："戊戍食，有土殃，主后死，天下谅阴。"《京房占》曰："婚嫁家欲戮。"），在七星二度，主衣裳。又曰，行近轩辕左角，为太后族。是月十九日（按《本纪》：庚申幸北宫，诏捕宪等。庚申月二十三日）。上免太后兄弟窦宪等官，遣就国，选严能相，於国蹙迫自杀。　七年四月辛亥朔（《潜潭巴》曰："辛亥食，子为雄。"），在觜觿為葆旅，主收斂。儒説葆旅宫中之象，收敛贪妒之象。是岁邓贵人始入。明年三月，阴皇后立，邓贵人有宠，阴后妒忌之，後遂坐废。一曰是将入参，参、伐为斩刈。明年七月，越骑校尉冯柱捕斩匈奴温禺犊王乌居战。　十二年秋七月辛亥朔，在翼八度，荆州宿也。明年冬，南郡蛮夷反为寇。　十五年四月甲子晦，在东井二十二度。东井，主酒食之宿也。妇人之职，无非无仪，酒食是议。去年冬，邓皇后立，有丈夫之性，与知外事，故天示象。是年雨水伤稼。

安帝永初元年三月二日癸酉，在胃二度。主廪仓。是时邓太后专政，去年大水伤稼，仓廪为虚（《古今注》曰："三年三月，日有食之。"）。　五年正月庚辰朔，在虚八度。正月，王者统事之正日也。虚，空名也。是时邓太后摄政，安帝不得行事，俱不得其正若王者位虚，故於正月阳不克，示象也。於是阴预乘阳，故蛮夷并为寇害，西边诸郡皆至虚空。　七年四月丙申晦（《潜潭巴》曰："丙申食，诸侯相攻。《京房占》曰："君臣暴虐，臣下横恣，上下相贼，後有地动。"），在东井一度。　元初元年十月戊子朔（《潜潭巴》曰："戊子食，宫室内淫，雌必惑雄。《京房占》曰："妻欲害夫，九族夷灭，後有大水。"），在尾十度。尾为後宫，继嗣之宫也。是时上甚幸阎贵人，将立，故示不善，将为继嗣祸也。明年四月，遂立为后，後遂与江京、耿宝等共谗太子废之。　二年九月壬午晦，在心四度。心为王者，明久失位也。　三年三月二日辛亥，在娄五度。史官不见，辽东以闻。　四年二月乙亥朔（《潜潭巴》曰："乙亥食，东国发兵。"《京房占》曰："诸侯上侵以自益，近臣盗窃以为积，天子未知，日为之食。"），在奎九度。史官不见，七郡以闻。奎主武库兵。其年十月八日壬戍，武库火，烧兵器也。　五年八月丙申朔，在翼十八度。史官不见，张掖以闻（《潜潭巴》曰："丙申食，夷狄内攘。"《石氏占》曰："壬者失礼，宗庙不亲，其岁旱。"）。　六年十二月戊午朔，日有食之，几尽，地如昏状（《古今注》曰："星尽见。"《春秋纬》曰："日食既，君行无常，公辅不修德，夷狄强侵，万事错。"）。在须女十一度。女主恶之。後二岁三月，邓太后崩。永甯元年七月乙酉朔（《潜潭巴》曰："乙酉食，仁义不明，贤人消。"《京房占》曰："君弱臣强，司马将兵，反征其主。"）。在张十五度。史官不见，酒泉以闻（《石氏占》曰："日食张，王者失礼。"）。延光三年九月庚寅晦（《京房占》曰："骨肉相贼，後有水。"），在氐十五度。氐为宿宫。　中宫也。时上听中常侍江京、樊丰及阿母王圣等谗言，废皇太子。　四年三月戊午朔，在胃十二度。陇西、酒泉、朔方各以状上，史官不觉。

顺帝永建二年七月甲戌朔，日有食之（《潜潭巴》曰："甲戌食，草木不滋，主命不行。"《京房占》曰："近臣欲戮，身及戮辱，後小旱。"）。在翼九度。　阳嘉四年闰月丁亥朔（《潜潭巴》曰："丁亥食，匿谋满玉堂。"《京房占》曰："君臣无别。"），在角五度。史官不见，零陵以闻（按张衡为太史令，表奏云："今年三月朔方觉日食，北郡惧有兵患。臣愚以为可敕北边濒塞郡县，明烽火，远斥候，深藏固闭，无令榖畜外露。"不详是何年三月）。　永和三年十二月戊戍朔，在须女十一度。史官不见，会稽以闻。明年，中常侍张逵等谋谮皇后父梁商欲作乱，推考，逵等伏诛也。　五年五月已丑晦（《潜潭巴》曰："日食己丑，天下唱之。"），在东井三十三度。东井，三辅宿也。又近舆鬼，舆鬼为宗庙。其秋，西羌为寇，至三辅陵园。　六年九月辛亥晦，在尾十一度。尾主後宫，继嗣之宫也。以为继嗣不兴之象。

桓帝建和元年正月辛亥朔，日有食之，在营室三度。史官不见，郡国以闻。是时梁太后摄政。　三年四月丁卯晦（《潜潭巴》曰："丁卯食，有旱有兵。"《京房占》曰："诸侯欲戮，後有裸虫之殃。"），在东井二十三度。例在永元十五年。东井主法，梁太后又听兄冀枉杀公卿，犯天法也。明年，太后崩。　元嘉二年七月二日庚辰，在翼四度。史官不见，广陵以闻（《京房占》曰："庚辰食，君易贤以刚，卒以自伤，後有水。"）。翼主倡乐。时上好乐过（阮籍《乐论》曰："桓帝闻琴，凄怆伤心，倚床而悲，慷慨长息曰：'善乎哉，为琴若此，一而足矣。'"）。永兴二年九月丁卯朔，在角五度。角，郑宿也。十一月，泰山盗贼群起，劫杀长吏。泰山於天文属郑。　永寿三年闰月庚辰晦，在七星二度。史官不见，郡国以闻。例在永元四年。後二岁，梁皇后崩，冀兄弟被诛。　延熹元年五月甲戍晦，在柳七度。京都宿也（《梁冀别传》曰："常侍徐璜白言：'臣窃见道术家常言，汉死在戍亥。今太岁在丙戍，五月丙戍，日食柳宿。朱雀，汉家之贵国，宿分周地，今京师是也。史官上占，去重见轻，璜召太史陈援诘问，乃以实对。冀恐援不为隐讳，使人阴求其短，发摘上闻。上以亡失候仪不敬，有司奏收杀狱中。"）。　八年正月丙申晦，在营室十三度。营室之中，女主象也。其二月癸亥，邓皇后坐酗，上送暴室，令自杀，家属被诛。吕太后崩时亦然。九年正月辛卯朔（《潜潭巴》曰："辛卯食，臣伐其主。"），在营室三度。史官不见，郡国以闻。谷永以为三朝尊者恶之。其明年，宫车晏驾。　永康元年五月壬子晦（《潜潭巴》曰："壬子食，妃后专恣，女谋王。"），在舆鬼一度，儒说壬子属水日，阳不克，将有水害。其八月，六州大水，渤海盗贼。

灵帝建甯元年五月丁未朔（《潜潭巴》曰："丁未食，王者崩。"），冬十月甲辰晦，日有食之。二年十月戊戌朔，右扶风以闻。　三年三月丙寅晦，梁相以闻　四年三月辛。酉朔（《潜潭巴》曰："辛酉食，女谋王。"谷永上书："饮酒无节，君臣不别，奸邪欲起。"《传》曰："酒无节，兹为荒，厥异日食，厥咎亡。"灵帝好为商估，饮於宫人之肆也。"）。　熹平二年二月癸酉晦，在虚二度。是时中常侍曹节、王甫等专权（蔡邕上书曰："四年正月朔，日体微伤，群臣服赤帻，赴宫门之中，无救，乃各罢归。夫有大异，隐而不宣求御过，是已事之甚者。"）。六年十月癸丑朔，赵相以闻（谷永上书："赋敛滋重，不顾黎民，百姓虚竭，则日食，将有溃叛之变。"）。　光和元年二月辛亥朔。十月丙子晦，在箕四度。箕为後宫口舌。是月，上听谗废宋皇后（按本传卢植上书，丙子食自已过午，既食之後，雲雾晻暧，陈八事以谏。蔡邕对问曰："诏问践祚以来，灾眚屡见，频岁日食、地动，风雨不时，疫厉流行，劲风折木，河、淮盛溢。臣闻阳微则日食，阴盛则地动，思乱则风，貌失则雨，视闇则疾，简宗庙，上不润下，川流满溢。明君臣上下，抑阴尊阳，修五事於圣躬，致精虑於共御，其救之也。"）。　二年四月甲戌朔。　四年九月庚寅朔（《潜潭巴》曰："庚寅食，将相诛，大水，多死伤。"）。在角六度。　中平三年五月壬辰晦（《潜潭巴》曰："壬辰食，河决海溢，久雾连阴。"）。　六年四月丙午朔，其月浃辰宫车晏驾。

献帝初平四年正月甲寅朔，在营室四度（《潜潭巴》曰："甲寅蚀，雷电击杀，骨肉相攻。"）。是时李傕、郭氾专政（《袁宏纪》曰："未食八刻，太史令王立奏曰：'日晷过度，无有变也。'於是朝臣皆贺。帝密令尚书候焉，未晡一刻而食。尚书贾诩奏曰：'立伺候不明，疑误上下；太尉周忠，职所典掌，请皆治罪。'诏曰：'天道远，事验难明，且灾异应政而至，虽探道知几，焉能无失，而欲归咎史官，益重朕之不德也。'弗从。於是避正殿，寝兵，不听事五日。"）。　兴平元年六月乙已晦。建安五年九月庚午朔（《潜潭巴》曰："庚午食，後火烧官兵。"）。　六年十月癸未朔。　十三年十月癸未朔（《潜潭巴》曰："癸未食，仁义不明。"），在尾十二度。　十五年二月乙已朔。十七年六月庚寅晦。　二十一年五月已亥朔（《潜潭巴》曰："已亥食，小人用事，君子絷。"）。二十四年二月壬子晦。

凡汉中兴十二世，百九十六年，日蚀七十二；朔三十六，晦二十七，月二日三。








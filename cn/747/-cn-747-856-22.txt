○酌定不便时宜条件奏

臣等先编联制敕，外有比非故实，不便於时条件，准天成元年七月及四年十一月敕，应中外官除授，不许品秩一例宣赐告身，请依旧制合赐外，各令自出绫纸。又天成元年八月敕：“除授旨授令录，皆令内殿辞谢。”臣等以令录卑微，不可内廷展谢，请依旧制正衙辞谢。又天成三年五月、长兴二年七月敕：“许节度使带使相岁荐五人，馀荐三人，防御团练使二人。”臣惟州县员缺甚少，若容荐举，则每年铨选，何以注拟，请特行厘革。又长兴二年八月敕：“州县簿尉判司差充军判官，仍同一任。”自尔以来，颇伤物论，以为不当。请行止绝，依旧令衙前选任。


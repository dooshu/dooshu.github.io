○为纳言姚等贺雪表

臣某言：自元冥授节，素液未流，宿麦翘滋，陈根俟拔。圣情回眷，天造曲成，载想狴牢，有矜幽滞，方临听讼之观，且阅明刑之书。中旨才宣，上元俄应，沛乎降泽，油然兴，凝瑞色於千里，散祯祥於六出。积素弥昼，下集於琼台；飘花满空，旁霈於玉树：海神奔走而来贺，田讴吟而共舞。灵心昭发，事速於置邮；圣意冥通，有同於合契。臣等谬当枢近，亲觌休祥，跃之情，实百恒品。无任欣庆之至，谨奉表陈贺以闻。谨言。


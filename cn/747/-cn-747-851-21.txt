○请刺史经三考许替移奏

方伯郡守之任，与大朝分理疆土，共养黎民。委寄非轻，古今所重。亲人之职，莫过於是。伏请启今後诸州刺史，经三考方可替移。使能理者尽展所能，弊政者自彰其滥。优劣既判，黜陟可行。则州县免迎新送故之劳，朝廷得惠养除烦之理。太平之道，无易於斯。

张希崇

希崇，字德峰，幽州蓟县人。後唐庄宗朝累迁蕃汉都提举使。天成初，契丹命为平州节度使，後逃归，授汝州防御使，迁灵州两使留後，改州节度使。晋祖入立，除灵武，卒年五十二。


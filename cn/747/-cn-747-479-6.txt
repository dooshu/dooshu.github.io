○停齐总为衢州刺史敕命表

臣伏见今日恩制，除衢州刺史齐总，臣窃有所虑，恐惊物听，不敢关下，陛下比者以兵戎之地，或有不获已非次擢授者。今衢州无他虞，齐总无殊绩，忽此超授，群情惊骇。又齐总是浙东判官，今诏敕称权知浙东观察留後摄都团练副使，向前未有敕命，今便用此下诏，犹恐不可。齐总若可选拔，不假此事，若未可选拔，假此益使人疑。陛下临御巳来，凡所选用，皆为至公，既非圣情所难改移，即臣安得不动有论诤。若齐总必有可录，陛下须要酬劳，即明书课最，超一两资与改，今四海举朝之人，不知齐总功能，衢州浙东大郡，总自大理评事兼监察御史授之，使遐迩不甘，凶恶腾口，伏乞圣慈少因览臣所请。陛下若谓臣为不切不恳，伏乞陛下试停兹诏，密使人於外听察，必贺圣明开纳，必贺圣明无私，禽鱼草木，亦知感悦，欢声必山呼雷动，圣德必一日万里。授官中谢日，具以面奏诏敕有不便者，伏请封取进止，今齐总诏谨随封进。


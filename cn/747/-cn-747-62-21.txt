○答宰臣请上尊号第四表批

省表具知。建崇名，加大号，必自盛德，而因全功。苟非其时，难以拟议。朕绍十圣之统绪，尊百代之宪章，冕而事天，忧慄不暇。乃者忠臣敦化，良将策勋，有寇难而必殄必平，用兵戈而不蝗不旱，此乃多士叶力，成兹小康，岂予一人，独运而致。卿等四陈章疏，每沥肺肝，同士庶之诚心，徵朝廷之故实，愿饰虚美，皆为过谈。谕而复来，势不可止，虽重烦典礼，殊不自安。而深念奏陈，亦当从欲，勉依所请，良用愧怀。


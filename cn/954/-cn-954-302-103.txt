陈造　次韵方秘正

静女无媒未易昏，幽人乐地但琴樽。

诗声况自推侯喜，墙仞悬知陋叔孙。

拜手行申不敏谢，慕贤正黯索居魂。

拘拘泄柳非君匹，老子来时肯闭门。

陈造

陈造　次韵方秘正

小窗危坐正凝愁，诗客华编肯见投。

明月拜嘉千斛赐，清风分送一襟秋。

路迷端倚司南驾，金换还随过海舟。

夸与湖山须快读，涌金门外倚曾楼。

陈造


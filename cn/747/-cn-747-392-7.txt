○唐故天水赵琚墓志铭

琚字遥怜，宏农令府君第五子。厥生之初，会府君先有封州之役，契阔万里，爱而不见，故遥以字之。太夫人顾之复之，训视加等。及长，温厚孝谨，文敏好学，美姿仪，有材艺。戊戌岁十月，以栉纵笄总，从府君涉河。十一月，卒於深州。呜呼！未胥未禄，天夭是绝，不见其成，六姻所痛。大历五年八月某日，葬於洛阳先府君茔之次，礼也。乃为之铭曰：

彭氏殇子，其寿未易。叹子之往，死生艰踬。末如之何，刻石以记。


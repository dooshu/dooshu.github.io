○喜雨赋

仰重华於齐政，步文命之彝伦。何天道之云远？亦明徵之在人。迄中夏而自春，遘愆阳而为亢。云重结而复解，雨才滴而还障。山祠植珪而不答，田畯倚耒而怊怅。京兆来奏，音官撰曲，将土龙而矫首，请神巫而顿足。彼有凭而可举，予何抑而未许，恐岁凶之及人，宁天谴於我身。尔乃洁斋坛墠，五精是祠，暴立炎赫，三日为期。上帝临我，衷诚不欺。重泉蒸润，触石吐滋。平云黯而铺幕，密雨森其散丝。无雷无电，不震不眩；匪疾匪徐，乍合乍疏；泛草泊树，垂珠点露；过阙入楼，含烟杂雾；或喷薄而攒集，或淋漓而灌注；乱积水之圆文，拂微风之斜度。寰海浃而康乐，畎亩欣而相顾。丝管合兮夜将晓，芙蓉开兮日未暮。原夫雨之为德也：无小大之异情，无高卑之不平，无华朽之偏润，无臭薰之隔荣。喜夫雨之今应也，起一言而不舍，经累辰而广泻；纳清阴之浮凉，同颢气之飘洒；感作霖於殷命，讽其滂於周雅。家尚知乎礼节，国有望於丰霸。小阳台之神人，却大宛之走马。观云行而雨施，吾何事乎天下？


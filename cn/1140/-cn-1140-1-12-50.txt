荅友人论廉吏书

辱示苦节不可贞居今之世不宜以廉名教督意甚厚然仆非能廉亦非敢以廉名昔人云清畏人知必以此见知於人陋矣仆何尝矫矫焉自称廉公私徵索不已间稍自解暴以语所亲其知我幸也其不知我也默守而无悔有妇於此日侍其夫子舅姑揭然鸣於衆曰我不玷尔帷簿一室之人必大笑以为妇固然也终岁食贫室中虚无有妇饱糠籺而甘旨奉舅姑犹日诟而责以三牲五鼎之养宗亲内外又日廹而索以牡羜之速杂佩之赠谇声交至妇必怫然谢曰吾非倚门倡安从办此非以此自多情激势蹙聊一云尔也仆之所处或有类於是夫吏之事有百莫先於廉妇之行有四莫先於贞妇无他能而独以不淫鸣固已悖矣假令墙茨见丑侈然骄语其夫曰我虽不德而善女红能办尔家事其夫有不大惭而唾逐之也哉今为妇或不幸如此不见逐於夫又从而宠之妇辄以骄娣姒然以告东邻之嫠妇去之若负涂矣人之才志不同未可以不识时相病也昨为兄治装亦不敢不略尽兄故知我者幸恕此老妇邮便还荅想复一笑


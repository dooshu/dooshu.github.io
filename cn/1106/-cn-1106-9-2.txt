○唐相国房公德铭之阴

（德铭见上。一本，唐下有故字，无德字。）

天子之三公称公，王者之后称公，《（公羊传》文。）诸侯之入为王卿士亦曰公。有土封，其臣称之曰公。尊其道而师之，称曰公。楚之僭，凡为县者皆曰公。（为，一作与，）古之人通谓年之长老曰公。故言三公若周公、召公，《（公羊传》：三公者何？天子之相也。天子之相则何以三？自陕而东，周公主之；自陕而西，召公主之；一相处乎内。）王者之后若宋公，《（史记》：微子开者，商帝乙之首子，而纣之庶兄也。周公既承成王命，诛武庚，杀管叔，放蔡叔，乃命微子开代商后，作《微子之命》以申之，国于宋。微子开卒，立其弟衍，是为微仲。微仲卒，宋公稽立。）为王卿士若卫武公、虢文公、郑桓公。（《诗·淇澳》，美卫武公能入相于周。《缁衣》，美郑武公父子并为司徒。郑武公父，即桓公也。《左传》：宫之奇谏曰：“虢仲、虢叔，王季之子也，为文王卿士，勋在王室，藏于盟府。”）其臣称之，则列国皆然。师之尊若太公。楚之为县者若叶公、白公。（为，一作与。《史记·楚世家》：惠王二年，子西召故平王太子建之子胜于吴，以为巢大夫，号曰白公。服虔曰：白，邑名。楚邑大夫皆称公。叶公，公子高也。叶，亦楚邑名。叶，于涉切。）年之长老若毛公、申公、涪公。《（汉·儒林传》：毛公，赵人。申公，鲁人。又云：于鲁则申培公。培字音陪。今此作涪公，未详。涪，音浮。）而大臣罕能以姓配公者，虽近有之，然不能著也。唐之大臣以姓配公最著者曰房公。房公相玄宗，有劳于蜀，人咸服其节；相肃宗，作训于岐，（至德元载九月，肃宗次顺化郡。自蜀至，为相如故，遂同至凤翔。凤翔即岐州也。）人咸尊其道。惟正直慈爱，以成于德。用是进退，所居而事理辩，（辩，一作辨。）所去而人哀号。理袁人，袁人不胜其怀。（二袁字，它本并作远。）为文士赵郡李华铭公之德，乱，故不克立。

今刺史太原王涯（涯以左拾遗为翰林学士，进起居舍人。元和初，其甥皇甫以贤良对策忤宰相，涯坐避嫌，罢学士，再贬虢州司马。元和三年，徙为袁州刺史。）嘉公之道犹在乎人，人不忘公之道，（一本作袁人不忘公之道，）为之刻石。且曰：“州之南有亭，曰需宴亭，公之为也，人之思也。”乃增饰栋宇，即而立焉。州人大悦，咸会陨涕，言曰：“昔公以周、召之德，微子之仁，有土封以为卿士，道为三公，德为国师，年为元老。尝为县，县怀其化。至于州，州濡其泽。（濡，音儒，沾湿也。）凡我子孙，（我，一作公。）罔不戴慕。”盛德之词，文而不刻。（一作列。）更刺史数十，莫克兴起，乃卒归于王公。王公尝以机密匡天子于禁中，遵公之道，（遵，一作承。）刺於我邦，承公之理，（承字，一本作由，又一作序。）又能尊公之德，起遗文以昭前烈，则其入为卿士三公也，孰曰不宜？吾惧其去我也遽，愿书于铭之阴，用永表于邦之良政。


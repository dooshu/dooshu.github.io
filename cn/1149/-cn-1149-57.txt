卷五十七

钦定四库全书

续後汉书卷五十七　　　　元　郝经　撰

列传第五十四

吴臣

孙邵　顾雍【子邵　邵子谭　承　雍孙荣族人悌　殷礼】步隲【子阐　周昭李肃】　诸葛瑾【少子融】

孙邵字长绪北海人也伟风仪长八尺为孔融功曹融称之曰廊庙才也从刘繇於江东繇没遂从孙策及权统事数陈便宜以为应纳贡聘权即从之拜庐江太守迁车骑长史黄武初权初置丞相以邵为之兼威远将军封阳羡侯为张温暨艳所奏举邵辞位请罪权令复职四年卒【谨案孙权传云四年夏五月丞相孙邵卒】年六十三【原注志林吴之创基邵为首相史无其传窃尝怪之尝问刘声叔声叔博物君子也云推其名位自应立传项峻吴孚时已有注记此云与张惠恕不能後韦氏作史盖惠恕之党故不见书】

谨案顾雍传阙止存附传族人悌殷礼二篇

悌雍族人字子通以孝友亷正闻於乡党年十五为郡吏除郎中稍迁偏将军权末年嫡庶不分悌数与骠骑将军朱据备陈祸福言辞切直朝廷惮之内行尤谨待其妻如宾夜归晨出希见其面尝疾笃妻出省之悌命左右扶起冠带加袭趣令妻还悌父向历四县令年老致仕悌每得父书常洒扫整衣服更设几筵舒书其上拜跪读之每句应诺毕复再拜若父有疾问至则临书垂涕声语哽咽父以夀终悌饮浆不入口五日权为作布衣一袭皆摩絮着之强令悌释服虽以公议自割犹以不见父丧常画壁作棺柩象设神座於下每对之哭泣服未阕而卒悌四子彦礼谦秘秘晋交州刺史秘子衆尚书仆射殷礼【谨案陈志孙权传注作殷札误考张温顾雍传俱作礼与此书合】字德嗣幼有令闻潜识过人年十九守吴县丞孙权为王召除郎中後与张温俱使汉诸葛亮甚称叹之稍迁至零陵太守赤乌四年权使全琮畧淮南诸葛恪攻六安朱然围樊诸葛瑾取柤中礼言於权曰今天弃曹氏丧诛累见虎争之际而幼童莅事陛下身自御戎取乱侮亡宜涤荆扬之地举强羸之数使强者执戟羸者转运西命益州军於陇右授诸葛瑾朱然大衆取襄阳陆逊朱桓别征夀春大驾入淮阳历青徐襄阳夀春困於受敌长安以西务对汉军许雒之衆势必分离掎角瓦解民必内应将帅对向或失使宜一军败绩则三军离心便当秣马脂车陵蹈城邑乘胜逐北以定华夏若不悉军动衆循前轻举则不足大用易於屡退民疲威消时往力竭非策之善也权弗能用礼卒子基无难督以才学知名着通语数十篇有三子巨字元大有才器初为吴偏将军统部曲城夏口入晋为苍梧太守少子佑字庆元吴郡太守

谨案步隲传阙止存附传李肃一篇

李肃字伟恭南阳人少以才闻善论议臧否得中甄奇録异荐述後进题目品藻曲有条贯时服其精鉴权擢掌选举号称得才求出补吏为桂阳太守吏民悦服徵为卿会卒

诸葛瑾字子瑜汉丞相亮之兄也【原注吴书其先葛氏本琅邪诸县人後徙阳都阳都先有姓葛者时人谓之诸葛因以为氏裴松之曰风俗通葛婴为陈涉将军有功而诛孝文帝追録封其孙诸县侯因并氏焉此与吴书所说不同】瑾少聪敏游学京师治毛诗尚书左氏春秋遭母忧居丧後事继母皆以孝称灵帝末年避乱江东值孙策卒孙权姊壻曲阿弘咨见而异之荐於权与鲁肃等并见宾待後为权长史转中司马建安三十年权遣瑾通好昭烈与其弟亮公会相见退无私面与权谈说谏喻未尝切愕微见风采粗陈指归如有未合则舍而及他徐复托事造端以物类相求於是权意往往而释吴郡太守朱治权举将也权曾有以望之而素加敬难自诘让忿忿不释瑾揣知其故而不敢显陈乃乞以意私自问遂於权前为书泛论物理因以已心遥往忖度之毕以呈权权喜笑曰孤意解矣顔氏之德使人加亲岂谓此耶权又怪校尉殷模罪至不测羣下多为之言权怒益甚与相反覆惟瑾默然权曰子瑜何独不言瑾避席曰瑾与殷模等遭本州倾覆生类殄尽弃坟墓携老弱披草莱来归在流隶之中蒙生成之福不能躬相督厉陈答万一至令模孤负恩惠自陷罪戾臣谢过不暇诚不敢有言权闻之怆然乃曰特为君赦之後从攻关羽封宣城侯以绥南将军代吕蒙领南郡太守住公安昭烈征权权求和瑾与昭烈牋曰奄闻旗鼓来至白帝或恐羣臣以吴王侵取此州【谨案羣臣陈志作议臣】危害关羽怨深祸大不宜答和此用心於小未留意於大者也诚为陛下论其轻重及其大小陛下若抑威损忿暂省瑾言者计可立决不复咨之於羣后也陛下以关羽之亲何如先帝荆州大小孰与海内俱应仇疾谁当先後若审此数易於反掌【原注裴松之曰刘后以庸蜀为关河荆楚为维翰关羽扬兵沔阳志陵上国虽匡主定霸功未可必要为威声远震有其经畧孙权潜包祸心助魏除害是为翦宗子勤王之师行曹公移都之计拯汉之规於兹而止义斾所指宜其在孙氏矣瑾以大义责备答之何患无辞且备羽相与有若四体股肱横亏愤痛已深岂此奢阔之书所能回驻哉载之於篇实为辞章之费世期之明昭烈之心正孙权之罪得之矣其谓瑾奢阔之书不当载未当也夫史之所记所以着邪正别诚】

【伪瑾之志欲弭昭烈之怨盖孙氏之愆合二国之好固非奢阔载之是已】时或言瑾别遣亲人与昭烈相闻权曰孤与子瑜有死生不易之誓子瑜之不负孤犹孤之不负子瑜也然谤言流闻於外陆逊表明瑾必无此宜有以散其意权报曰子瑜与孤从事积年恩如骨肉深相明究其为人非道不行非义不言玄德昔遣孔明至吴孤尝语子瑜曰卿与孔明同产且弟随兄於义为顺何以不留孔明孔明若留孤当以书解玄德意自随人尔子瑜答孤言弟亮已失身於人委质定分义无二心弟之不留犹瑾之不往也其言足贯神明今岂当有此乎前得妄语文疏即封示子瑜并手书与之即得其报论天下君臣大节一定之分孤与子瑜可谓神交非外言所得间也知卿意至辄封来表以示子瑜使知卿意黄武元年迁左将军督公安假节封宛陵侯魏曹真夏侯尚等围朱然於江陵又分据中州瑾以大兵为之救援瑾性弘缓推道理任计画无应卒倚伏之术兵久不解权甚望之及春水生潘璋等作水城於上流瑾进攻浮桥真等退走终以全师保境为功虞翻以狂直流徙惟瑾屡为谏说翻与所亲书曰诸葛敦仁则天活物比蒙清论有以保分恶积罪深见忌殷重虽有祁老之救德无羊舌解释难冀也瑾为人有容貌思度於时服其弘雅权亦重之大事咨访又别咨瑾曰近得伯言表以为曹丕已死毒乱之民当望旌瓦解而更静然闻皆选用忠良寛刑罚布恩惠薄赋省役以悦民心其患更深於操时孤以为不然操之所行其惟杀伐小有过差及离间人骨肉以为酷尔至於御将自古少有丕之於操万不及也今叡之不如丕犹丕之不如操其所以务崇小惠必以其父新死自度衰微恐困苦之民一旦崩沮故强屈曲以求民心欲以自安住尔宁是兴隆之渐邪闻任陈长文曹子丹辈或文人诸生或宗室戚臣宁能御雄才虎将以制天下乎夫威柄不专则其事乖错如昔张耳陈余非不敦睦至於秉埶自还相贼乃事理使然也又长文之徒昔所以能善守者以操笮其头畏操威严故竭心尽意不敢为非尔逮丕继业年已长大承操之後以恩情加之用能感义今叡幼弱随人东西此曹等辈必当因此巧弄形态阿党比周各助所附如此之日奸谗并起更相陷怼转成嫌贰自尔以往羣下争利主幼不御其为败也焉得久乎所以知其然者自古至今安有四五人把持刑柄而不离刺转相蹄啮者也强当陵弱弱当求援此乱亡之道也子瑜卿但侧耳听之伯言常长於计校恐此一事小短也【原注裴松之曰魏明帝当时明主政自已出孙权此论竟为无徵而史载之者将以主幼国疑威柄不一亡乱之形有如权言宜其存録以为鉴戒或当以虽失之於明帝而事着於齐王齐王之世可不谓验乎不敢显斥抑足表之微辞】权称尊号拜大将军左都护领豫州牧及吕壹诛权又有诏切磋瑾辄因事以答辞顺理正瑾子恪名盛当世权深器异之然瑾常嫌之谓非保家之子每忧戚初瑾为大将军而弟亮为汉丞相二子恪融皆典戎马督领将帅封侯族弟诞又显名於魏一门冠盖三方天下荣之瑾才畧虽不及亮而德行尤纯妻死不复娶爱妾有子不举其敦笃如此赤乌四年年六十八卒遗命素棺敛以时服事从省约恪已自封侯故弟融袭爵摄兵业驻公安融字叔长生於宠贵少而骄乐学为章句博而不精性寛容多技艺数以巾褐奉朝请後拜骑都尉赤乌中诸郡出部伍新都都尉陈表吴郡都尉顾承各率所部领人会佃毘陵男女各数万口表病死权以融代表後代领父部曲【谨案志作後代父瑾领摄融部曲融字疑衍】吏士亲附疆外无事秋冬则射猎讲武春夏则延宾高会休吏假卒或不远千里而造焉每会辄历问宾客各言其能乃合榻促席量敌选对博奕樗蒲投壶弓弹部别类分肴核醑茗闲进迭行融周流观鉴终日不倦融父兄质素虽在军旅身无采饰而融锦罽文绣独为奢绮孙权卒徙奋威将军後恪征淮南假融节令引军入沔以击西兵恪既诛遣无难督施寛就将军施绩孙壹全熙等取融融卒闻兵至惶惧犹豫不能决计兵到围城饮药而死三子皆伏诛先是公安有灵鼍鸣童谣曰白鼍鸣龟背平南郡城中可长生守死不去义无成及融被围果刮金印龟服之而死【原注陈志张昭顾雍诸葛瑾步隲共一传评曰张昭受遗辅佐功勲克举忠謇方直动不为已而以严见惮以高见外既不处宰相又不登师保从容闾巷养老而已以此明权之不及策也顾雍依仗素业而将之智局故能究极荣位诸葛瑾步隲并以德度规检见器当世张承顾邵虚心长者好尚人物周昭之论称之甚美故详録焉谭献纳在公有忠贞之节休承修志咸庶为善爱恶相攻流播南裔哀哉】

议曰权初称王依放汉制置丞相而用孙邵及称尊号顾雍陆逊步隲相继为之皆以德度见器雍容泰定有大臣之风焉诸葛瑾才猷藴藉颛面上将以功名终亦其次也邵谭忠清梗亮克世光烈步氏有阐诸葛氏有恪家声坠矣

赞曰侃侃相臣济威以仁震霆收声泽国生春元叹德度沉深穆远澄渊不波龙盘蛟转子山纯懿子瑜共肃赞元将命共安坤轴








○请改元立号表

臣闻功莫大於缔构乾坤，孝莫先於缵承社稷。伏惟皇帝陛下继述冠於周武，中兴迈於汉光。曩者巨逆慢天，中原失序，生人罹厥角之祸，皇运甚缀旒之危。陛下亲讨元凶，指麾戎旅，尊先帝於灵武，返上皇於巴蜀。以一旅而归定二京，不再周而克宁九庙，是陛下缔构之功也。及乎先帝厌代，奸臣窥国，怀蹑足之变，构无将之端。陛下隳将成之祸胎，挫已就之凶计，申大义而诛吕，全至公而嗣文。日月蚀而重明，寰宇倾而再定，陛下缵承之孝也。臣伏以古先帝王，继体践祚者，年逾则改元；创业垂统者，功成则上号。陛下顷以先帝梓宫，象设犹在，桥山石室，弓剑未藏，固违体天之典，将申宁戚之义，孝思之至，又何加焉？今二圣灵盾，永安陵寝，万方黎庶，悉梦华胥。圣人之哀荣毕矣，帝王之功业成矣。宜其大崇徽号，允群臣禺然之望；惟新正朔，覃四海莫大之泽。伏愿降明诏，下有司，许臣等徵三代之故事，考百王之通典，改元立号，革故鼎新，悬之无穷，倬映千古。臣子仪等与群臣万姓不胜恳请大愿之至。


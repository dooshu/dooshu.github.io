○封郭虔瓘郭知运制

朕闻赏有功，报有德者，政之急也。若功不赏，德不报，则人何谓哉？云麾将军检校右骁卫将军兼北庭都护瀚海军经略使金山道副大总管招慰营田等使上柱国太原县开国子郭虔瓘、宣威将军守右骁卫翊府中郎将检校伊州刺史兼伊吾军使借紫金鱼袋上柱国郭知运等，早负名节，见称义勇。顷者柳中金满，偏师御敌。萧条穷漠之外，奔迫孤城之下，强寇益侵，援兵不至，既守而战，背秋涉冬，枥马长嘶，戍人远望，谋以十胜，成其九拒。遂能摧日逐之遗种，斩天骄之爱息。岂耿恭、班超，独高前史；将廉颇、李牧，与朕同时。眷言茂勋，是所嘉叹，信可以畴其井邑，昭示遐迩，俾劳臣劝而懦夫立焉。虔瓘可进封太原郡开国公，知运可封介休县开国公。








○禁滞狱诏

刑柄为制礼之先，狱讼乃有国之重。一成共守，四海同文，咸符钦恤之言，乃致太平之道。以近及远，列职分司，申明皆有其旧规，决断各繇其所属。惟理则罪疑可定，惟正则刑措可期，谅在举行，方无壅滞。应三京诸道州府系囚，据罪轻重，疾速断遣。比来停滞，须奏取裁不便区别，故为留滞。今後凡有刑狱，据理断遣。如有敕推按，理合奏闻，不在此限。


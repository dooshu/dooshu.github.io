○與趙玉泉大廵書 【 海寇】

東南數郡、始被寇以來、州縣望風如燬、葢以承平既久、武備盡廢、倉皇窘迫、固宜至此、至於　朝廷命將徵兵、已及數年、卒無成功、愚妄意將無專權。十羊九牧故也。古人命將則廟見、專閫以外、一切繕財養士、生殺封拜、不由中覆、甚且專空頭敕便宜行事、至敵國外夷、得權厚賄以深入行間、間有小挫、亦唯責其成功。而往往寬其文法。故得以緩急如意。國家征伐之權、則既移之撫臣、而不以專之將領、已與前代有間矣。撫臣所專。不能越千里以外。於是總之督府。他如總兵何卿沈希儀輩、皆川廣名將也、比聞其至、所部署者不過所擕家丁數十人。與本處一二百烏合游食之卒而已。更無數千專領之兵。及一切不貲之費。令得以恣其出入。使之厚賞搆諜其間。而督府雖設有旗牌。往往訓練。未嘗一按軍法行事。及出師望風而潰。未聞於軍前戮一偏裨之將以肅其氣。信如此則何以有死鬪之士而制勝也。近又設重臣指趙文華也以監視之。頗聞彼東此西。督府及將領以下。往往望風懷讒。自相疑懼。以彼事體。與唐人監兵故事何異。此萬萬成功所難者、明公今日之事首當建及者也。其次則選調客兵一節。如今年三州狼兵。永順土兵。最為驍悍。不幸事機既失。不及全功。難以再調。近到川兵。尚未聞處分。愚獨以為倭奴所長在利刅。諸兵不能支。然無盔甲。唯擇善射者能覆之。當於河南山東北直隸民兵奇兵。及河間保定達官數內。量擇射之最精者。一二千人。以為前鋒。仍挑膂力倍人善悶棍者佐之。大較不過三千。此或今日全勝之兵也。各兵皆已籍而飬之在官。不必他有厚費。且今年十一月以後。明年五月以前。正其下操團之時。量為調發一用。亦無不可者。他種種事宜。曩巳稍詳。所寄李汲泉中丞書中嘗塵尊覽矣。大較於浙東及海上馬瘠諸山事機愚所不詳、至於嘉湖蘇松、所可便宜嚮之區區、或多近似者也、與李書八條諜賊情其首也內設城一條因不甚中欵故刪去內如諜賊情一條。尤為口??緊。近聞海中各島。紛紛競起。軍門興兵數年。尚不得彼中一二要領。何以緩急謀敵。明公達練當世。况舊歷閩海。其寇中一切蜂起蟻聚之始。及其兵連禍結之久。當必有剖如日月者。顧山谷之跡。無繇侍教耳。或曰非通海市。必不可散彼黨而諜彼情。此今日所急者嚮嘗面及、不敢再議、至於敝府備海寇、尤與??公海諸郡不同。湖多巨浸旁溪、而海寇所奪舟楫而入、不便馳逐、况湖中多販鹽亡命。以射虎打生為業者。皆強弩徤鬪之士也。倘按七州縣山田地蕩。每畝歲括銀一分以上。可得五六萬金。即於歸安烏程長興各縣募鹽徒二千。虎手五百。打生五百。即籍其所故習鹽船為水戰之兵。於中擇厚貲而勢眾。多智謀才畧者。部署之。大畧人給每年工食銀一十五兩。計兵三千。該歲費四萬五千兩。至於兵仗則人各自具。並不必官府別設間有補緝。所費不多。特火器火攻并一切賞賚之費。此在明公擇他郡佐貳有異材者。量移於此以專責之。名曰湖中水戰之兵竊計海寇所長者在舞利刅。我兵特飛舸以乘之。必不與陸鬪。彼之利刃無所施海寇所短者。在不甲而裸鬪。吾遠在百步以外。選虎手打生之最精者。乘利而射之。近在數步以內。則聚鹽徒之最悍者。操長篙及鎗砲諸器以蹂之。彼萬萬不得利而深入者。愚初歸時嘗以此說郡守公矣。郡守公亦集諸鄉先生共計而諾、已而不果施行、恐括財既多。易起他議。故遂中止耳。抑不知近日烏程各縣、所集糧長兵船大戶兵船里長兵船一節、所費不貲、並皆脆弱游惰之丁。是以執袴操兵也况人與船器不相習。十無一堪者。至於有司乘此科罰。旦暮如織。上官不能制其盈縮。百姓不能窺其出入。此所謂以虔聲而濫實費。其實萬無可用者也。倘明公下有司罷去糧里一切兵夫。而按田以養兵。一則家各按產之多寡出其百一以繕兵而所費頗均一則官能籍其徤鬪之卒故乘之舟故習之兵仗人與器相習而緩急得用一則既設專官統專兵之後唯以海寇息滅為期歲終不止則按畝括財如故可以久遠施行愚見如此、至杭嘉寧紹以上、又與敝郡事體不同、不敢妄及、但此賊乘潮往來。今勦寇耑恃邊兵何耶必非調到客兵所能久戍。而於鄉兵不可不為早練則竊恐各府括財繕兵。大約亦當準此。伏唯尊裁、


○为独孤郎中祭皇甫大夫文

年月日，具官某，谨以清酌之奠，敬祭於故浙西东观察使皇甫公之灵。古人有言，智仁及勇，是谓达德。大夫蹈之，以卫王国。乃昔天步未夷，六师徂征，尝牧圉，戡彼丑虏，勇也。及夫宦竖拥兵，窥伺枢密，公沈谋内断，辅德不秽，智也。分陕牧越，统戎镇俗，承其风者，莫不宁息，仁也。议者谓公，方为国翰垣，为人父母。宜锡难老，荷兹介福。命之倚伏，曾是不淑。岂夫天所夺，人所欲。大旆长毂。东征不复。如彼鲁侯，往歌来哭。呜呼哀哉！某顷与公，相遇於斯。今也言归，投吊於斯。泛泛方舟，旋载裳帷。晏晏言笑，今成涕Д。道路远而，音尘绝而。旨酒一觞，惟灵享思。呜呼哀哉！


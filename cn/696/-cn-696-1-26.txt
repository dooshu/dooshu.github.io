汶济杂诗


其一


齐鲁千秋路，关梁万里游。
平畴骄雉兔，土室傍梧楸。
云出东封盛，河伤南徙愁。
寂寥无壮士，霜雪满吴钩。







其二


平野冥冥气，居人极望中。
城分莒子国，殿似鲁王宫。
老鹤盘天碧，妖狐吹火红。
维舟荒岸下，木落古祠空。

其三


不见多文学，荒茫何处村。
黔黎轻黍稷，朱户畜鸡豚。
侠客惊鸣镝，焚香拥绣幡。
问风频洒泪，东海尚游魂。

其四


莽莽层沙见，川原无是非。
犬骄风劲猎，鸟骇日寒飞。
小市船朝集，孤城吏夜归。
北来星使冷，应已授冬衣。

其五


东秦凭览内，昔日甲兵间。
避地人谁见，雄图意可攀。
水封邹峄穴，云拥穆陵关。
横海方传捷，三齐且破颜。

其六


沙草随朝雾，长天覆几重。
鲁云犹似马，汶水半名龙。
城郭风尘际，舟车日夜逢。
渐深云景怯，未敢访登封。

其七


涓涓流石路，离别在南池。
地脊如天党，山根足雨师。
牛羊龙女宅，松柏禹王祠。
为有朝宗道，川符贡不衰。

其八


寂寞皆贤圣，遗风更渺茫。
文章青史信，陵墓白云长。
稷下谈无敌，龟山操可伤。
纷纷多我道，兴废在神乡。

其九


千里浮舟竟，纠纠戍卒风。
岂无输塞下，有计宝关中。
恶少横盐去，谁何露刃攻。
可怜皆奥壤，阡陌几时空。

其十


圣德深垂俭，王供递不烦。
忧虞都水使，意气小黄门。
盐铁标灵荐，弓刀媚至尊。
贤豪徒扼腕，按剑与谁论。





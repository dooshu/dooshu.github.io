答进鲥鲜枢使言进奉骚扰


近年进鲜船只，沿途骚扰，每处索水钱二三十两，夫役至百余名。地方被其毒害，不敢声言，以进鲜事重也。今年有李进者，暴横尤甚，殴死贺御史之仆。此中台谏，皆为不平。有欲言者，生力止之。谨以告之门下。

窃意进鲜重事，固不敢减省，然亦宜裁其虚冒船只，革其附载私物，定以限期，治其违犯之罪。仍选差谨慎小心者，勿令多带积猾棍徒。庶奉使者知警，而地方官民亦戴公之德无穷矣。

近内府诸衙门积弊，赖双林冯公加意厘革，天下蒙福。公若肯留意于此，即冯公不得专美，且树芳名，需大受亦在于此。唯高明图之。






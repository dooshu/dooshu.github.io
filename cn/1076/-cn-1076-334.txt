卷三百三十四

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三十四

明　杨士奇等　撰

御边

宋高宗建炎元年尚书右仆射李纲上言曰臣闻居於山者必高垣墙固柴栅以虞虎狼之害居於野者必盛僮仆厉甲兵以防盗贼之患今日之患害巳深矣曾不为防虞之计而裂地厚赂以予之譬犹割肉以啖饿虎而欲止其搏噬出财以畀强御而欲止其侵陵岂可得哉臣所谓三年然後兵可用者谓大举以报今日之耻也至於守备则自今以往当日为虞害防患之计不可蹔辍夫金人既已得其所欲挟二圣卷六宫而北之矣逼胁邦昌使僭位号其意亦岂果在邦昌哉特迫於时月不得不归知天下之戴赵氏必将有主而陛下总兵于外必为臣民之所推故留此以为中国舋端其意不难知也语曰鞭虽长不及马腹夫以四方万里之远而金人欲以力经营之故其力之所及者靡不悉取而其力之所未及者留舋以为异日之图此必至之理也为今日守备之策当以河北河东之地建藩镇立豪杰使自为守朝廷量以兵力援之而於沿河沿淮沿江置帅府要郡以控扼修城池备器械屯兵聚粮坚壁清野教车战以御其奔冲习水战以击其济渡使进无所掠退不得归则其势必不敢深入至於陵边隅破城邑则不能保其必无也但能备御今冬不至越轶使国势渐定人心稍安则自此得益修军政吾无患矣臣愚料之金人秋冬之交决须再来仍分为两道由河东来者自京西以扰关中与夏人连谋欲窥川陕由河北来者自京东以扰淮南与高丽连谋欲窥江浙则京西陕右京东淮南不可不为之防当择大帅屯重兵以经略之譬犹治病当视脉息察邪气之所入预遏絶之不然待其既至而後治则无及已惟陛下熟计而幸察

绍兴间纲为江西安抚制置大使乞沿淮汉修筑城垒劄子曰臣伏覩手诏车驾将乘兹春律驻跸建康此诚至当甚盛之举也臣昨奉诏书条具边防利害尝论驻跸建康为措置之宜所当先者然其说谓淮南有藩篱之固则建康可都宜命诸将移重兵於江北料理营田葺治城垒则藩篱可成今大将既已移屯矣营田既已施行矣楚泗既已修筑城垒矣惟是沿淮如庐寿沿汉江如襄邓等处尚未措画臣愿陛下降诏刘光世岳飞乘士卒之暇以渐修筑如韩世忠之於楚张俊之於盱眙杨沂中之於泗使名城坚垒緜亘相望以张国势以讋敌心又命朝廷选通知古今臣僚按行淮汉深考古迹要害控扼之地如濡须坞牛渚圻之类筑垒屯兵益务自固使藩篱无侵突之虞貔虎有蓄鋭之利以守则固以战则胜此今日之上策也夫守战一道也能固守而後能进战是守者进之基也譬如奕棊之家凡欲胜人先须自固此言虽小可以喻大今陛下既已断自渊衷不贰不疑驻跸建康以承天意矣伏望圣慈益修战守之备以建中兴之功天下不胜幸甚臣以衰病见丐闲散不胜臣子爱君忧国之诚辄复自竭冒昧以闻或有可采亦臣仰报圣恩之万一也干渎天聪臣无任惶惧战越之至

二年纲为观文殿学士上言荆湖国之上流其地数千里诸葛亮谓之用武之国今朝廷保有东南控驭西北如鼎澧岳鄂若荆南一带皆当屯宿重兵倚为形势使四川之号令可通而襄汉之声援可接乃有恢复中原之渐建炎中御史中丞许景衡奏乞救援顺安军疏曰臣伏覩顺安军为金兵围城危急奏乞差军救援并乞籴买本钱未闻朝廷措置施行又二状为久阙正官亦蒙批送吏部依条差注窃谓边奏告急乞兵救援及籴买粮草正在朝廷疾速应副岂可顷刻濡滞也极边州郡方当军兴系是重难去处今阙正官亦须破格立赏然後人肯注拟若令吏部依条差注亦恐人不愿就也窃闻河北并边州郡若安肃广信皆已?没唯有顺安尚能固守不屈此宜朝廷特加奬励若有申请尤当疾速施行今来二事或如常程文字或只付之有司不蒙特与措置朝廷果欲弃河北耶又本军所奏城中刍粮向尽只可支持一月度至今日恐已不能固守兼得诸道路之言顺安近已残破若果如所闻则亦已矣不然更望睿明详览本军所奏下三省枢密院疾速应副人马籴买本钱及措置破格差官填阙免令一城官吏生灵尽为强寇杀戮驱虏也

景衡又奏乞备江岸把扼劄子曰臣契勘方今驻跸淮甸而大江上流所当设备虽真州已有范琼一军其向上宣化渡和州乌江与江西金陵马家渡采石相对并是险厄去处各合立寨栅修战船置水军精选巡检閲习弓弩以戒不虞只如前日张遇羣贼顺流而下若沿江逐处皆有守御之备亦岂能便据金山梗絶江渡耶覆辙未远後患可忧伏望睿旨行下所属相度前项险厄去处增置巡检水军及守御之具亦思患豫防之意也或恐臣所闻关津未至详尽则乞所属从长讲究施行

三年赵元镇上奏曰臣伏见比来臣寮上殿奏陈利害并羣臣应诏条具及二府大臣延见宾客献陈己见江淮监司郡守前後申请防秋要切之务不过控扼上流防托淮甸固护江浙一带自四月迄今百有余日虑之固已无遗策大率以兵为先而分兵固守占据地形习熟其山川险易之宜以为出入邀袭之计要在前期而遣则军行从容民不骇愕今已秋矣未见分兵而出也一旦边报有警敌骑南来风劲马骄倏至泗上则淮甸震惊声摇江左陛下其能安居於此乎或谓俟杜充至然後分遣今道路梗澁充若久之未至终将不遣邪傥预为拨发各使按堵俟充之至尽以付之有何不可自来出兵例皆留滞今日上画一明日请器甲今日支借请钱粮明日散起发犒设般挈老小编排舟船动有十日半月之事比至按队渡江各到屯泊去处又须旬余非可传箭而集举鞭而行也待其有警而後发不亦晚乎是时上下惶骇军情忧疑将有去留向背之意安在其为控御哉若以谓淮甸上流自有兵将分擘已定不须遣兵则幸也苟或不然臣实忧之後时之悔其可再邪臣愿降旨开具上自荆襄下及楚泗屯泊地分所屯兵马大将谓谁置司处所先声後实未必皆然多作条画揭示一牓姑以安士民之念亦使敌人知吾有备所谓伐谋也

元镇又论防秋利害上奏曰臣窃惟东晋之迁国势微弱惟其设淮上之备以严外户扼荆襄之要保有上流是以能建都江左历年之久今车驾驻跸建康则荆淮之防托沿流之斥候诚为急务斥候之不明以措置不专劝赏不立也自来委之军中及沿路州县而军或散亡城亦自守仓皇阻絶力所不暇今欲自御营及诸军州县各选募使臣兵级立定人数信赏必罚不任出战城守之责专令探报如此则人得尽力而事不失实矣防托之不谨以事出仓卒不能预备也自来俟有警急乃始调发而阵未成列兵刃已交退无所归披靡逃溃今欲前期选閲受成而出各使分擘远近占据形势习熟其山川险易之宜以为出入邀袭之计广积刍粮严设堑栅出而掩击入而拒守如此则前有以阻遏而後能牵制矣虽然防托之任正惟其人未得其人计将安出臣窃谓黄帝时诸侯相侵伐暴虐百姓於是习用干戈以征不享然而迁徙往来无常处以戈兵为营卫所以能战炎帝伐蚩尤逐荤粥以去天下之不顺者今陛下欲久留此耶愿如臣所陈谨斥候防托之备慎将帅委任之选保无後患坚守不动为长远之计可也苟或未然则维扬之祸可不鉴哉臣愿陛下深惩既往之失常为去就之谋以六宫所止为行宫以车驾所至为行在吏部注授并依八路户部金帛贮之诸州凡宗庙祭祀礼文法物及六曹百司之闲慢者并归之行宫而差除陞擢号令赏罚出於行在随驾之兵不在多选择万余以备仪卫其余兵将分布江淮预设控扼既有以分军食又有以相应援行在官兵既省则用度易足进退简便或驻江浙或临淮甸延见父老省察风俗旌别善恶搜扬人材召集军兵振耀威武使敌人知有预备而莫测巡幸定居之所则恐未敢再谋窥伺然後别遣能臣出使关陕收六郡良家子募为効用优诸路弓箭手足其阙额以至蠲私田之税如弓箭手法推之全陕诸郡因其民俗复唐府兵之制待以岁月训练精熟则四方之事庶有可为者且关中四塞之国周以龙兴秦以虎视汉高祖所以卒能并强楚成帝业者以其先得关中之地是知古先帝王欲大有为於天下莫不在此今固未可幸陛下它日图之

绍兴间元镇又上奏曰臣契勘即日防秋是时臣虽夙夜惕厉思所以广为堤备第念事势相形利害安危固有缓急轻重傥非先事建明远渎圣听恐一旦措手无及恭惟清跸见驻临安二浙闽中为近辅江东淮甸为要藩自行朝达镇江建康屯宿重兵无虑十万距京师约三千里非不深且远可恃以安然江西一路北际陈蔡庐寿西连潭衡荆襄比他路边面最为濶远伪齐见遣兵将力守光州为备数年颇闻农种渐广自汴由陈蔡至光才三百里复与蕲黄接界亦粗有粮可因臣策伪齐万一会合金人再来南侵当数路并进而镇江建业既已有备必由光州直捣蕲黄旬日便到江上虏船造栰乘间南渡声摇江湖人心摧於伤弓当鸟惊鱼散支吾不暇将见行朝亦不得奠枕则建康镇江虽屯重兵固已无益於事矣况己酉冬敌骑已尝出武昌岸径趋兴国缘山疾驰数日传洪州城下前车之戒未远则江西今日利害安危岂不重且急乎臣计本司见管军马共一万六千余人皆是招收乌合之衆除辎重火头等外可使出战仅及万人才足以屯防近里州县堤备盗贼岂堪前当大敌近奉圣旨留岳飞全军先分万兵驻九江士马精劲似可倚仗臣愚见尚有二患边面濶而伪境近则师不可不益师旅增而赡给广则财不可不聚谓如江州兴国军西抵岳鄂皆据大江上游曲折千里控扼要害受敌处多自湓浦以上江渐狭隘至霜降水落则一箭可及一苇可航非若下流深濶多阻未易侵越也今计岳飞兵数二万一千有余除火头辎重守寨疾病人外实得战士一万五六千人忽有警急迎敌保城临时应机犹恐分布不给兼岳鄂人马无多安能使犄角?援臣欲乞朝廷更摘那数头项堪任出入将兵时暂付臣相兼使用又本路州县屡经兵火残毁继以连岁讨贼大兵往来民力雕弊官用空虚今既留岳飞全军复丐益师则军储愈窘若止仰漕计必致阙误臣欲乞朝廷广行支降钱物及就拨本路?于诸司上供钱帛并榷货务见在及日後收桩之数并行付臣斡旋相兼支遣仍乞选户部官一员前来与漕臣协议?副庶几兵势稍强财用粗足可以待敌且免临时扰攘失措之患臣材识庸暗所见止此伏望圣慈察其势迫计穷早赐睿旨详酌施行

元镇又乞下湖北帅司堤备贼马上奏曰臣昨据本路制置使岳飞申诸处探报李成刘麟会合金人有直趋蕲黄渡江之计臣以本路正当冲要控扼江浙实系行朝利害不敢隐默节次具奏庶几中外预得为备不至仓卒失措自十一月二十日已後探报少缓而臣不即以闻者以敌情不测万一所传不审有失堤防或致冲突之患当料其有不料其无勿恃其不来恃吾有以待之也今李成尚留汉上虽未闻追袭之耗而经营襄邓用意不浅盖轻兵追袭为患速而小占据上流为患缓而大计朝廷已有措置非臣愚虑所及缘上流既失即自汉阳而下沿江诸郡皆顺流可至之地不可一日弛备非特防秋而已臣已奏禀乞支降钱物打造战船不唯本路合行计置窃恐沿江诸路亦当如此兼闻光州顺昌府各储粮十数万今则未见动息观其意向必有所用臣除不住移文制置使岳飞及本司所遣兵马远布耳目益严防守并召募硬探直往襄阳已来伺察敌情外所有汉阳沌口系汉江下流湖北帅司所隶更望圣慈特降睿旨严切戒约过为堤备庶免意外不虞之患

绍兴初监察御史明槖言湖南边郡及二广之地旧置溪峒归明官比年寖广其员及诸州措置隘砦阙人把拓又令管押兵夫素不习知法令率贪婪无厌况管押又皆乡民甚为边患遭困苦折辱者往往无所赴愬议者欲俾帅臣籍其姓名每三年一迁易如州县官故事或云止循旧添差并罢管押兵夫宜令二广湖南帅臣处置适宜无启边祸以害远人

四年六月张浚论敌情及备御利害上言曰臣闻山东警报晓夕深思未见敌人大举之意臣窃惟世忠进兵淮上号称十万刘豫父子势已窘蹙必多遣伪使求援於敌向使敌之大兵外示衰弱养鋭不动秋高马肥一举而至淮甸是为可忧然其势亦须再调生兵签发百姓方敢深入何则去岁失意而去人心离怨苟非增益重兵安肯辄至也今我师自屯淮楚伪地骚然修城郭起丁役设马栅运粮饷盖刘豫欲以安其民人使无背叛之心凡此皆臣之所乐闻而深喜者比又报敌之大兵已至沂州臣所未喻借使有之岂不为我之利乎夫盛夏兴师中国所难敌人为之其失多矣敌之所恃者马方此大暑不获休养则秋冬安可复用此一利也敌以骑射为能当夏之时筋胶解缓岂能害物此二利也北人性不能热坚甲重兵皆非所用之时此三利也为我之计正当休兵持重日为过淮声势困弊其人仰惟陛下圣算神机必有所处臣愚无识知岂能测度姑叙所见恐或有补圣虑万一区区僭冒伏幸睿照

高宗时浚又论战守利害上言曰臣智识暗陋所见不明惟有愚忠庶几仰报傥或畏避隐默负愧天地诚不忍为臣窃惟敌人盛夏举兵拂天违时朝廷发明诏议征伐固天下所愿者臣愚以为今敌竭国而来其势方鋭可以计图难以力破若速於用兵则战有胜负时有利钝粮有继絶旷日持久变生不虞曷若俾诸帅结从连衡於近淮要害之地据利便择形势就饷运以促其势坚壁清野时遣间谍坐观舋隙使之进不得决战守不能久聚俟其智力俱困而图之天下可定矣帝王之师以全取胜贵谋而贱战正今日之先务也惟陛下察大易不密之戒矜愚臣忧国之私断自圣意天下幸甚浚奉祠居永州论和议利害上言曰臣於正月十五日恭覩大霈之颁再三熟读通夕不寐翌日作书呈参知政事孙近大槩以敌若尚强和安可信其势遂衰和为可惜窃料圣心高明姑且为此内以激将士之愤外以观敌国之情不然事日委靡何以立国燕云之举其鉴不远他日之悔复何可追臣愚区区过计窃以谓敌自宣政以来挟诈反覆倾我国家盖非可结以恩信待以仁义者今日事之虚实姑置未论借令敌中有故上下分离天属尽归河南遂复我必德其厚赐谨守信誓数年之後人情益解士气渐销彼或内变既平指瑕造隙肆无厌之欲发难从之情其将何词以对顾事理之可忧又有甚於此者陛下焦心劳虑积意兵政精神感格将士渐孚一旦北面事敌听其号令游谈之士取功於一时勲绩之臣置身於无用比肩宥密接武求盟小大将帅孰不解体陛下且欲经理河南而有之臣知其无与赴功而共守者矣矧夫敌计莫测自古所传异时策马渡河风尘毕起仓卒之间孰肯赴敌盖自尧舜以来人主奄有天下非兵无以立国非武无以定乱国立而势起乱定而治生然後干戈可戢道德可行未闻委质强邻可以削平祸难远而石晋近而叛豫着人耳目历历可想夫中原之地未易轻守也譬诸人身至虚风邪乘之手足偏废不能运动必其精於自养元气日强气之所到肢体乃举藉外物以扶持难乎其经久而及远矣昔鲁仲连不欲尊秦为帝且曰秦无已而帝则将变易诸侯之大臣彼且夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎盖小之事大不幸而交於虎狼无道之国彼力屈则姑且矜容力强则肆为吞并春秋之时楚怀王入觐于秦一往不返逮今千载之下为之痛心由辨之不早也汉高祖起兵之四年侯生侍太公吕后以归军皆称万岁已而羽解而东归汉王引兵西归张良陈平谏曰今汉有天下大半而诸侯皆附楚兵罢食尽此天亡之时不因其机而取之所谓养虎自遗患也汉王从之古人争天下必审夫机会时不再来追咎莫及高祖知羽之寡恩少义其和不可恃也又知夫从我将士日夜望尺寸功求其显着人心之不可沮也故虽再败固陵甘心不悔兹二事者足以为今之戒矣臣日夜思念此国之大事也陛下独不与二三将帅熟谋之而从约之遽肆赦之速用世儒之常说答猾敌之诡秘措置失叙思之寒心臣不自量为陛下再计嗣今以往使其迁延生事姑缓一时谢絶使人可也明告以利害详喻以曲直可也万有一如太公吕后之归便当博询诸帅奬砺将士外存和议之名内图恢复之实逼之以大势使其人心终至於乖离示之以威武使其内舋不能以遽息始臣而终服之如唐太宗之所以待颉利者庶乎国家可立焉臣罪戾之余一意养亲深不欲论天下事顾惟利害至大至重不忍缄默以负陛下之知罪之听之惟陛下命

绍兴间户部尚书章谊乞守臣措置土豪状奏曰臣窃闻刘光世奏金人忽生南渡之意又闻通州使臣刘铸奏金人来年正月初一日渡江又闻江隂军探报北岸有船数千只臣参验三人之说则金人南渡之计决矣盖金人去岁尝以冬月渡江矣陛下御轻舟乘风遵海而南彼方崎岖山陛当建康屡战之师踰钱塘城守之厄且复再涉重江是以追兵不得以速进也今时则异於此矣大驾驻跸会稽北直通泰彼将方舟结筏径渡三江之口骑兵舟师水陆兼进又自立春之後风起东方海行之舟有类退鷁覆却可虑敌诚出此则我之所保水失乘桴之便陆有追骑之虞堕敌计中矣臣以是思之则三人之报不可忽正月之渡为可信不知朝廷亦尝虑此乎使三人之报不实则大幸矣使其不妄则正旦逼矣将何以待之耶臣闻临安府守臣李光愿统浙西土豪为国屏翰朝廷何不听用其策稍假事权使励其衆藉为御侮非唯临安一府也二浙诸郡江东江西一切委自守臣速行措置明降诏旨喻以力战坚守之意降去退保之令有能竭节城守扼险破敌与夫怀私退避并缘为奸之人来年事平之後大明赏戮如此则金人虽欲南渡有所不敢设其敢渡诸郡之兵且战且守或犄或角日夜追逐数万之衆可立尽也一战而胜敌人终身惩艾陛下国势立而疆土复矣臣不胜区区爱君忧国之诚惟陛下留神听纳与将相大臣速图之

谊又乞令张浚措置防秋然後班师上奏曰臣闻江淮招讨使张浚之师自破李成斩孙建马进之後盗贼震恐知尊朝廷如张用孔彦舟之徒皆愿听节制乘此机会可以措置江湖淮甸之间使兵皆隶将帅使将皆有职任分布要害之地委以战守之事各令漕臣给其粮饷严罚重赏责以来效如此则防秋之事大槩略举矣然後张浚可以班师别听陛下之指授今闻朝廷许之入觐径自淮西循江而下窃恐奉诏遄归其於江湖淮甸之间有合措置事务不暇经略则数路之广盗贼复得屯聚军兵无以弹压虽留岳飞一军以为声援终恐兵少望轻缓急难济伏望睿明更赐裁酌不胜幸甚谊又论守江之策上奏曰臣近者伏见朝廷分三大使宣抚淮南湖北之地皆跨有大江边临淮泗既可以?援东北来归之人又可以扞御敌人南侵之势内资富庶之邦外抚残破之郡诚计之得也然欲进图收复必须退有据依今东北方藉经营之劳而江南实为固守之地设使黠敌凭陵盗贼羣聚但不能踰大江而东则国势巩固如木之有本水之有源崇高广大可坐而致臣去年为郎时尝为宰相画守江二策不蒙施用後卒奔走臣观今日守江之议尚不可废辄缮写投进连粘在前伏望睿明鉴照如有可采乞降付外廷相度令三大使措置施行

谊又论具舟师为守江之备上奏曰臣窃见朝廷自靖康以来聚天下之兵以抗金人初战燕山次战太原初守汴京後守淮甸然而守则不坚战则不利累年於兹矣至于今日知步骑之非敌惧易野之难守是以东踰大江保兹川险势虽甚迫而理实可安朝廷所以屈体为此者谓金人利於鞍马而南方长於舟檝使金人舍其所利而我得用其所长则胜负有在是朝廷之本谋也今则不然专恃长江之险不设舟师之备万一金人东侵方舟结筏皆可济师举帆直指如履平地则向之川险既不可保而南方之所长亦不获用日蹙一日将安所之乎且朝廷之所恃者北则淮南则江今纵不能守淮且欲阻江为险则舟师不可不备也今之议者或欲聚兵於江北或欲分兵於江南此议者未之思耳夫聚兵於江北是欲与金人战也中国既已屡战而屡北则战非所利矣又欲分兵於江南者是欲守也长江数千里金人果得浮舟以济则我不知所守矣故尝谓此二说皆未之思也唯多具舟师中流以守则金人虽有良将劲兵轻车骏马数踰百万亦必临流叹息而退将安用之伏望招选才能之士多具中流之师则江南诸郡虽无守备之兵亦可高枕而卧矣

小贴子窃闻金人已有登莱沂密之地万一自此数郡乘舟而来则通州狼山之险实为咽喉要害之所当有舟师以为备御温台明越常熟福山皆由此路以往伏乞照察

谊再论舟师水战之利上奏曰臣契勘目今朝廷暂驻浙东襟带江海实凭川险以却敌骑然则巨浸湍流盖今日之长城也楼船战舰盖长城之楼橹也舟师战士凿工没人盖长城之守卒也火船火筏强兵毒矢盖长城御攻之具也设有江城万里则尺寸之地不容於不守今有巨浸湍流顾岂可无守御之备哉守御之备莫如舟师用舟师之策莫如中流以守且金人攻城长於用炮我之舟师中流以守则矢石有所不及金人野战长於用骑我之舟师中流以守则骑兵不能奔冲是二者固可以夺金人之所长矣又况金人将必欲与我战乎是必造舟维梁结筏渡骑然後可也造舟结筏不在大江之滨则无舣驻之地必於大江之浒则有焚荡之虞若是则进不得战矣金人将长临大江以困我乎自春徂夏自夏及秋雨潦将降骑兵有?没之忧气令炎燠远人有疫疠之苦若是则退不能守矣在彼者进退失据而我中流之师未尝劳也伏望特赐讨论尽发平陆之兵迭为舟师之用并海沿江若州若县多具中流之师以为守御之备不胜幸甚

五年房州司刑张嵲上疏曰金人去冬深涉吾地王师屡捷一朝宵遁金有自败之道非我幸胜之也今士气稍振乘其鋭而用之固无不可然兵疲民劳若便图进取似未可遽臣窃谓为今日计当筑坞堡以守淮南之地兴屯田以为久戍之资备舟楫以阻长江之险以我之常待彼之变又荆襄寿春皆古重镇敌之侵轶多出此涂愿速择良将劲兵戍守其地以重上流之势六年知鼎州张觷言鼎澧辰沅靖州与溪峒接壤祖宗时尝置弓弩手得其死力比缘多故遂皆废阙万一蛮夷生变将谁与扞御今虽各出良田募人以补其额率皆豪强遣僮奴窜名籍中乘时射利无益公家所宜汰去别募溪峒司兵得三百人俾皆练习足为守御给田募人开垦足供军储诏荆湖北路帅司相度以闻帅司言营田四州旧置弓弩手九千一百一十人练习武事散居边境镇抚蛮夷平居则事耕作缓急以备战守深为利便靖康初调发?援河东全军?没今辰沅澧靖等州乏兵防守窃虑蛮夷生变叵测若将四州弓弩手减元额定为三千五百人辰州置千人沅州置千五百人澧州靖州各置五百人分处要害量给土田训练以时畊战合度庶可备御以所余闲田募人畊作岁收其租其於边防财赋两得其便可为经久之计诏从之八年提举临安府洞霄宫叶梦得奏金人移军稍前乞讲民兵水军二事劄子曰臣闻淮寇尚未覆灭近者复移屯稍前有欲战之意道路所传未知虚实臣尝论自陛下决策亲征逆折其锋意其虽有奔突之志无所可施者以为王威既振虽凶顽无知成败所在自当知难而退今乃昏迷尚怀搏噬臣伏思之盖敌法甚严彼既受命万里入寇暴师三月伤折已多若无功而还总帅者必不免刑戮故欲竭力以战以决去就若侥幸小胜固可以藉口或遂败衂亦足为辞此奸谋所从出也不然知我有备请命於其酋欲归而不获尚狃往时凶暴之气责之深入惧而不敢不前又其不然则是欲引去畏我蹑其後张此虚势以为隂遁之计耳果出於前二者则不可不过为深防臣闻兵法曰上兵伐谋又曰兵家先声而後实今朝廷拒敌必胜之策既付之诸将矣备御之道凡修其实者宜无不尽故臣不敢复言而前妄议民兵水军二事虽若迂缓区区之意盖谓施之今日则足以广先声而伐其谋与平时议者不同试复申之所谓民兵者孰不知驱畎亩耒耜之徒使扞虎狼不可御之敌为不可哉且方此扰攘之际又重劳吾民亦不能无扰然臣非欲恃此以为战也盖兵有以多为用者古者用师必设疑兵则增大其势惟恐其不盛苻坚犯晋望见八公山上草木皆成人形犹足以惧东汉虞诩谋武都羌至有添竈日增倍之以示强今傍江之人利害既切於已往往不待驱率私自结约保守乡里者所在而有州县把隘防托及给军役之类亦皆出於保伍莫非民兵也所患者特无所统一散漫杂处而敌不知故臣愿权暂命官因以部伍团结为之纪律番次迭出耀之江上与正兵相为先後岂不愈於望草木而示添竈乎一可示敌以衆张大吾军二可增吾正兵之气相为形援三则布列旁远之地万一冲突出吾不备亦愈於无人今敌已师老必不更能久留不过为旬月之计农事未兴民未必告病也若水军则诸大将所统固各有之矣臣窃虑其以步骑兵为急而未尽讲或置而未用或不常閲习或彼此节制不及缓急不相为用则虽多而无所益故臣亦欲会而为一及官私舟既未通行亦可权时拘截专为一军於建康镇江两州沿江要害之地分布摆拽俟其欲用则与骑步兵合谋并进日者伪四太子回军至吴江禆将陈思恭骤以舟师袭之敌衆惊乱几至於溃适近村有应之者素非所约思恭疑为敌兵遂不果终其役若使军有所统昼夜讲习号令方略进退阖散悉皆预为约束一则可以示敌使知畏有加於前二则事艺精熟人日从事其间安於为用三则可择骁勇之士伺敌之间乘风水便利以收奇功盖敌既与我夹江相持其要在江则水军为上骑兵次之步兵又次之尤当深察也今敌如止为隂遁之计稍已退却臣言固无所用如尚猖獗志在冲突则将步骑正兵外更益之以此恐或可以佐万全臣不避狂愚复毕其说更望圣慈裁择叠冒天威臣无任激切屏营之至

高宗时梦得为两浙西路安抚使乞措置濒海州县防秋状奏曰右臣备员一道兵民之寄当朝廷艰难之时外难未平所仰四方相与维持者其责尤重不敢偷安尸素苟且目前故自到官以来日夜尽瘁庶几稍有寸补不至上误使令窃见金敌虽已遁去包藏祸心洊食上国之意恐未遽弭登莱两州密迩其境而两浙诸州例与海道相连自登莱航海远不过数日可至浙西诸县如杭州盐官秀州华亭海盐常州江隂平江府崑山常熟浙东诸县如越州余姚上虞明州象山定海奉化昌国温州乐清台州宁海黄岩皆切近於海臣去岁守南京尝得宣抚司探报闻敌欲取山东路入两浙作过是时彼方有意再犯王畿势固未暇及此然又见其未尝无此谋也近有东道总领司尝被驱虏使臣归为臣言敌知其为两浙人颇问山川道里形势甚详又其所诱留人多有东南篙工水手从事舟楫之间者皆为陈说计策及夸大苏杭富实臣益知敌人贪婪之心不无所在今两河蹂践之余内至近甸金帛子女掠取殆尽使其谿壑之欲诚未厌足则去岁宣抚司探报岂得不虑哉两浙风俗轻而易动有自来矣又连遭方腊倪从庆之变人怀危疑常不安居加以险僻顽民隂间伺隙溃散冗卒居多啸聚乐祸喜乱未易制御今环两浙之地濒於海者十几四五议者谓敌以铁骑冲突为长泽国水乡非其便利此以其竭国来寇论之可也若志但在金帛子女则姑以千百之衆胁吾驱虏之人以为乡导声言欲杂出於数州之间以图侵掠则未至而吾民先已惊遁矣况乐祸喜乱之徒望风乘势或应之以合谋或假之以自奋则其忧有不可胜言者何必直须敌之尽至乎晋之孙恩窃入上虞唐之袁晁发自临海近日方腊山谷一夫亦能破六州二十七县皆已事之验然所以为备御之策不过城池器用兵卒粮食四事而已今防秋仅有两月事势已迫每事必俟朝廷措画则势不及待所以分忧扞患尽其力而为之惟在守令而未见其可当此任者臣虽误当帅事法有常守又浙东非所部不敢辄有侵越若遂拱默不言缓急或有误事虽即诛死何足偿责辄敢冒昧陈列欲望圣慈详酌特降睿旨先次遴择濒海诸郡守臣各得其人分命监司徧行巡察及诸属邑凡令长有不可委仗者许得权宜移易罢黜别加选辟量立赏典以为激劝应所合指画事除城郭已有近降指挥外其余如修治器械训练弓兵皆严为近限责以实効无令文具僻远之地巡尉与弓兵或可增添元额许一面差补将来如有调发须量以分数存留无阙守备钱谷移用亦当桩管应用无至侵夺至於分布防托之宜阖散战守之节斥堠几察之要邻比应援之期皆须熟议素讲预有一定之谋相为表里平居持重镇抚不至於劳民有警随事酬酢皆可以御敌军声士气稍达於海外使彼望而知畏而吾境内之奸亦有以逆折其心而不敢萌则远近人心恃以不恐朝廷亦可一意西北而忘东顾之虑干冒圣聪不胜惶惧激切屏营之至谨录奏闻伏候勅旨

梦得为江南东路安抚制置大使又论防江利害劄子奏曰臣闻兵有可胜之理而无必胜之道孔子曰我战则克夫以至仁伐不仁孰敢与为敌此理之所可胜者也然犹曰必也临事而惧好谋而成而不贵尽用其勇者是无必胜之道也故尧舜伐有苖而至于三成王周公征淮夷而至于四虽终至於克服殄灭然其初犹有待而後成者盖不以所可胜决其所必胜圣王之功也伏见黠敌败盟罪恶已盈天地所不能庇覆鬼神所不能容忍陛下谦慎寛慈包藏涵养之久至使溢而自覆玩而自焚今猖獗以来攻城无所得掠地无所据乌珠新败亡而去诸将偏师所指捷奏交上是诚灭亡送死之日也秋期已至我所可胜者虽其理甚明然敌人奸诈用意不测其为必胜者亦不可不审臣误蒙圣恩总帅一道留钥所寄王室是赖敢不思効其职窃惟今日之计不过有三其大曰过河次曰戍淮又次曰保江日者既命四大帅以三京两河招抚招讨矣若乘此屡胜之後敌果沮挠我师分道并进直抵京师追逐过河遂定故疆何往不可若犹恃其乌合之衆济师於国窃据京师闭关旅拒乍出乍没我不可尽鬭吾民则诸帅分屯淮上徐观其舋我既未敢直前彼亦未敢遽下者必且戍淮若昏迷不悟尚怀冲突竭国远来无所忌惮我师未可遽与争锋则退而阻险以待其师老力疲然後为之所者必且保江过河不可必而戍淮戍淮不可必而守江此势所不得已在我未为失策也至於保江则尽矣江若不必守则後何以继乎天生巨险所以限南北非河与淮之比曹操之强孙权首败之赤壁其後权徙治秣陵操复连年再攻濡须权至以水军挑战卒不敢发彻军而还及其子丕遣曹休张辽等并军同下权遣吕范等以舟师拒之三年丕出广陵望而叹曰魏虽有武骑千羣无所用也乃退後魏拓跋珪南侵止於翺翔淮上惟宋元嘉末一至瓜步坏民庐舍及伐苇为筏声言欲渡亦睥睨太息而不能越则江岂有可犯者乎惟是汉末刘繇守曲阿畏懦无能故为孙策乘之长驱奄有三吴与近岁杜充隂怀异志拥衆数万散而不属以误大事尔窃尝考之吴所以能御曹丕宋所以能御拓跋珪者无他术焉临江为疑城自石头至江乘筑围作薄落上施假楼浮之江中使魏人遥望知畏者权之策也尽户发丁分守津要使之游逻上接于湖下至蔡洲陈舰列营周亘江濒自采石至暨阳六七百里者宋之策也则知险不能自固古之为守者初无奇秘不可及之事我之人力胜而彼不能夺彼之人力胜则我不胜守而所谓人力胜不胜者在其所施设用意不用意之间而已故臣窃不自揆妄意今过河之策朝廷已付之将帅而长江守御参古验今使州县协力讲修其职预为万一之备者臣之职也敢不以身先之其道不必便有兴作但措置有定议控扼有定所上下知所戒而不敢忽远近知所恃而不敢怠正使敌即扫荡犹足外为声援以佐大军设有缓急皆无逃吾之术内则吾拱手以待其毙可也是以辄敢先事有言昔曹丕既退孙权以情语蜀使曰孤土地边外间隙万端长江巨海皆当防守丕观舋而动惟不见便宁得忘此复有他图夫以丕不敢犯为得计而以丕不见便为可虞此孙权之所知也而况於今日乎所有防守职事朝廷前後方略约束案籍具在臣已捡会择其所当施行者画一条例别具奏陈而迂踈之见浅陋之识复以冒达天听伏惟圣慈贷其万死少加采择

梦得又奏论举行保社分守地分劄子曰契勘本路与淮西虽隔大江其实相为表里自古用兵贵於後重以为根本所以师出必宿重兵於後今朝廷既以张浚领淮西宣抚於前则本道正当其後张浚见屯本府平居固赖以为形势万一有警张浚兵起赴所部则本府兵备单弱便为虚空之地纵或朝廷分留张浚兵防托客主异势号令无统理难使唤臣昨绍兴初待罪本道郡人惩王奔溃之失无以自固坐遭剽掠屠戮痛入骨髓皆愿随所居乡村自结为保社家出人丁分立队伍逓相部辖官为之籍其姓名以待有警则部辖人各帅其属分地为守以自保其室家因遂从之略得八九万人自後敌未尝犯境官司亦未尝行今民间以其法久废皆欲少加整缉臣已渐次检举施行外窃缘近世凡言民兵利害者多是以民为兵公家取以为用使之远去闾里或科率钱物骚动百端徇名忘实徒为重害与此不同自兵兴以来江淮之民有逃避不及自结为山寨水寨者多得保全只如本府辖下五县昨敌人过江皆被残酷惟句容县一乡自保赤山并无侵害故今户口比他县独多况今不移所居而自为守御或谓恐因之聚为盗贼亦不然此前日妄乱召募乌合之衆为把隘防托措置无法失其所归之过今乃土着主户皆有家产物业使自保其父母妻子安有此虑至於官中初无所费而坐有十万民兵之名内可以与正兵相权为淮西後重之计外可藉先声以威敌境此其効不为小补

梦得又奏金人败盟乞下三大将措置扞御劄子曰臣今月二十一日准寿春府探报敌骑侵犯东京前锋已至拱州应天府未明虚实寻已两具奏闻续覩淮西宣抚司探报与臣一同并有录白到伪牓必亦具奏臣窃惟敌情变诈不测盖有自来昨张通古来使之後虽归我旧疆朝廷寻遣王伦等报聘既留王伦不遣莫将继行又不即迎旷日持久包藏祸心人固疑之今果猖獗乃以盛夏弓解马疲之时遽至王畿其志必是秋冬欲如往年深入观我所为徐为进退故先入京师休养士马复占昨来留下米斛仍因二麦成熟苛歛拘收积聚粮食至秋深长驱南下为必冲突之计若我有以御之则因所积之粮且坚壁相持万一我有间隙可乘则鼓行而前惟所欲为陛下圣谋宏远慎终图始必皆素有定议臣备员疆吏职思其忧不敢不为过计妄意议者或谓敌势频年衰弱去夏腹心自相诛戮惧为我所窥故特为此谋以自抗暂至京师未必更能前进我不可为之震扰或以为莫将奉使未回敌欲取我岁币贪婪不赀及邀求礼数狂悖非分以我未即顺从故以重兵压境劫胁以幸得志我始疑之不可便与争锋若果出此则固无足虑我但持重胜之以理可矣如其不然出我所料之外一旦横行而我无预备则事至岂可旋为之谋哉何者敌素有易我之心谓其衰弱则非臣所得知若邀求狂悖则前已见於事矣安能保其必止於东京盖敌之南侵者凡再建炎三年陛下巡海上杜充迎降诸将数十万人望风溃散故乘势得以入浙其易我者一也绍兴五年以刘豫为乡导再复大入陛下进临平江诸将并会虽杨沂中迎敌一战破之然不能继为图使师老从容得去其易我者二也今不稍更前辙赫示王威督责中外日夜并手共为及至秋冬尚恐不及若更少缓使得料我但如平日其气愈盛其锋愈鋭则何所不可肆哉臣闻上兵伐谋臣不知敌欲复旧疆朝廷姑且听之耶欲坚守以俟则中原兵力寡弱城池器械皆未尝料理未可遽与之较若姑且听之则莫若先伐其谋亟下中原诸州乘其兵未集尽将见管米斛并民间二麦特为措置或令般运或令焚弃勿为彼有纵有不及胜於不为彼所恃者先已失图我却部分诸将犄角连衡分据要地示以欲战之形姑以和议?之佯为小屈使彼曲我直而内实严为守备纎悉周尽今诸将兵训练日久各精熟蓄鋭思奋人怀踊跃闻敌亦自知之张皇六师亦先王用兵之术所不能免如敌纵未即知畏岂不内怀疑阻我益商度军食分置沿流诸郡我之所积者日广彼之所仰者日耗进不得前退不得守虽欲久留势有不可而後我或欲优柔?容尚存和议以奉迎太母欲乘其弊定与决战使彼惧而归我太母苟出於一无不可行伏望圣慈特赐睿察参酌累年方略反覆熟议无使我在其术内古者师克在和不在衆虽有良将苟非同心未易成功汉陈平号智略无遗方诸吕为变周勃以太尉握重兵犹无以为策得陆贾之言奉金交欢始能坐胜唐以九节度兵围史思明於相州李光弼郭子仪在其间而计虑不同人各自异卒为思明所败今大兵所恃惟韩世忠张俊岳飞三将臣欲乞朝廷先定大计更命三将各具所见如何则守如何则战守以何道战以何术孰当锋居前孰勒兵殿後如何以为声援如何以为策?一一条上取所可行者就以付之各尽其谋更相究知以责功効仍下诏慰勉俾务辑睦苟无同异躬率部曲一以社稷为心古之言兵者以谓如常山之蛇击其首则尾应击其尾则首?而艰难相济譬之同舟遇风虽秦越且无异心况位兼将相比肩并立者哉此武王有臣三千人同一心所以胜纣之亿万人也臣智识浅陋不明远略滥守陪都外固边圉敢不竭尽忠欵少効区区之愚冒渎天威臣无任惶惧陨越之至

梦得又奏措画防江八事状奏曰臣伏见金人败亡远遁尚犹窃据东京近者虽诸道收复故疆迤逦渐近王畿秋冬扫灭可待然臣所部控扼大江为国藩篱与他路事体不同其职守所当举不敢不过为堤备内以屏翰王室外为大军声援使敌人望风知畏以称陛下万全之举谨取会本司及属部州军自敌人侵犯中原前後被受朝廷指挥有合检举预行讲究事其大要有八逐一开具合取自圣裁今具下项一曰申饬边备检会绍兴三年十一月枢密院劄子节文具下枢密院奏诸路防秋各有屯守养鋭蓄力规画已定奉圣旨令都督府及诸路将帅加意防守增修边备精练士卒明审间探严兵待敌勿致疎虞臣契勘边防之事其目不一虽大号令一当听禀朝廷然有司之守见於常法自当夙夜上下协力振举兵法曰善战者先为不可胜以待敌之可胜不可胜在已可胜在敌不可胜者守可胜者攻又曰用兵之法无恃其不来恃吾有以待之无恃其不攻恃吾所不可攻昔齐师侵鲁疆吏来告桓公曰疆场之事慎守其一而备其不虞姑尽所备事至而战又何谒焉此古守疆之道也然桓公知其说而不能行春秋书公追戎于济西说者以为公不能预备戎至而不知逮其去而後始追之故书以为戒然则为其所不可胜恃其所不可攻者其可斯须忽乎昨和议之後兵革少息沿流诸郡例多废弛畏慎者恐涉生事但保目前怠惰者窃幸苟安岂思日後故敌兵初闻人人畏骇皆有迁避奔走之意虽有官守者亦顾望相持及兀术败走军声骤振捷奏交上则复皆谓江淮决保无事不必更为过计常情所及安知远虑夫战胜者易骄谋中者易怠常胜之家难与虑敌光武之所深忧窃虑亦合明降指挥监司守令下及巡捕之官各修其职常若寇至有合申明事务以时上闻无得循习坐废职业二曰分布地分检会绍兴四年十月枢密院两次劄子备坐下刘光世吕祉奏分定刘光世所管沿江地分上流自池州东流县管下佛池洲至江州界下流自太平州当涂县管下磁姥山接连建康府界皆是光世所管镇江府承楚一带系韩世忠所管续除张俊浙西江东宣抚使本府界系张俊所管臣契勘本路自池州至镇江府皆是沿江地分共一千余里昨来既系刘光世张俊两军分守故敌人侵淮甸凡经三月有余卒不敢窥江岸今来张俊虽屯太平州近者又闻岳飞分兵下守池州略有旧制然逐人既领三京河南北两路招讨将来进师中原逐旋起发前去即沿江诸州并皆空虚都无指准昔匈奴入上郡云中汉文帝以令免屯飞狐苏意屯勾注张武屯北地以扞其外而内以保京师者复以周亚夫次细柳刘礼次霸上徐厉次棘门分要害之地以相表里唐代宗时吐蕃回纥入寇至奉天以郭子仪屯泾阳分布麾下各当一面以李忠臣屯渭桥李光进屯云阳马璘郝廷玉屯便桥以次前拒故皆无患今诸将方图中原不容更分其余力兼使守江若但令预先以今来地界依旧分画使有定处如遇进讨迤逦追破敌人濒江自在腹内不必过虑万一或须退守则引兵而归各着部分便可坚壁固守临时不致纷扰故曰善战者其势险其节短纷纷纭纭鬭乱而不可乱窃虑亦合明降指挥略如前日预行约束张示形势可使敌人传闻知我有备亦足慰安远民三曰把截要害检会绍兴四年九月枢密院劄子备坐枢密院奏沿江采石渡罔沙夹马家渡一带分命刘光世韩世忠各遣军马择地屯泊各有差定兵将住泊去处後来韩世忠移屯镇江府续差张俊策应两路其本府靖安石步至东阳下蜀接连浙西亦系张俊差定兵将住泊去处臣契勘本府及太平池州三处戎马可以过处甚多前件所具止是大略今据取会到太平州界内即有荻港渡三山大信渡等池州界内即有丁家洲杨山清溪李河鴈汊赵屯港口等皆是自来置巡检紧切守把今所管土军每处各不及百人其余不置巡检犹有二三十所既不可徧守亦须量度地里远近於其要会别行屯戍使缓急上下应援得及则力不足者知所倚仗昔苏峻作乱自和州渡江孔坦劝王导早守江口陶回为庾亮言峻知石头有重戍不敢直下必向小丹阳南道步来亮不能从峻果由此路径至都城其後诸将战不利郗鉴度贼必入吴即於丹徒立大业曲阿庱亭三垒贼果来攻大业不克而败其地今皆在本府及镇江界内可考而知盖攻其所不备兵之要务以此推之凡可冲犯岂可不防杜充惟不知此故虽有数万衆聚而为一初无部分向着一旦望风奔溃今日安得不戒窃虑亦合明降指挥下诸将及守臣逐一相度凡可过渡去处择其紧慢或兵或民预定戍守之所以待临时分拨为决不可犯之计以防意外之患四曰约束舟船检会绍兴三年十月枢密院劄子淮东安抚司申明已责委江都泰兴两县约束沿江乡村人户遇有戎马紧急预行摇驾舟船离岸等事令沿江州县依此施行臣契勘长江之险非黄河与淮之比河淮不唯皆狭河峻急所向不可当淮水浅而易涉独江势深濶平缓自春秋刘项以来齐楚燕赵用兵越淮与河皆浮梁可济未尝深计至长江惟孙策乘汉末乱离无与为敌故能乘间长驱径入三吴及苏峻狂悖掩晋不备遂抵都城自孙权定都秣陵之後逮晋宋及梁自北来犯者苟有守备皆薄江而止莫敢睥睨中间虽曹操尝至濡须曹丕尝至广陵魏太武尝至瓜步亦逡巡顾视反不敢轻进况今乌珠之衆乎守御之计未论其他但能严断舟檝簰筏彼自无以为计今可乘以渡者非止舟楫其木筏与芦荻柴束皆可为用公私舟船固不可以数计而商贩木筏类皆聚于北岸真州所在山积芦荻亦是出产去处若便行禁止则有骚扰之弊若缓急旋图则势必无及惟当先命有司籍见公私舟船数目晓谕遇有缓急则许令所在一面拘收尽过南岸不惟可絶敌人劫夺占据若或不得已至於水战则舟皆吾舰人皆吾兵不必更广制造及别籍水军真州木筏芦荻并限以八月前尽数发入镇江及浙西其江州向上木簰八月後并权住不得放下已过者候到本府尽令解拆窃虑亦合明降指挥重立刑禁责付守臣收执以待临时施行但严禁无故轻举阻节往来人自不扰五曰团结乡社捡准绍兴五年枢密院劄子具下枢密院奏节文内召募土豪乡兵把隘奉圣旨沿江州军守臣逐路宣抚安抚司疾速讲究其土豪乡兵并先行籍定人数以备缓急使唤即不得因而勾集致有骚扰至绍兴六年六月枢密院劄子坐下臣寮上言缘诸路帅宪司夏秋之交不复询问有无盗贼循例检举於界首各立寨栅聚集保伍因而决挞妨废生业遂降圣旨除沿海地分外其余州县不得乱有勾集臣契勘自古兵民皆有所统周官在民者五家而上谓之比闾族党在军者五人而上谓之卒伍师旅同出一法此虽常谈然用衆之道未有散而不属能号令开阖者也今军固有部分行伍而民之在乡村者亦有保伍在坊郭者亦有保甲但承平日久未尝资民为用故施之不过租税盗贼之间而已军兴以来士不知古一变而为乡兵之论於是遂欲驱农亩耒耜之民与正兵参用不教而责之战无事而聚之役食无常廪用无常器朝廷既不得已从之遂致人言因有再降指挥窃详诏令但戒不问有无盗贼妄乱勾集若所当用岂可因噎废食今所谓团结者非民兵之谓也特以保伍旧法少加损益令自相纠率各集强壮推择所信服以为首领官为立条约假借名目约见在多寡之数籍而不用揭以示衆无事但藏其籍有警按籍下令各守其地正兵控守之余令弥缝其所不及外张声势以自保其乡里而已民虽至愚若惩往岁之弊不幸寇得踰江强者奔迸远徙骨肉离散弱者坐受杀戮同於鸡犬资用剽劫室庐焚荡孰若上下相维各奋其力使不得犯我之为愈乎民能保其土则国能保其险理之必然者也周制用民不过一人以余为羡卒至田与追胥尚犹竭作宋文帝御魏太武尽户发丁虽公卿子弟亦皆从役此虽不可为法亦可见其所以能自全者窃虑亦合明降指挥许令守臣预行计论量为措置以图民利上佐国势有蹈前失重寘典刑六曰明审斥堠检准绍兴四年十二月枢密院劄子勘会斥堠全藉寅夜举放烟火务要不失扞御昨刘光世在池州驻劄将管下沿江地分并置烽火所有建康府浙西沿江一带并无烽台斥堠奉圣旨令江东浙西安抚司措置施行臣契勘用兵斥堠不惟敌势厚薄军行远近所待以前知兼亦虑奸人唱为浮言动摇民听远无以验或致有悮朝廷设施晋袁耽守历阳石季龙游骑十余匹至耽遽以为言遂至朝野危惧王导以宰相假黄钺出征已乃知其妄石勒在葛陂军士饥死亡过半至有劝之纳欵者元帝会天下兵守之而不知乃纵使去後遂不可复制此斥堠不明之过也昨建炎间敌骑已至江上本府守臣犹误以为李成遂至失守斥堠探伺条目固多烽火最为紧急魏王基攻西陵为今峡州孙权遣戴烈陆凯拒之暮举火西陵鼓三终达吴郡古之用兵盖如此今敌人近在东京濒江相去无数百里其动息尚不能的实尽知日近攻围顺昌前後累战多是事已方得关报至今人数多寡议者犹有异同则缓急何以取信所有传送逓角比者戒约虽已严然事待奏而後知亦恐缓慢至於间探亦须所在严立赏罚广布耳目相与参照非臣所得独与惟是烽火本府昨自承指挥上元江宁句容共置烽台三十余处通连浙西不为无补今大军屯泊淮上与前日事体不同淮北动息尤宜速闻旧制沿边三路烽火皆有成法人多知之若令更加条具取其简易可行者付之於外远近同为一体不至乖牾窃虑亦合明降指挥令自淮南庐寿以来增置烽台通江南岸旧管去处专委郡县候戎马警动即举以施行七曰措置积聚检准建炎四年七月枢密院劄子检会三年六月圣旨节文乡村居民自来顾恋产业若必行清野之法窃恐盗贼未至民情先摇若置而不问又恐佐敌资粮反为民害仰守令监司更切措置多印文榜直说事因使民间通晓务求安全外有粮斛草薪之类难於般移亦须预行措置臣契勘敌人前後侵犯敢肆深入皆是资粮於我故恬无所惮昨自伪立刘豫之後盗有土疆认为已有其抄掠劫夺取之於民固已有限与前不同是以绍兴六年至於淮甸无成而归亦坐粮乏自困之一也近修和议中原诸州积粮甚多皆是贼豫苛歛裒克以为猖獗之备可见奸谋臣初闻警即尝具陈请首欲措置盖正为此今来从伪诸郡以次收复仓廪所余无几淮北虽近秋成本不产稻将来为我师过淮之备纵敌得之不能般辇前来亦不足计惟有淮南地分水田尚多今秋所入安得不预图善用兵者不必全抗以力刘项相拒荥阳成臯之间必计敖仓得失陔下之败正以彭越田横往来絶楚粮道张良陈平知其食尽以为天亡唐初羣盗纷起亦倚洛口诸仓为重事之利害彼此均同我欲讨彼当须先讲粮道则彼来侵我岂能无食可全所有淮北地分将来准备大军进讨合用粮斛有司自宜别有措画其淮南直至江岸庐寿滁和皆前日敌人宿师之地若能依险自为山寨之类即趣令各择利便早定其所般辇粮斛以备入保其大军屯驻亦须计榷委自两路漕臣以次津发但令前後相继不至乏絶不可多存若有人无粮纵能轻入何敢久驻其余金帛马草之类皆依仿并行窃虑亦合明降指挥饬江东淮南当职官吏同为措置敌若知此与清野何异实为上策八曰戒核官吏检会前降指挥内一项敌人去冬深入其诸州郡守臣等不能召募忠义勇敢人兵留处城中悉力扞御共为死守之计又不能措置般移粮食迁徙人民择深山大泽率衆固守束手端坐敌人既至则以一身逃遁致使一城生灵枉遭涂炭奉圣旨下江浙诸州如敢依前失行措置止以一身逃避者当明正典刑臣契勘朝廷措置既已备具号令既已明审唯在守之以人承平之时一官不治止废一官一邑不治止废一邑利害无所相关至於用兵则环千里之地成败得失皆相与为先後譬之一身手足耳目各有所司苟废其一身与之俱故不可使一官不修其职一人不尽其力昨承平既久玩习成风例不肯以身任责苟简文具姑应目前一遭警急皆望风先遁远出疆界遂使生灵陷於涂炭井邑鞠为丘墟及至事定徐还往往反以收复论功事既出仓猝且所干人衆难以尽责因得原释昔陈豨反代赵周昌奏常山二十五城亡其二十城汉高祖曰守尉反乎对曰不上曰是力不足亡罪日近新疆敌人骤至城守之计初无素备有官守者弃而来归朝廷推此以广仁心苟免降屈贷而不问犹之可也若江南诸郡入有城郭出有兵将所恃有民所资有食咫尺行阙动干大势岂可不责之以必守乎而人情习惯妄恃寛典尚无慷慨激昂之志夫守以兵者必责之将守以民者必责之吏兵不可使一卒怯而轻退将必先之民不可使一夫惧而轻散吏必先之将能死敌然後兵能死战吏能死职然後民能死守窃虑亦合明降指挥应备御之事既已备具将来或有警急辄弃官守妄作缘故逃避出界之人并依军法从事必罚无赦庶无玩令稍知事君之义右上件所陈皆是朝廷已行之命臣但将案籍检举参验古事稽察人情择其可以施行责付官吏者讲之於无事之时行之於有警之日宁可有备而不用不可当用而无备是用辄敢尘犯天威伏惟陛下寛贷而曲赦之臣无任惶惧激切屏营之至谨录奏闻伏候勅旨

贴黄臣闻兵家先声後实臣所陈皆是朝廷已行命令州县职事所当为但欲检举申饬上下协心行之得人使敌人望风知畏不敢轻动而已并无劳民费财之弊昔孙权以苇荻为疑城殆同儿戏而曹丕远惧符坚淝水之败望见八公山草木皆成人形而遁去今若预令将士分守其地乡社团集有所传之四远以张国威即广军声过於苇荻草木远甚伏乞睿察

臣今来所陈正是本道职事不敢兼及旁路然界分远近上连下接如淮东沿海事体一同利害均一如蒙采取即淮东浙西亦合依此施行伏乞睿察

梦得为户部尚书奏乞徙敌人必经由州县居民劄子曰臣窃见冬候渐深金人往来倏忽无常未能保其不南牧先事预备当有万全不可胜之计臣前尝妄议敌反用吾术若欲以中国攻中国故凡人马粮草器械城池皆因我以为用今必禁之使不得行其谋亦在反用其术而已古之外域善待中国者莫若藏其辎重人畜远引深避而不争锋汉武帝初命卫霍连年伐匈奴所至斩首拓地无不如意者以匈奴兵力与汉相当而较胜负故也其後匈奴觉悟作空地避汉之计至公孙贺赵破奴引师深入二千里不见敌而还遂困大汉於是不出兵者几十年元丰间神宗皇帝鋭意必讨西夏经营累岁遂诏五路并入是时天下皆意夏人必可荡灭然终无成功者亦以夏人尽空其地去之而我无与敌也臣愚窃惟今敌南侵之路不过京东京西与沿汴三处若度其必经由州县徙其居人令先埋瘗斛?钱物各以金银轻齎四散择深僻之地远自藏匿虽马草并皆尽野烧焚无得存留但能空地数百里彼胁诸国而来者不过以利诱之以结其心乘我溃散以作其势使所至州县皆空无所得自巳失望其衆久不见敌则势亦随挫设其腹心必欲扰我者若行三日人无粮马无草凡欲因我为利者皆无所得则虽欲前进可乎议者或恐以动衆不可为是大不然夫扰民动衆戒於承平可也今敌衆所至剽劫之害金珠玉帛尽从攘夺则与藏瘗而存之孰利屠剥之虐父子兄弟尽从残灭则与奔趋而去之孰重民虽无知必有辨於此者此诚不战屈人之策伏望圣慈特赐睿察命大臣参酌详议如有可取乞疾速密付所在监司州县将帅令明以利害祸福喻民使保万全不唯伐敌之谋亦吾保民之计无大於此

历代名臣奏议卷三百三十四








信南山

六章，章六句


首章讲：此亦美力田、奉祭作也。意曰：





信彼南山，维禹甸之。

禹，夏王。甸，是治。黍稷之生，本于地利，而地利则辟于古也。信彼南山，维禹治水，敷甸治之功。





畇畇原隰，曾孙田之。

畇畇，开辟也。曾孙，主祭之称。故其高原下隰，有垦辟之势，我曾孙因得而田之也。





我疆我理，南东其亩。

疆，为其大界。理，定其沟洫。亩，田亩。于是为之画其大界，一里为井也，十里为通也，百里为成也，而外有以极其规模之大矣。为之别其条理，一夫有遂也，十夫有沟也，百夫有涂也，而内有以尽其节目之详矣。然治田以水泉灌溉之利为先，而地势水势不可不顺也。是故地势每下于东南，而水势趋之也。如地势东下，而水必趋于东矣，则横其沟于东，纵其遂于西，使水自西而东入于沟，而为之南其亩以捍之焉，度水不得溢而南矣。如地势南下，而水必趋于南矣，则横其沟于南，纵其遂于北，使水自北而南入于沟，而为之东其亩以捍之焉，庶水不得溢而东矣。由是而涝也，则决田之水以入遂，决遂之水以入沟，而涝有所泄矣；由是而旱也，则引沟之水以入遂，引遂之水以入田，而旱有所备矣。其疆理之详为何如耶？

二章意：黍稷之生，本于天泽，而天泽则贵于盛也。





上天同云，雨雪雰雰。

同云，同色之云。雰雰，雪盛貌。彼冬欲雪，而雪欲盛也。今则上天同云，而雨雪雰雰，雪何盛耶！





益之以霡霂，既优既渥，既沾既足，生我百谷。

益，是加。霡霂，是小雨。春欲雨，而雨欲徐也。今则益之以霡霂之小雨，而不失之暴雨，又何徐耶！夫冬有积雪，而春有小雨，则天时与地利相资，吾见其既优而不骤矣，抑且厚渍而既渥焉；吾见其既沾而润泽矣，抑且既足而充满焉。其地利之饶洽如是，不有以生我之百谷也乎？

三章讲：





疆场翼翼，黍稷彧彧。

场，田畔也。夫惟乘禹甸而尽疆理之功矣，是以疆场之间，翼翼而整饬也。惟承天泽，而致饶治之休矣。是以黍稷之生，彧彧然而茂盛也。





曾孙之穑，以为酒食。

禾，在田曰穑。若此者惟我曾孙，因地之利，顺天之时，于以蓺此黍稷，非曾孙之穑，而谁穑哉？于是因收入之富，而备为酒食之需。





畀我尸宾，寿孝万年。

畀，予也。我尸，象神者。宾，助祭。祭必有象神之尸，则以此而畀我之尸，而妥侑以致孝也。亦必有助祭之宾，则以此而畀我之宾，而献酬以致敬也。由是先祖居歆，而报以介福，使我曾孙寿考，获万年之永，而为宗庙鬼神之生者，宁一日已乎？

四章讲：不特此也。





中田有庐，疆埸有瓜。

中田，田之中也。庐，草舍也。彼中田有庐，所以便农事者也。于疆埸种瓜，所以尽天地利也。





是剥是菹，献之皇祖。

剥，削也。菹，酢菜。皇祖，先社之神。瓜既熟矣，则剥削淹渍以为菹，献之皇祖以告虔。贵四时之异物，而顺孝子之诚心者在是矣。





曾孙寿考，受天之祜。

祜，是福。是以皇祖来格，使我曾孙寿考，于以受天之祜，而膺夫爵禄富贵之休者，宁有可量也耶？

五章讲：不特此也。





祭以清酒，从以骍牡，享于祖考。

清酒，清洁之酒。骍，赤色也。享，献也。祭必始于求神也，则以郁鬯之酒灌地，而求神于阴也。祭次于迎牲也，则以骍色之牡，而享于祖考之前也。





执其鸾刀，以启其毛，取其血膋。

执，主人亲执。鸾刀，有铃之刀。启，告也。膋，脂膏。迎牲而杀，不敢以委之于人，亲执鸾刀，而示其必躬之敬。牡非纯色，不敢以祭，则启其毛以告纯也。牲非特杀，不敢以祭，则取其血，以告杀也。神无不之难，必其定在，则取其膋，将合黍稷而燔之，以求神于阳也。其求神迎牲，又何其周耶！

末章讲：





是烝是享，苾苾芬芬，祀事孔明。

烝，进也。由是公卿以其奉祭之物，进于宗庙之中，献于祖考之前。但见饮食芳洁，苾苾芬芬之旁达也。是一祀事之间，物无不具，礼无不周，何其孔明也哉！





先祖是皇，报以介福，万寿无疆。

皇，大也。由是先祖监其诚意，而俨君临于上，报曾孙以介福，使之万寿无疆。所以抚南山之土田，承天泽之厚利，而修宗庙之祀典者，岂特今日为然哉？要之，福不自致，致以祭典之修也；祭不徒举，举以农事之力也。然则有国家者，乌可不重民事哉？






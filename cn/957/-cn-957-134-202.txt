王迈　挽赵南塘尚书汝谈二首

屈贾文章蚤善鸣，长杨制诰晚尤精。

天仙一念堕尘世，属籍千年谁老成。

贺表明明规宝庆，谏箴字字砭端平。

不堪耆旧凋零尽，泪到南塘觉尽倾。

王迈

王迈　挽赵南塘尚书汝谈二首

一自黄台咏摘瓜，伤心吾道竟非耶。

病来陶侃少献替，老去谢安微误差。

万里长江饶一曲，连城白璧略织瑕。

太玄草就无人识，付与知音弟子芭。

王迈


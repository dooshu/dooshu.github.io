○授内官董全等除诸司副使制

敕。董全等。副贰之重，其来尚矣。虽古之列国小侯，继好一使，犹尊命介，以应事机，况我大朝命官。而中禁分职，贵惟密迩，务极繁难。若不优以崇班，何以责其所任。以尔等并怀忠亮，盛蕴器能。名节不变于风霜，勤劳仍彰於岁月。况今方驰鸿霈，合为升迁，示以新恩，雅符故事。可依前件。


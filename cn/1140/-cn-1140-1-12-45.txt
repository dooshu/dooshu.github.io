复汪惕若先生

仆不敏中年学道而无闻者也远思孔孟之传仰承祖父之绪弗克负荷中夜不寐拊膺而汗背者数数矣总以世网纷牵未免支离作辍年向垂暮尚无涣然冰释处老先生夀我以鸿篇进我以大道首推圣人作经之意与圣人之所以用心历数羣圣心法而归於中庸庸不离中是为至一诚则无息是为合天大哉言乎非其人谁足以当万一哉仆盖学道而无闻者也然不能自得由不深造之故此事未了纵名敝天壤浪死虚生终无归宿从此亦惟努力以毕残年尺寸或有所得敬奉教於先生矣至於贱号愚山得之梦中似是前生宿因详见梦愚轩记非敢上拟顔子之如愚也先生将掖而进之乎抑好而忘其丑耶敝郡之会惟姑熟王便朴先生表明性学是月朔日闻姑江有大会乘扁舟冒雪而往郡中数十人肯从风雪中危坐一日亦是唐虞三代气象偶语及二十年前旧寓僧舍都迷门径王先生笑曰先生二十年不到太平便不识旧寓止恐我辈堕地数十年不寻来路亦不识自家旧宅仆亟叹曰此可为顶门一针时坐中怃然各有省聊举以告先生传示学者愿共勉之


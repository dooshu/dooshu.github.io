○雀报

镇江卫左所军士范某，妻患瘵疾濒死，遇道人与之药，云：「用雀百头，以药米饲之，至三七日，取其脑服之，当差。然一雀莫减也。」范如数买雀养之，有死者则旋买之以充数。未旬日，范以公差出，妻覩雀叹曰：「以吾一人，残物命至百，甚不仁也。吾宁死，安忍为此。」开笼放之。夫归，怒责其妻，妻亦不悔。已而病差。初，久不产育，是年忽有姙，生一男。男两臂上各有黑瘢，宛如雀形，一飞一俛而啄，羽毛分明，不减刻画。盖冥道以此示放雀报云。


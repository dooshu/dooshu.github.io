王同祖


同祖字与之，号花洲，金华人。嘉熙元年（1237），朝散郎、大理寺主簿。淳祐中，建康府通判，添差沿江制置司。有学诗初稿。

阮郎归

一帘疏雨细于尘。春寒愁杀人。桐花庭守近清明。新烟浮旧城。

寻蝶梦，怯莺声。柳丝如妾情。丙丁贴子画教成。妆台求晚晴。

摸鱼儿

记年时、荔枝香里，深红一片成阵。迎风浴露精神爽，谁似阿娇丰韵。黄昏近。望翠幕玳席，粉面云鬟映。娇波微瞬。向烛影交相，歌声闲绕，私语画阑并。

佳期事，好处天还悭吝。莺啼燕语无定。一轮明月人千里，空梦云温雨润。萧郎病。恨天阔鸿稀，杳

杳沉芳讯。日长人静。但时把好山，学他媚妩，偷就眉峰印。

西江月

往事星移物换，旧游雨冷云沉。真娘墓草几回青，问著寒潮不应。

何处芙蓉别馆，依前杨柳离亭。东风吹泪入重扃。为唤香魂教醒。








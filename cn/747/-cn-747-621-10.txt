○愚公移山赋

止万物者艮，会万灵者人。艮为山以设险，人体道以通神。是知山之大，人之心亦大，故可以议其利害也。昔太行耸峙，王屋作固。千岩纠纷，万仞回互。蓄冰霜而居夏凝结，联源流而飞泉积素。爰有谆谆愚叟，面兹林麓。怆彼居之湫隘，惩祁寒之惨毒。激老氏之志，且欲移山；当算亥之年，宁忧就木。乃言：“日月无私照也，山则蔽之；春夏无伏阴也，山则藏之。倾阻我比屋，拥隔我通逵。我将拔本塞源，使无孑遗。得则为功之美，否则为身之耻。终当诒厥孙谋，施於翼子。”於是协室而一乃心力，荷担而三夫杰起。畚斫斯备，其功聿修。於涧於沼，爰始爰谋。一之日土垦石凿，二之日崩崖陨，三之日夷峰弥壑。云林催以盖偃，火石迸而星落。尔其洞突堙塞，阴阳交错。飞禽走兽，魄褫气慑，而不复巢居穴托。王乔，低徊频蹙，而无所骖鸾驾鹤。山神操蛇闻之，乃壮其功，深其计。将惧不已，先谒於帝。命夸娥二子，发神威，振猛厉。始将怒目决眦，终欲飙举电逝。遂乃斡砀莽，挟崔嵬。下拔乎三泉，上冲乎九垓。突兀云动，磅礴天回。遽投雍朔，而不复来。世人始知愚公之远大，未可测已；夸娥之神力，何其壮哉！傥若不收遗男之助，荷从智叟之辨。则居当困蒙，往必遇蹇，终为丈夫之浅。今者移山之功既已成，河冀之地又以平，则愚公之道行。客有感而叹曰：事虽殊致，理或相假。多岐在於亡羊，齐物同於指马。我修词而忘倦，彼移山之不舍。吾亦安知夫无成与有成，谅归功於大冶。

林涛

涛，济南邹县人，高平令游道子。为渭南尉。


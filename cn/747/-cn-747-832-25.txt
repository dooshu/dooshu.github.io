○授刘玉新州剌史刘潜南五州防遏使高州刺史制

敕。具官刘玉等。《传》曰：“夫举无他，唯善所在。”吾阅二帅臣举知之状，善则可甄，而天下诸侯，咸当共奖王室。有以忠而告我，我必信而与之。以玉勇望明堂，用苞武库。训士则专於齐一，理人必去其烦苛。尝莅南康，且留遗爱。以潜好谋不惑，任智能通，仍怀恤隐之心，颇慕徇公之节。因以牧养，必致惠和。是以复委诏条，兼资御遏。或进宠移之秩，或临旧理之邦。以玉之勇主於任，以潜之智立於事。则吾南极之地，又何忧乎黎庶哉！可依前件。


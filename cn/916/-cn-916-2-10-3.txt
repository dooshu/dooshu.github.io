【梁甫吟】

〖古文苑作古梁父吟。不题诸葛亮名字。《类聚》、《乐府诗集》等均题蜀诸葛亮作。按李勉琴说曰：梁甫吟。曾子撰。琴操曰：曾子耕太山之下。天雨雪冻。旬月不得归。思其父母。作梁山歌。蔡邕琴颂曰：梁甫悲吟。周公越裳。按梁甫。山名。在泰山下。据此。梁甫吟不始於孔明。而此辞亦与孔明无关。今附入汉杂曲歌辞中。〗

步出齐城门。遥（沧浪诗话作追。）望荡阴（《御览》作阴阳。环宇记、沧浪诗话同。）里。里中（《御览》作内。环宇记同。）有三坟。（乐府作墓。广《文选》同。）累累正（环宇记作皆。）相似。问是（《御览》作借问。环宇记、草堂诗笺同。）谁家墓。（《类聚》作冢。草堂诗笺、《文选补遗》同。《御览》作坟。）田疆（古文苑作强。《类聚》、乐府、草堂诗笺作强。环宇记作开。）古冶（沧浪诗话作固野。）子。（草堂诗笺作氏。西溪丛话同。《诗纪》云。一作氏。）力能排南山。文（西溪丛话作又。是。）能绝地纪。（《类聚》作理。《文选补遗》同。《诗纪》云。一作理。）一朝被谗言。二桃杀三士。谁能为此谋。（西溪业话作诔。非。）国相（西溪丛话作相国。非。）齐晏子。（○《类聚》十九引《蜀志》作梁父吟。古文苑四作梁父吟。《乐府诗集》四十一。草堂诗笺一同李诗注引三齐记略。《文选补遗》三十四。西溪丛话上。《广文选》十三。《诗纪》四作诸葛亮梁甫吟。又《御览》百五十七、环宇记十八并引《〈郡国志〉》。录里、似、子三韵。沧浪诗话作梁父吟。引追望阴阳里、田强固野子二句。）


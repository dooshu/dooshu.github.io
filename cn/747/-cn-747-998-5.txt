○成都得宝砖古篆贺表

今者爰有维城，来於仙观，至诚才发，嘉兆俄呈，现此时在地之赤光，是昔日度关之紫气。及穿积土，果获古文，验逸势於龙蛇，知即平於枭獍。来於冲邃，理颇昭明，既太上今与平灾，知中和永昌厥祚。所现全因圣祖，掘得又自皇枝，捧此灵踪，可明天意。且混元圣祖，每逢多难，皆有殊祥。唯彼明徵，备书正史。昔於丹凤门上，告田同秀以天宝复国之期；今又青羊肆中，示李特立以陛下还宫之庆。莫不天下幸甚，乞付史馆。

杨复光

复光，闽人。本乔氏，少养於内常侍杨元价家为小黄门监。乾符中，贼渠黄巢犯江西。复光为排阵使，招讨使宋威战败，复光总其兵。王铎代为招讨使，诏复光监忠武军。中和元年充天下兵马都监，总诸军入定关辅，定议遣使以墨诏召李克用於太原，收京师，以功加开府仪同三司、同、华制置使，封宏农郡公，赐号“资忠辉武匡国平难功臣。”卒年四十二，赠观军容使。谥曰“忠肃”。


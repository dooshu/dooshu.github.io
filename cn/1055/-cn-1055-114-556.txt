【唐盐宗神祠记〈大历中〉】

右《盐宗神祠记》，钱义方撰。近时有尚书郎张席，自言家寓解州，为余言安邑、解县两池盐事，云夏月盐南风来，池面紫色，须臾凝结如雪，土人谓之漫生盐。而两池岁役畦夫数百种盐，公私耗敝，而州县吏缘以为奸利，弃漫生盐不取，诬其苦不可食。席博学，能言汉、唐事尤详，为余复言前世盐皆自生，开元中，姜师度为河中尹，而盐池涸，始置盐屯，故唐格自开元后遂有畦夫营种之课。席因上书论盐漫生之利，官遂罢畦夫，而公私皆以为然。而议者或害其事，乃云漫生盐味苦不可食，或云暂结复销，不可畜，听者方惑其事。余因读义方所记，乃云若阴阳调和，鬼神驱造，不劳人而擅其利，与夫凿泉煮海，不相为谋。由是知唐世盐非营种，为决可信。义方大历时为榷盐使，余家集录古文，不独为传记正讹缪，亦可为朝廷决疑议也。治平元年八月十一日书。


○獻皇帝稱宗大禮議 【 獻皇稱宗】

臣等會議得竊聞有冠世非常之德者、宜享冠世非常之稱、自古君天下者、其所稱號曰皇曰帝曰王、其廟號則曰祖曰宗是皆至尊之殊號、帝者之崇名也、史記載夏殷之王。皆以帝名。殷人祔廟稱帝。不槩稱宗。然商書彤日稱高宗。周公無逸稱中宗高宗。說者謂殷有三宗、祖甲為太宗、大戊為中宗、武丁為高宗也、至周有謚稱王。漢稱三宗。孝文為太宗、孝武為世宗、孝宣為中宗、其餘皆稱帝。自唐以後則皆稱宗。誠如　聖諭所謂近代皆若是者、仰惟我　皇上受命統天、稽古崇制、頃者釐正祀典恭建　列聖羣廟、特建　皇考獻皇帝廟、偉制隆儀、煥乎大備矣、顧以秋享宗稱、猶為闕典、側聞　皇上前此與密勿大臣、屢發德音、形于召問、仰見　皇上至孝惓惓永懷顧復之恩、思罄推崇之典、誠欲舉百王之曠禮、垂億代之鴻名者也、禮記曰立愛自親始、教民孝也、不忘其親所由生也、此我　皇上之謂也、臣等仰奉　明旨、敢不思所以對揚休命乎、但議禮之家名為聚訟、意見各殊、人情不免、臣等博考羣籍、廣集眾思、連日反覆思惟、始得其端、頗袪其惑、請遂為　陛下陳之夫明堂秋享。嚴父配天此孝、經孔子之言。千百世莫之有易者矣。而其後則宋儒程頤曰萬物本乎天人本乎祖故冬至祭天而祖配之、以氣之始也萬物成形于帝猶人成形于父、故季秋享帝而父配之、以成物之時也、朱熹則引此言入于我將之詩註內、此又後學相守以為確論者他、今議者乃引朱熹語錄所記破易前說謂明堂之配、不專于父、借使熹果以配父為非則註詩不當復引程頤之論矣、今不以此為據、而信門人記錄之言、安知所錄之無謬誤哉、　聖諭有曰明堂秋享大典、當以嚴父配帝之文為正、茲禮自朕舉宜　皇考配上帝、聖明卓見、巳出尋常萬萬臣等無容再論、惟是稱宗之議、臣等謹按禮曰祖有功、宗有德、考之釋名、祖、始也、宗、尊也、漢書註曰、祖之稱始、始受命也、宗之稱尊、有德可尊也、孝經曰、宗祀文王以配上帝、王肅註曰周公于文王尊而祀之也、此宗尊之說也、古者天子七廟、劉歆曰七者正法、苟有功德則宗之。不可預為設數、宗不在此數中、宗變也、朱子亦以歆之說為是、陳氏禮書曰、父昭子穆而有常數者禮也。祖功宗德而無定法者。義也。此宗無數之說禮以義起者也。臣等仰思　聖訓、　皇考稱宗在今日不為過情、誠深有見于斯義者矣、恭惟我　皇考獻皇帝昨壤錫封位于藩服、繫天下遹駿之望、與文王居西伯之位、而西土怙冐者同、躬修德讓、行通神明、篤生聖人、光承天序、與文王昭受上帝生武王而克集大命者同、昔程頤論宋僖祖當配天、或難其無功業、程頤曰、今日天下基本盖出此。人安得為無功業。以此推之。我　皇上今日中興禮樂制作之功業。皆　皇考之功業也。又與宋程頤論僖祖之意同、故今日宗祀之典、援据古義、推緣人情、我　皇考獻皇帝至德昭聞密佑穹昊、則尊之匪過乎此為遷就之詞以合時旨崇而宗以其德可也。且慶祥所啟、自　皇上而下、聖子神孫、傳受無疆皆　皇考一人所衍、布。則別之匪疑乎專。而宗以其世可也、仰惟　皇上、以聖人之大孝、議天下之大禮、推武王周公宗祀之意、師孔子之訓、下采有宋大儒諸說、明宗尊之義、臣等蠡測管窺之見、何能少裨萬一、奉旨遵照或問會議來行伏乞　聖明裁定施行


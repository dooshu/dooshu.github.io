○为留守郑侍郎祭李相公文

维年月日，某官某，谨遣某官某，以酒酌少牢之奠，敢昭告於故相国尚书左仆射赠司空李公之灵。惟灵天锺地资，生备五福。昔者元宗之代，天下治平。时重文儒，礼侔齿爵。公始之鸿渐，蔚为羽仪。从容主文，在帝左右。既而皇家中否，宝历嗣兴。明明肃宗，康难致理。天地交泰，圣贤相逢。其所以济川救旱，和羹作醴。稽视说命，事符古文。呜呼！才之用舍系乎时，道之行否存乎命。组遗累，江湖为家。兴协骚人，我无其怨。咏歌尧、舜，二纪忘年。皇唐建中，天子缵服。维新庶绩，先礼旧臣。授公成均，以举政本。爰降徵命，典司春宫。先是昆夷不庭，岁为边患。亦既款塞，愿归圣理。帝曰春秋之义，许之不一而足，和之五利斯在。历选列辟，ム公简心。资王商之盛容，将魏绛之故事。公感恩自奋，暮齿方刚。宠兹肩舁，遵彼绝域。俄属贼臣间衅，罕毕在邦。公昭格外夷，俾为内援。呜呼！风沙勤瘁，共薄颓龄。王事毕矣，我劳尽矣。仅履吾土，亦终天命。原夫始终，实尽善美。湛恩缛礼，论者宜之。至若史氏立言，训辞作诰。秘在天府，式为国经。世有五姓，冠於百族。有如姬姜，取贵春秋。擢秀天人，惟公而已。有司备物，返葬故邱。观者哀荣，况承眷旧。敢凭奠酌，以降明灵。尚飨！


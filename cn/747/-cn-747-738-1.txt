○唐故银青光禄大夫检校左散骑常侍兼宫苑闲厩使驸马都尉郭公墓志铭

府君讳某，其先关西郑人也。大父汾阳王，始以戎勋著绩，为朔方军副使，天宝末，元宗南巡巴蜀，肃宗劳兵於灵武，乃率其义虏顺夷，合兵逐叛，得为朔方军节度，既而二驾还都，拜为中书令，统兵於外。代宗初，犬戎饮马昆明，至於御沟。天子在陕。又以击逐之功，益拜尚书令，封汾阳王，尊称尚父。乃诏子暧尚升平公主。都尉主客皆贤，故长安中名人文士，自李端司空曙之徒，咸游其门，赋诗席酒更日。而主生子男三人，女二人。长今为皇太後，府君即其少子。初宪宗居邸时，亲临主家，纳迎如礼。及今上即位，皇太後昆弟皆宠锡尊官。而府君最少，益蒙隆念，自州剌史入为殿中监，尚西河公主。岁馀，改宫苑闲厩使。府君宽柔和易，不守刚决。长庆二年七月五日，暴疾卒於主家，享年三十七。太後闻之，惊悼悲哀。使者自中宫出，按问发疾之状，月馀乃解。以其年十二月十九日，葬於京兆某原之上。初西河主前降吴兴沈氏，生子男一人。及郭氏之丧无後，而以沈氏之嗣为之主办。卜葬有期，主丧者使其家吏，牵马操币，至於栎阳，即尉家曰：“尉之文记事有闻矣。愿得为之铭，以志其圹。”於是与序勋典之事，表於墟中。铭曰：

河族昆仑，命源惟长。跋於神华，其来泱泱。影响迈会，披华吐章。灵烟气交，鼓而兴祥。陶以精神，涵为浓光。保我国步，乃生汾阳。在户作扃，横天为梁。息灾破难，以药痍疮，帝子入室，固如维纲，孙为国母，沙麓以昌，少为姻臣，谦宽汪汪。禄而不寿，哀彼中霜。惟其流庆，与唐无疆。


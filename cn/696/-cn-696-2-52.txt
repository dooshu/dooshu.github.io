蓟门雪中眺望


其一


燕山西望压嵯峨，万堞森寒出塞歌。
日月微茫三紫殿，风烟隐见小黄河。
孤城汉节迷鸿雁，古障胡儿下橐驼。
应有威仪谁献赋，祈年馆里佩声多。

其二


九塞（一作陌）飞尘覆井干，平原杳冥势漫漫。
周王雕辇歌黄竹，汉将灵旗弭白檀。
虎峪熊罴肥自卧，龙沙雕雁健犹寒。
胡天应压燕然石，他日为铭恐未乾。





第二出　高堂称寿

(生上唱)【瑞鹤仙】十载亲灯火，论高才绝学，休夸班马。风云太平日，正骅骝欲骋，鱼龙将化。沈吟一和，怎离双亲膝下？尽心甘旨，功名富贵，付之大也。
(白)【鹧鸪天】宋玉才多未足称，子云识字浪传名。奎光已透三千丈，风力行看九万程。经世手，济时英，玉堂金马岂难登？要将莱彩欢亲意，且戴儒冠尽子情。蔡邕沉酣六籍，贯串百家。自礼乐名物，以至诗赋词章，皆能穷其妙；由阴阳星历以至声音书数，靡不极其精。抱经济之奇才，当文明之盛世。幼而学，壮而行，虽望青云之万里；入则孝，出则弟，怎离白发之双亲？到不如尽菽水之欢，甘齑盐之分。正是：行孝于己，责报于天。更喜新娶妻房，才方两月。却是陈留郡人，赵氏五娘子。仪容俊雅，也休夸桃李之姿；德性幽闲，尽可寄蘋蘩之托。且喜夫妻和顺，父母康宁。自家记得诗中云"为此春酒，以介眉寿。"今喜双亲既寿而康，对此春光，就花下酌杯酒，与双亲称寿。昨日已分付媳妇安排，不免催促他则个。娘子，安排酒，请爹妈出来。
(旦内应介)
(外扮蔡公上唱)【宝鼎儿】小门深巷里，春到芳草，人闲清昼。
(净扮蔡婆上唱)人老去星星非故，春又来年年依旧。
(旦上唱)最喜得今朝新酒熟，满目花开似绣。
(合)愿岁岁年年人在，花下常斟春酒。
(外净白)孩儿，请爹妈出来做甚么？
(生白)告爹妈：人生百岁，光阴几何？幸得爹妈年满八旬，孩儿一则以喜，一则以惧：况当此春光佳景，闲居无事，孩儿要与爹妈称庆歇子。
(外净白)如此，也好。
(生唱)【锦堂月】帘幕风柔，庭帏昼永，朝来峭寒轻透。人在高堂，一喜又还一忧。惟愿取百岁椿萱，长似他三春花柳。
(合)酌春酒，看取花下高歌，共祝眉寿。
(旦唱)【前腔换头】辐辏，获配鸾俦。深惭燕尔，持杯自觉娇羞。怕难主蘋蘩，不堪侍奉箕帚。惟愿取偕老夫妻，长侍奉暮年姑舅。
(合前)
(外唱)【前腔换头】还愁，白发蒙头，红英满眼，心惊去年时候。只恐时光，催人去也难留。惟愿取黄卷青灯，及早换金章紫绶。
(合前)
(净唱)【前腔换头】还忧，松竹门幽，桑榆暮景，明年知他健否安否？叹兰玉萧条，一朵桂花难茂。惟愿取连理芳年，得早遂孙枝荣秀。
(合前)
(生唱)【醉翁子】回首，看瞬息乌飞兔走。
(旦唱)喜爹妈双全，谢天相佑。
(生唱)不谬，更清淡安闲，乐事如今谁更有？
(合)相庆处，但酌酒高歌，共祝眉寿。
(外净唱)【前腔】卑陋，论做人要光前耀后。劝我儿青云，万里驰骤。
(生唱)听剖，真乐在田园，何必当今公与侯？
(合前)
(生旦唱)【侥侥令】春花明彩袖，春酒满金瓯。但愿岁岁年年人长在，父母共夫妻相劝酬。
(外净唱)【前腔】夫妻长厮守，父母愿长久。坐对送青排闼青山好，看将绿护田畴绿水浟。
(合)【十二时】山青水绿还依旧，叹人生青春难又，惟有快活是良谋。
(外白)逢时对酒合高歌，
(净)须信人生能几何？
(生旦)万两黄金未为宝，一家安乐值钱多。
(并下)





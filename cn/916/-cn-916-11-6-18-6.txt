【赋得黄鹄一远别诗】

〖《诗纪》云。苏武寺。黄鹄一远别。千里顾徘徊。〗

霜风秋月映楼明。寡鹤偏栖中夜惊。月下徘徊顾别影。风前凄断送离声。离声一去断还续。别响时来疏复促。聊看远客赠绫纹。弥怨闲宵雅琴曲。恒思昔日稻粱恩。理翮整翰上君轩。独舞轻飞向吴市。孤鸣清唳出雷门。王子吹笙忽相值。自觉飘飘云里驶。一举千里未能归。惟有田饶解深意。（○《类聚》九十。《诗纪》百六。）


○敷陳吏治民瘼懇乞及時修舉疏 【 吏治民瘼】

臣往以驚逐遊魂、辱　陛下賜之生環鹿豕餘悰、辱陛下召之華省、感國厚恩、頂踵莫知所報竊惟人臣之義、或宣力、或矢謨、各有攸當、臣有一得之愚、直陳君父之前、舍巳從人者、得采擇其間、人之力、皆臣力也、人巳何異焉、臣故條吏治事宜十欵語云新沐者彈冠。新浴者振衣。茲當銓臣秉公持正。百度維新之日正嘉謨敷陳。明目達聰之始。若使臣悠悠默默、徼一時浮榮、負平生夙學、臣不忍也、又臣數載窮鄉、田耒之與居、鉏樵之與伍、熟知民間凉燠狀、臣復陳民瘼八欵、夫救民疾病譬醫者灼艾。灼艾而不得其竅穴。受楚何益。臣似非嘗試漫言之者、葢人臣濟世、如拯溺如救焚、眾或解頤、臣心獨苦、豈得巳哉、伏願　陛下敕下各部大臣、矢心天日、純心為國、用意詳覽可行則行、可止則止臣絕無一毫成心其間、公之欵誠乃尔儻中有窒礙處。臣因此得曉暢世務通達國體亦罔非仕學之地干冐　天威、無任隕悚之至、為此開欵具本、計開、定等則、夫辦官村品。內吏非難。外吏難。外大吏非難。外小吏難。小吏郡自同知下。邑自知縣下是巳職逓下明逓暗葢嘗論辨大吏譬奏黃鍾大鏞。有耳者無不聞之。小吏雖不能行大惡而細民受其患所損于地方者寔多辨小吏譬聽蟋蟀之鳴。非甚聰者不能審其音也易曰雲雷屯、君子以經綸、釋者曰、經者比其絲而合之也。曰綸者析其類而分之也。絲雖眾多。千條萬緒。各自不亂。臣竊謂辨小吏亦當類此彼小吏雖眾。吾欲起而辨之。豈能人人耳而目之哉。大都以撫按考語為凖。其陞遷亦以閱撫按考語為凖。顧其弊非一途矣。有考語實謬而以夤得美秩者。有預卸其刺。而以賄吏書洗補移之他人者。千態萬狀。選臣執簿。頭欲刺眼欲昏。即欲一一而坐照之難矣。臣愚謂宜明分為九等。上上上中上下中上中中中下下上下中下下。在外撫按。明以此註考語送部、在內選臣。明以此定陞除。考語上上者陞上上。餘俱以次而推。中下者陞王府發憑。下上下中下下者陞王府不以發憑。此甄敘羣吏。以簡馭煩之要道。且足以杜請謁之私。絕城社之奸。不然、難必其無漏網之弊、屈抑之歎矣。洗佞習、夫課吏治、全憑考語讀其語、如見其人、因其人以授之職斯有所憑籍臣讀典謨君臣咨諏之詞同寅稱謂之間曰可哉曰試可乃巳、何兢兢致慎也、臣讀弘正間考語。猶不失先輩遺風課一布政曰悶悶之政。長者之度。今則以為罷輭矣。課有司曰、志頗自勵。守亦足觀今則以為無當矣每□薦牘出、抽黃對白、駢四驪六、薦者以非極揄揚不足結彼之銘感、被薦者以非蒙重語、不足為巳之深知、曰才與誠合。光風霽月。是周程諸賢復生矣察其人。仕路之奸雄也。曰守遵四知。琴鶴相隨是趙抃楊震挺生矣察其人捆載歸鄉里也。曰才堪八面。北門鎖鑰。是孔明寇凖傑出矣。察其人。一籌不能寸展也。珪璋瑚璉如金如玉、麒麟鳳凰如松如栢、古人所以頌聖賢者、今以之譽凡夫矣、以故薦剡未乾、彈劾繼之、夫人稱執友先輩之前。猶恐一語不實。貽知人之羞。非事長之實、　陛下尊如天、威如雷霆、詰實以責後效、彼將何辭以對、諸臣之恬不知畏、則諂佞風熾雖有賢者、亦為其所移、而不自覺耳、臣愚謂宜嚴敕撫按、須循名責實、無得過褒、將成弘正年間考語彙成一冊頒布各省。如舉業正式之類。倘再如前虛諛、定以不敬論不然、如蒙霧觀花、人與言兩不相習、無怪乎吏治偷薄、風俗不淳矣、便陞轉臣曾任南京兵部職方司主事維時兩京兵部尚書郭應聘功在兩廣、言其清勵功高不容口、臣問之、則半生閱歷在兩廣以故熟其地方險易。賊盜生沒。民情涼燠。故得措之行事臣因歎方面不可數更易也今合無兩司知府。於地方夙有聲稱。其百姓欲借寇而不可得者。陞轉遷擢一以本省為主。兩院欲咨詢地方事宜得其要竅而不迷謬。利一。本官在地方。所有施為若輕車熟路利二。省驛逓往來之費利三。此陞轉本省之當議也。臣有說焉、庚辰辛巳年間、方面大使、上無重寄之望、下無引決之謀、多攻擊去、說者謂攻擊其異巳者然多矣議者謂失之刻。十餘年來、攻擊疏阻、引決意微、積俸已久、去之不能、用之不可、不得巳陞、且濫且驟、雖他日有冐濫京堂之疏、然不過二三人、索責漏網者多矣、臣竊謂失之大泛、合無布政廉使等官、許其考滿、俱具乞休疏、如生平履歷端方、才華卓犖、疏議留陞擢、或生平無愧、年華侵盛者、量加空銜、其餘俱准致仕、中間如去留不當、言官論救則退之以禮、皇路少見廓清、無賢愚並滯之患矣、議久任、久任之法、自嘉靖戊辰後始、宜乎宇內家給人足、而蕭條悽楚、大異疇昔、則久任之法未盡議也、臣請得熟數之、夫循良之吏。人與地相習。譬鳳鳴高岡。有耳者聞之皆喜鷙悍之吏。人與地相戾。譬鴟囂於室。主人恨不得早逐之為愈也。凡欲用人之力。在得人之心。使之欣然趨事。鼓舞不惓。然後惟其所欲為。而罔有倦心。令之久任在未能使天下吏以久任為榮而以不久任為辱耳臣愚謂久任以四年為准。其更遷以二年為准。賢者久任。使之志意得展。以待行取。中平者陞去。不然庸者無上進之望計日月而竊祿。奸者多憑依之謀。依城社而肆螫。是故久任可以藏奸可以庇不能賢者聞之解體。能者因之隳志。不幾雜鴟鴞鳳凰同室乎。重京考、考察所以黜幽懲枉、慮稂莠不除、嘉穀不茂、若以嘉穀當狼莠、則膏腴盡成磽薄、臣丙戌冬曾與大計、總之以兩京各省撫按之糾覈、稍劑量其間足矣、惟是兩京考察。議論紛紜毀譽雜出。雖孔聖復生恥為鄉愿之行難必其滿於人之口矣當事者非有洞世高見。千古定力。鮮不為所眩。臣查先朝以陸容之賢能、為人甘心、至今載之埜史、以為寃抑、邇者一錮顏鯨、再錮胡桂芳萬廷言、三錮管志道譚者皆為諸臣寃、臣竊以為奪一時浮榮、與萬世清議、諸臣得搏心并精不朽之業、眎之浮榮猶一吷也、是所奪諸臣隘。所與諸臣奢、何所不樂顧近為國體傷、遠為國史玷、以黜幽宏典、開報復私竇、正人君子、心竊憂之、臣愚謂京察年分、不必分單咨訪、許部院各寺。糾覈各屬以備考察。如撫按糾方面例。翰林屬之掌院。六科屬之掌院。倘糾覈不當、他日公論既明、重則削職、輕則不與葬祭、夫彼既已宦成。猶不為國惜才。使好修之夫。屈首蓬藋。足以干天和。召戾氣。即重懲不為過也。法嚴則人心肅、彼雖求一時之諧眾口、不能不憚他日之拂公論矣、且與其陰開冊送部院不若明上疏君父之前使疏而果當其罪。是與眾共棄之也。光明正大之典。願力行之。褒名德、古先聖哲、於幽潛沉修之士、雖在異世、猶贈其官、錄其後者、凡以輔翼風化、匡扶世道、關係非渺淺也、臣不暇遠舉、　陛下近日從祀二賢、海內爭彈冠相慶、以為熙朝盛事、顧有童孺知其名、而未得諡、或既諡而贈官未孚、載理學名臣錄、而未得贈一官、臣得諸三人焉、原任大學士解縉、天挺人豪、國士無雙、韻宇流布海內、丹衷簡在列聖、開國元臣、至不得受易名之典、闡幽謂何、原任左春坊、左贊善贈光祿寺少卿羅洪先、少年巍科、終身退處、澹泊為百年楷範、沉修樹來學章程所贈非其所處、尊賢謂何、原任庶吉士降石城吏目鄒智、氷霜勵志、侮羣奸而不辭、慷慨持身、喪嶺表而不悔、一代名臣、仍其以吏目稱、褒忠謂何、臣愚謂解縉宜賜美諡、羅洪先宜贈吏部堂上官、鄒智宜贈館職、此清朝鉅典而有待於今日者也、臣於今又得三人焉、原任左春坊左中允張元忭、臣雖未面、心實嚮往、不欲以一第自居、矯然以古人自期、歷官居鄉、行誼修潔、允矣諸儒之章程也、齎志以沒、識者恨之、臣愚謂宜贈諡以為不愧科名者勸、原任尚寶司少卿兼監察御史徐貞明、政存口碑、風高鎖闥、欲為國家奠粒食之原。櫛風沐雨。廟宿埜處。苦身勞力。焦唇乾肺。功未成。竟齎恨以沒、所謂以死勤事者非耶。臣愚謂宜贈官以為許身國家者勸。原任尚寶司少卿孟秋、容貌爵位、不能動人、慄慄真修、臣每屈服、生孔孟之時、必為原憲之儔、其在今日、亦恢恢乎得斯道之大端矣、臣愚謂宜贈官以為安貧樂道者勸、內徐貞明人或以功未垂成為言、臣請比近例可乎、原任工部郎中羅用敬、淮上之功、與貞明廵行阡陌、勞逸不同、人品才諝、當亦有別用敬以郎署得贈太僕寺少卿、貞明原係京堂、不得蒙一命之榮、將來志士寒心、勞臣解體、非鼓舞豪傑之要也、褒贈係驗封司職掌、在官言官、匪敢哆譚、慎撫臣、國初無撫臣之設、後以大臣出理貢事、留鎮一方、撫臣因而相仍、所需填撫方夏、飭毖疆徼、挈戴豈不至隆重哉、顧仁者惠綏黎氓、知者洗剔弊竇、能者肅敘憲紀、雖各擅所長、均不失為良臣、乃不然者、到任不問生民利病、內惟媚津要為事、書郵饋遺、絡繹不絕、外充惟囊橐為計、查盤批詞、肆道而出、藩臬不問其職舉否、某有氣力、不可撼搖、陰為諛詞結之、郡邑不問其人賢否、某係進士、已經數薦、多結納之、有美無刺、有舉無劾、間有劾者、不過曾經考察通判、科貢出身、陞王官數人而巳、又暴者裝飾軍功、庸者引領陞除、　陛下設官之意固爾耶、夫官至廵撫、其歷官多年、或自科道出者、建白可稽也、或自寺署藩臬出者、履歷可驗也、果獨立朝端、一無所倚乎、亦狗盜之流乎、果循循雅飭、歷有成績乎、亦庸庸竊祿、無一善狀乎、不知其人則為不明、知其人而用之則為不公、無一可者也、臣愚謂自今以往、宜令諸大臣各保薦一二人、時亂則先揮霍。時平則右介靜。積衰之後則首精明。整理之餘宜上渾厚。無槩以生事者當之、倘有不當、請坐舉者之罪、昔國初有保舉守令不當者。皆得反坐。故當時治化隆茂邑里忘愁歎之聲。今獨不可行之任撫臣者乎。此奠安　宗社之要務也、惟　陛下留意、臣竊有慨焉、繁纓小物也、孔子惜之、惟名與器、不可假人故也、爵祿者國家之名器也、習尚相沿積弊難挽、親當事親者進。故當事故者進。親故之親故又進。非親非故。呈身取憐昏夜乞哀者進。一人當庖。百人染指。一夫開徑。千夫爭趨。所以然者。下焉者賄。上焉者情。賄者十不一二。情者十而八矣。或門生、或□吏、或桑梓、或姻婭、或年家、或世講、或舊遊、或面交、或舊治、此輩日感恩銘心吾之前、不知私門念重、公家情輕、良心烱烱夜半必薄其非端士矣、日奴顏婢膝吾之前、不知私門念重、公家情輕、口輭足滑、軸移機轉、雲消雨散、又顧而之他矣、人為情死。法為情虧。國家名器為情褻。試看二三十年前、列大官、博顯位、歸而語鄉里對妻子曰、誰之力乎、懼人之扼其短、反從而怨詈之、叛背之矣、又回看二三十年後、扶世道、維名教、果以名位為軒輊乎、果此卑瑣之流乎、嗟當局者迷、不覺耳、自非洞千古之眸、堅氷霜之腸者、未易破此坑穽、握進退之柄者、臣言可以深長思矣、搜遺逸、人臣孰不欲析圭儋爵、榮祖考、光來裔、顧汲汲有託而逃焉者、上焉者潛心性命之精、次則殫精緗素之業、又次則與時齟齬、全身遠害、均之以逸稱也、彼其巉巖而廬、據石而瞑、豈非甘采苓之適、遠矰繳之危哉、顧風俗不美。莫甚奔競。欲息奔競之途。在獎恬愉之士。今恬愉之士、臣不能悉記、一一舉之、則有市恩之疑、臣愚謂宜詳查明、有請告過期不出、年齡青茂者促之赴任有壯年乞休、矢志溝壑、有曾經言事、削職為民者、量為酌用、使天下曉然知朝廷之上、意在憐才、而無有一毫成心其間、此熙朝之盛事也臣請畢其說、爵祿富貴、天之所不蘄、聰明才智、天之所不輕?、葢百人中而得一。為用才者、宜體上天生才之意、國家得才之難之故矣、臣讀詩至白駒之章、未嘗不歎當時之輕於棄才、讀摽梅之章、又未嘗不歎用才者貴及時也、　聖朝彌天置羅、休休乎如天之無所不容、無令空谷有白駒之歎、庶士有求我之嗟、臣願拭目、審邊臣、邊臣者、下而邊道、上而廵撫是巳、苟得真材、鎖鑰攸托、徒冐虛聲、邊釁彌崇、臣嘗察今之邊道矣、引疆超乘、鷹鷙電擊者固有、亦有庸愞之流、未覩韜鈐、外惟奉廵撫頤指、惟其東西、不敢違越、內惟媚津要奧援、四時起居、如奉祖考、虜至閉關括金錢、縱所欲而去、虜退閉關上功狀、邀上賞、不數年廵撫矣、又嘗察今之廵撫矣。無異前邊道所為。稍揮霍者、飾以文墨哆以宏議、間有微捷、張煌功伐、以覬殊旌、不數年總督矣。宮保矣。家贏金錢、世襲緹騎、後邊事大壞而不可支、彼且付之罔聞矣、然此輩非秘謀。常不得而至焉。臣愚謂當審其閥閱、其陞邊道以曾任兵科或職方邊郎、或曾任邊郡縣、熟知夷情者陞、廵撫非歷邊疆久、功伐高不得遽陞、不然、是塞上為終南、抱壅腫之軀、掀青黃之髯者、乃綰金玉之梯楷、此輩何利何幸而列、十三省方面、多碌碌以去諸臣亦有不幸哉恤遠臣、兩廣雲貴、吏茲土者、悉謂之遠、兩廣滇南文物埒中土、俸餼稍厚、以故人多樂居之、惟是貴州僻在亥步窮處、黃茅嵐氛、猿猱為伍、士人聞命、有投牒不往者、有既赴鬱死者、臣每撫膺大息曰、　聖天子明見萬里外、忍使諸臣困至此極耶、勞逸不均、北門大夫不免以之興歎、今之情、豈異古耶、臣愚謂司銓者、宜劑量其間、除方面知府知州知縣外、如各衛經歷吏目等官、或陞或選、宜以四川湖廣雲南三省人當之葢三省風氣接壤、視他省稍習、如或居官稱職、其陞遷眎他省量速一年、庶幾雨露無不被之澤、遠臣無向隅之泣、報禮有不重者未之信也、臣在部每見倉官來考滿者、列東西廊、幾數百人、有龍鍾不能寸步者、有魁梧衣不能掩形者、有面無人色者、千態萬狀、觸目寒心、中間欲徼微祿養妻子者固有、因生平奔走風塵、欲博一秩以榮鄉里者、未必無也、臣因退而思曰、人主官人。猶人之植物。植之高岡則高岡。植之汚澤則汚澤。物之性寧有高下哉。且今之負國病民者。不在冗散之吏。冗散之吏。稍有微瑕。得操三尺議其後矣是不可稍為之寬乎。臣愚謂倉官陞遷、一以本省為主、考滿固不容廢、然既經院道查核、領文赴部、不知可止否、倘可停止、閱其考語優者推陞、餘因其年力、量加名色致仕去、亦恤小臣之一端也、又臣見廵撿將考滿時、苦無功狀、多方搜索以圖優擢、臣愚謂廵撿有功、固當優擢、即無而年力才華考語俱優者、間擢一二一以為生事者戒、一以為安靜者勸、秤頭之苦、今秤頭之弊、三令五甲、節廑　明旨不可息者、曷故哉、則有司之過可原焉、昔操吏治之權在兩院。今操吏治之權半兩院。半在內外。一讐忌之口。得而簧鼓之矣。有甘心恬約。無所攀援。人稱其賢乎。昔評賢否在小民。今評賢否在士夫。在過客。士夫過客不皆賢者。往往以情識為毀譽。以故有司竭意傾承。折席下程。分若固有。止博一楫而巳。果盡入囊橐乎。堯舜生今之時、不能必不善者不惡、時當行取、訪單稱賢、較若畫一而後得取、曾有考滿朝覲、而不通京貴乎、既示以多途、雖賢者不得不竭力多途應之、臣故曰可原也、且布政司法馬輕重不等、又止一副小民有未識、法馬何狀者、又曾經庫書庫吏糧里科役廣置膏腴、新進書生、為其所愚、臣再曰可原也、今欲息小民秤頭之苦請寬痾察之門、兩院評賢否、不必以過客士夫為的據、吏部定行取不必以詢謀僉同為去留、一以兩院為主、參以吏科河南道、如行取不當。是吏部聽兩院。兩院之不職也。該科糾舉。兩院何辭。或曰行取不必六科十三道詢謀以失其權。不知外而薦舉、臺臣之責、內而糾舉、省臣之責、權未始假借也、其法馬仍乞敕下戶部、示布政司、每縣須發十副令小民得知趨向、兩院果吏治以此為操守第一義、庶幾小民、稍得息肩、不然如蠶食桑。不盡不止。虛糧之苦、小民死徒他鄉、煢獨攀號無從、莫此為甚、臣竊伏巗谷、再三籌度、有司為小民息肩。而小民未必得所豪家反受其益。何者、豪家勢多出有司上、有司懼撓成議、不但不盡丈其田且以餘糧送入其戶、臣嘗有言、丈田之法。縮此伸彼。利東害西。未覩其全利也。夫身之病、必有所由起、糧之虛、必有所由來、惟察其所由來、而民貧可甦矣、葢民之糧、有急於燃眉緩於恤役、則有減都額以售者矣、有司受其詞、察其故、責令當戶收回、此一策也、有水堆沙塞、昔為膏腴、今成蒿萊者矣、夫此塞則彼通、此荒則彼開、有察其開墾、今起新科、亦足以抵水堆沙塞之數、此又一策也、嗟乎、非實有家天下子萬姓之心。不能悉心任其責。在嚴敕兩院大吏留意耳、惟司國計者長議、焉由票之苦、由票者、戶部所頒徵輸則例是已、民何以稱苦也、其例本一。近省郡。則與各郡異。附郡縣。則與各縣異。至縣則又聽糧房私為加增。始而圭撮。害及尋丈。始而一人。害及萬姓。縣官有才而察其奸者。非此無以補虛。究其極虛未補。半入吏胥之手矣。往聞有欲為一郡造福者。聞則例至。皆斂金以求散之他邑。是知者何幸。愚者何不幸乎。又臣往接戶部尚書耿定向語臣曰、渠撫閩時、由票得副使鄭汝壁、而一省造福、渠歎服不置、今非無散票於下者、能必委巷皆聞知乎。非無徼板於上者乎。能必其不私加增乎。其所加編者。能必其不入巳乎。臣愚謂宜敕令糧儲道、務實心任事、嚴相覺察、勿令窮鄉下邑、有偏重之弊、加額之苦、如有前弊、坐以不職之罪、積荒之苦、臣切讀孟軻氏曰、民有饑色、野有餓莩、老弱轉乎溝壑、壯者散之四方、以為此或危詞動時君之聽乃今數載、孟軻氏語猶不能術其詳耳、野廟荒齊柳岸長隄、一日報死數十人者、賴　陛下德意、有司奉行、蒸蒸艮厚、卒不足以回天意者何哉、則積荒之漸也、臣省今年兩月不雨、民稍有早獲、無秋收矣、長遭窮苦、一一懇　陛下發內帑以濟。內帑有限。一一援常賦以濟、常賦不可闕。一一勸借富民。富民皮肉且盡。此三者不可常恃。臣聞古無常豐之歲有常豐之政。何者積之豫也。臣再三審思。除各縣各鄉。多建社倉、雖有管葛、不能濟矣。今各郡縣上一二倉、有司每以積穀為苦者何哉、罰贖不得入巳。動稱不便為之下者。以倉屬上司。日查月核。時問罪贖。為之下者。亦稱不便。今欲建無窮之計。臣愚謂宜敕下戶部。行各省從長計議。如一縣幾鄉。一鄉或一倉。或鄉濶建二倉。或一倉。積穀若干。兩院近行節省。所留罰贖或助為買穀張本。或冠帶尚義者。或生員監生吏典富民欲追榮祖父者。或聽納穀若干。從長計議。每年如何而聚、如何□散。或年不甚荒。不必發散。或每年出陳易新。不三年且有成矣。天下無不可為之事。顧在人真心何如。昔人云、救荒無奇策、臣云救荒在有真心若有真心何事不可為。不然民有衣寶玉而死者矣、科塲之苦、　陛下痛往年科塲之弊、特差翰林科部、一旦釐而新之、德意甚善、顧可以新一時耳目、而不可以定垂裕之宏謨、何者、今天下民力竭矣、民財盡矣、省一分、民受一分之賜、不擾一分、民受一分之惠、　陛下遣近侍諸臣分道四出、驛逓支應有司承奉、經過各處、不知其幾、本省之費、又不貲矣、此皆民之膏脂陛下所未盡悉也、若以其弊當革、當時止一二作俑、餘俱廩廩可查、若以臺臣難托、地方彈壓、更有大於此者、　陛下且付之矣、昔廵邊止數科臣耳。　陛下亦以惜費省事為言今一年且二十餘人矣。臣以為宜併臺臣便、省無窮極、更復何辭、諸臣挾掞藻蜚英之時名、懷以人事君之熱念、必以臣言為無當、臣請折之曰、人貴自樹耳、一切桃李、皆塵世豔目、過而不留、臣昔親覩座主身冐不韙、門生惟恐汚其身而反詈之者、又有忘其姓名者、此非所稱門生哉、已可以為松為栢、顧欣羨穠桃夭李、何左也、積疫之苦、人皆知救荒、不知救疫、疫者荒之因也、民饑餓中、虛濕相蒸、始一人、終千百人、始一隅、卒窮鄉極邑、西江會城數月八千有餘藁葬、餘有生者、可知巳、臣邑月一城門外出五百人、他邑又有知巳、臣以為此西江則然、及舟經南直隸等處、強村巨室、悉成莽蒼、甚至父子不相顧、兄弟不相往來、嗟嗟、天何使民至此極哉、臣郡邑賴各官竭力布醫施藥、稍緩須臾、不然、城郭不幾丘墟乎、臣因悟曩之死者皆枉也、故先臣有言惟疫與大兵修短不可言命雖然握宇宙元元之命者、在　陛下、　陛下往聞畿內小民疫疾流行、施藥以濟、小民焚香籲天、共祝聖壽、今此海內之民、均　陛下赤子也、夫捐帑藏濟民、所施有限、臣愚謂宜敕各處撫按、每縣於歲編內、編泒濟疫銀一欵、一縣或三百兩、或四百兩、每石糧不過毫末耳、如疫疾流行、召醫在各處施藥、年年如是、活一人、得一人、活一方、得一方、不然與饑民均死耳、至各處名醫、亦宜搜訪起送赴部聽用、如有便民濟疫全書、亦顯廣布民間、以博　聖惠、以度羣生、此非臣之迂譚也、宋有惠民局、我　祖宗有醫學科、今特一振舉之耳、清軍之苦、今國家軍伍空虛、勾單時發、卒無裨戎伍者何哉、一單至邑。清軍廳眎為奇貨。票發各里。後不得賄不止。又司事者陰藏原籍、故裝陷無為有、虛為實、逐都逐圖名曰挨無、不厭其欲不止、一軍起解、各里申斂金錢作長短費本軍至衛、掌印以下、鎮撫以上、不罄所携不止、既著伍、復得錢縱之歸、何者、遊民頂役、坐食月糧、則清勾無裨軍政。有損小民明矣。臣聞謀國者云欲實軍伍、莫若隨地招補。招補一名。明書原軍名下、即與豁除老軍之數。照詳知會、欲除里甲妄勾之苦、在十年一刊定軍策如戶部十年造黃冊例、府縣司部各存一冊、倘有清勾、有無虛實、照冊施行、雖有黠猾、不能為民害矣、惟　陛下垂聽、又貴州雲南二省、原無驛夫、以軍民為夫、道理長遠、山勢險峻、每夫一名、幫貼數名、始得成役、晝不得力耕、夜不得安枕、月支米不過數斗、亦良慘矣、國初屯戍額五千名、今清平衛不過二三百人、昔何以充、今何以耗、此其故不難知巳、臣愚謂宜敕該部、乘此清時、一洗民間清勾之夙弊、至雲貴以軍代夫、合無行彼處撫按、乘此清閒、悉心議處、以杜後患、每月量加月米以恤其苦、此柔遠能邇之長策也、不然、他日有不可知者矣、驛逓之苦、諸臣條驛逓事宜甚具、顧臣有遺論焉、夫壞驛逓者。不始外官。而始京官。不始他衙門。而始要路諸臣。　陛下縱欲查考。不過將別衙門一二應數而巳。餘未之能革也。然其情可原、外俸有盈餘。京官俸甚薄。往返百餘金始得。而京官能辦乎。詞林科道諸臣需之珥筆秉憲。而使之蒙塵道左。事體果肅乎。以是知驛逓不難革弊而難處置得宜夫處置得宜、在通臣工之情耳、臣工之情、與人不甚相遠、往兵部覆疏內方面京官有司、差人護送、量給薪米、是已洞燭臣工之情矣、臣往聞兵部尚書譚綸建議云、驛逓難處有二、其一兩司、其一六部大理寺屬官、兩司多有敕書、六部間有差遣、例得應付、惟兩司部寺諸臣、或無敕書差遣、如丁憂養病陞任之屬、當恤其情、合無丁憂、則於所領路引上陞任在家在京、則於所給劄付文憑上、給以夫馬小票、餘遣牌者、坐以重譴、則冐濫之風自息矣、且與其陰與之重驛逓之橐。不若明與之清假借之弊。相傳以為練達名言或曰、如是與馳驛奚異、不知馳驛奉有特旨、廩給夫馬、數倍常額、若以應付為馳驛、廣西雲貴小吏、應付之任、亦可比馳驛耶、窮則變、變則通、通則久、今正其時、不然、既月易歲更、其弊猶不可忍言矣、

皇明經世文編卷四百四十六終








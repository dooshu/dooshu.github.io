姜埰 二十九首

如農，卿墅，山東萊陽人。《敬亭集》


和陶停雲

停雲停雲，淒兮以雨。
寒魚聚沫，伊于誰阻。
游覽天末，一室獨處。
車馬粼粼，寧不我佇。
今日何日，春雨濛濛。
魚龍夜吼，波送九江。
念我良朋，笑傲北窗。
道阻且長，誰能往從。
河柳靑靑，及春而榮。
萬里之外，所信人情。
我日斯邁，而月斯征。
雖有兄弟，敢忘友生。
東園之木，偃卷成柯。
上有好鳥，載鳴載和。
嗟我懷人，視此孰多。
自少及老，相見幾何。


和陶時運

農人出門，于彼清朝。
薄言從之，在此山郊。
翠雲崇靄，素輝揚霄。
告我農人，別莠與苗。
大河洋洋，可以飲濯。
萬木颺榮，四面延矚。
富貴無能，人老易足。
日月逝矣，云胡不樂。
行行故鄉，于彼靑沂。
鳥鳴舊林，人老安歸。
嗟我時命，涕泗交揮。
黄農虞夏，邈矣莫追。
曰歸曰歸，十洲之廬。
四海雖大，我將焉如。
仙人王喬，騎鶴蓬壺。
學仙不成，人莫嗤余。


和陶榮木

南山有木，薆蔚于茲。
采薪采薪，斧柯及之。
嗟我少年，得意幾時。
縱不得意，誓所樂而。
南山有木，其下託根。
嗟我不如，一樹焉存。
昔人有志，棲遲衡門。
今我何如，惟道是敦。
我有我廬，俯仰何陋。
今我來思，門巷已舊。
吁嗟已矣，诚不以富。
靜言懷之，中心是疚。
先聖有命，余不敢墜。
天不敢欺，人亦可畏。
譬如駑馬，愧彼良驥。
黽勉及時，為善期至。


詠史二首

楚王好射獵，有兕自南来。
射兕兕當死，左右盡驚摧。
顾謂安陵君，萬歲奉參陪。
少年争歡爱，白首與之偕。
譬彼雙鴻鵠，天宇共徘徊。
中道勿相棄，棄之使人哀。

豫讓本英特，忠貞固其情。
趙孟為國仇，仗劍宮門行。
心念舊恩德，不在君死生。
行乞旣隱忍，伏橋志不成。
攬衣三躍劍，殿陛盡爲驚。
借問欲何爲，聊以展中誠。
讐者亦歎息，殺之成大名。
當時列侯間，聞風起悲聲。
身死貴有道，臣心則巳傾。


秋懷

我有五絃琴，撫之激清商。
撫罷還獨坐，寒雲忽蒼蒼。
芳时旣已歇，浩思慘不揚。
形變时故化，情多心易傷。
人生不得意，四節皆淒涼。
西風牽我衣，百蟲嗚我牀。
一夜不能寐。攬衣起徬徨。

兒女列我前，晨起向我悲。
問兒悲何事，九月尙衣絺。
衣絺猶自可，無食腹中飢。
時我聞兒語，淚下不可持。
出門向故人，乞榖復乞絲。
故人在何處，轉側反自疑。
君子守故轍，毋乃見者嗤。


傚行路難五首

君不見失四烏，東西自飛飛。
君不見繫檻猿，怒號且啼飢。
千人萬人皆如此，低頭煩冤但唏噓。
古來窮達固有命，那能眼見萬事非。
驅馬辭家出門去，長路漫漫將安歸。

君不見堂前燕，舊巢落泥心眷戀。
君不見韝上鷹，一飽飛掣志驕矜。
座中三千皆食客，酒肉如山太狼籍。
一朝失勢去國門，昔何繁盛今蕭索。

君不見牆頭花，花開華落徧人家。
君不見陌上桑，春天繰絲縷縷長。
夫壻已死交河戍，賤妾不死心亦傷。
空房黯黯嘗落淚，況復重見嫁衣裳。

君不見山中石，堅貞永不易。
君不見澗底蘭，采之貽所歡。
張陳意氣苟期許，何得勢利相推殘。
縱有讒言生猜間，無那君心竟自安。

君不見道旁草，春風幾時好。
君不見霜下枝，落葉故垂垂。
人生十年不相見，轉眼白髪顏色衰。
回頭少年行樂日，誰能寂寞及老時。


發使東歸（四首選二）

臘月來時黄河冰，二月歸家春水生。
前船欲招後船去，搔首不行是何故。

西山盜賊眞纏緬，防家無有三尺犬。
莫言盜賊好殺人，養犬不利且自狺。


戍所

垂死承恩譴，天威咫尺間。
荷戈荒徼去，收骨瘴江還。
衰職猶思補，龍髯竟絕攀。
先皇千滴淚，獨在敬亭山。


雜詠

老去人猶在，春來客未還。
側身天地外，卜宅野雲邊。
月照歸棲烏，江喧出口船。
苦遭生意短，白髮不相憐。

歌哭何會是，誰堪淚眼窮。
思吳失張翰，化蜀愧文翁。
百戰千家在，三年一字通。
白華常有恨，憑着馬頭東。


送蓋樵自姑蘇之南昌兼懷趙使君

故人馬首恨忽忽，水驛春生雪乍融。
瓜步萬條烟柳日，潯陽九流布帆風。
幾多白髮交遊裏，無數青山欸乃中。
若使見君應同訊，江東臥病鹿皮翁。


客宜城作

仙掌芙蓉聳碧霄，屛間雲母欲廻飈。
遙天清境臨山閣，細雨春帆過板橋。
十里樓臺江淼淼，六朝文物草蕭蕭。
瑤華芳席多勞友，詞客羈人未寂寥。


裘公渡

沙岸縈迴渡口村，斷橋幾曲水當門。
夕陽明滅無人處，一带平川沒柳根。






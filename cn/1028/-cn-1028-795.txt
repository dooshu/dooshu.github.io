方岳　约黄成之观琼花予不及从以诗代简

杜宇声中鬓欲华，春风将绿又天涯。

欠随江夏无双士，共看扬州第一花。

想像烟云人跨鹤，淋漓诗句字栖鸦。

蹇驴不管唐衫湿，醉兀归鞍暮雨斜。

方岳

方岳　约黄成之观琼花予不及从以诗代简

处处春风自物华，有诗不了醉生涯。

别离苦忆平山柳，题品翻疑后土花。

独倚断云愁战马，重歌流水带归鸦。

梦寒飞过江南岸，茅屋依然竹径斜。

方岳

方岳　约黄成之观琼花予不及从以诗代简

倦游久已厌纷华，欲问春蓑未有涯。

宇宙一杯诗潦草，江湖十载眼昏花。

恨身不及随阳雁，将毋何如反哺鸦。

家在青山烟雨外，春寒几立暮江斜。

方岳


◎五世同堂

侯官高允培（城）与家大人同结诚交社，文课有年，又同举于乡，交谊最笃。家世忠厚，初以开焕章号缎匹店发家，城内外皆称为高焕章。其同怀弟霁亭封翁（腾）尤质直好义，凡里中有善举，无不与者。霁亭之子（鸿湘）中嘉庆己卯举人，其孙镜洲（明远）年甫弱冠，于甲午、乙未联捷成进士，众皆以为厚德之报。又闻镜洲完娶后，房中有一操作之妇，颇有姿，欲去之，白诸霁亭，霁亭曰："心中无之，但留何如？"镜洲意谓留之终觉未妥，乃再请于霁亭，竟去之。少年遇色即以礼自持，宜其早登科第矣。当霁亭祖母在堂时，镜洲已生，群谓五世同堂，世所希见。今则霁亭健在，而镜洲得孙，又居然五世同堂。此不但为吾乡美谈，即薄海以内，恐亦不数见也。


一


○五言古诗（三十八首）

【赠苍雪】

我闻昆明水，天花散无数。蹑足凌高峰，了了见佛土。法师滇海来，植杖渡湘浦。藤鞋负贝叶，叶叶青莲吐。法航下匡庐，讲室临玄圃。忽闻金焦锺，过江救诸苦。中峰古道场，浮图出平楚。通泉绕阶除，疏岩置廊庑。同学有汰公，两山闻法鼓。天亲偕无著，一朝亡其伍。独游东海上，从者如墙堵。迦文开十诵，广舌演四部。设难何衡阳，答疑刘少府。人我将毋同，是非空诸所。即今四海内，道路多豺虎。师于高座上，瓣香祝君父。欲使菩提树，遍荫诸国土。洱水与苍山，佛教之齐鲁。一屐游中原，五岳问诸祖。稽首香花岩，妙义足今古。

【涂松晚发】

孤月傍一村，寒潮自来去。人语出短篷，缆没溪桥树。冒霜发轻舠，披衣听鸡曙。簖响若鸣滩，芦洲疑骤雨。渔因入浦喧，农或呼门惧。居然见灯火，市声杂翁妪。水改村店移，一帆今始遇。生涯问菰蒲，世事隔沮洳。终当谢亲朋，刺舟从此住。

【临江参军】

（杨公廷麟，字伯祥，临江人。崇祯中以兵部赞画参督师卢象升军事。）

临江髯参军，负性何贞栗！上书请赐对，高语争得失。左右为流汗，天子知质直。公卿有阙遗，广坐忧指摘。鹰隼伏指爪，其气常突兀。同舍展欢谑，失语辄面斥。万仞削苍崖，飞鸟不得立。予与交十年，弱节资扶植。忠孝固平生，吾徒在真实。去年羽书来，中枢失筹策。桓桓尚书公，提兵战力疾。将相有纤介，中外为危栗。君拜极言疏，夜半片纸出。赞画枢曹郎，迁官得左秩。天子欲用人，何必历显职。所恨持禄流，垂头气默塞。主上忧山东，无能恃缓急。投身感至性，不敢量臣力。受词长安门，走马桑干侧。但见尘灭没，不知风惨栗。四野多悲笳，十日无消息。苍头草中来，整暇见纸墨。唯说尚书贤，与语材挺特。次见诸大帅，骄懦固无匹。逗挠失事机，倏忽不相及。变计趣之去，直云战不得。成败不可知，生死予所执。予时读其书，对案不能食。一朝败问至，南望为于邑。忽得别地书，慰藉告亲识。云与副都护，会师有月日。顾恨不同死，痛愤填胸臆。先是在军中，我师已孔亟。剽略斩乱兵，掩面对之泣：“我法为三军，汝实饥寒极。”诸营势溃亡，群公意敦逼。公独顾而笑：“我死则塞责。老母隔山川，无繇寄凄恻。作书与儿子，无复收吾骨。得归或相见，且复慰家室。”别我顾无言，但云到顺德。犄角竟无人，亲军惟数百。是夜所乘马，嘶鸣气萧瑟。椎鼓鼓声哀，拔刀刀芒涩。公知为我故，悲歌壮心溢。当为诸将军，挥戈誓深入。日暮箭镞尽，左右刀鋋集。帐下劝之走，叱谓“吾死国”。官能制万里，年不及四十。诏下诘死状，疏成纸为湿。引义太激昂，见者忧谗疾。公既先我亡，投迹复奚恤。大节苟弗明，后世谓吾笔！此意通鬼神，至尊从薄谪。生还就耕钓，志愿自此毕。匡庐何蒨，大江流不测。君看磊落士，艰难到蓬荜。犹见参军船，再访征东宅。风雨怀友生，江山为社稷。生死无愧辞，大义照颜色。

【读史杂诗四首】

东汉昔云季，黄门擅权势。积忿召外兵，痈决身亦毙。虽自拔本根，庶几荡残秽。谁云承敝起，仍出刑馀裔。孟德沾丐养，门资列朝贵。凭借盗弄兵，岂曰唯才智。追王故长秋，无须而配帝。钩党诸名贤，子孙为皂隶。

△其二

商君刑师傅，徙木见威约。范叔诬泾阳，折胁吐謇谔。地疏主恩深，法轻主权削。苟非用刻深，何以膺付托？功成或幸退，祸至终难度。屈伸变化间，即事多斟酌。谈笑迁种人，吾思王景略。

△其三

萧何虚上坐，故侯城门东。曹参避正堂，屈己事盖公。咄咄两布衣，不仕隆准翁。其术总黄老，阅世浮沉中。所以辅两人，俱以功名终。出处虽有异，道义将毋同。何必致两生，彼哉叔孙通！

△其四

窦融昔布衣，任侠家扶风。翟公初举事，海内知其忠。融也受汉恩，大义宜相从。低头就新莽，顾入其军中。转战槐里下，尽力为摧锋。后来拥众降，仍以当时功。忝窃居河西，蜀汉方相攻。一朝决大计，佐命萧曹同。吁嗟翟太守，为汉倾其宗。刘氏已再兴，白骨无人封。徒令千载后，流涕平陵东。

【避乱六首】

我生江湖边，行役四方早。所历皆关河，故园迹偏少。归去已乱离，始忧天地小。从人访幽栖，居然逢浩渺。百顷矾清湖，烟清入飞鸟。沙石晴可数，凫乱青草。主人柴门开，鸡声绿杨晓。花路若梦中，渔歌出杳杳。白云护仙源，劫灰应不扰。定计浮扁舟，于焉得终老。

△其二

长日频云乱，临时信孰传。愁看小儿女，仓卒恐纷然。缓急知难定，身轻始易全。预将襁褓寄，忍使道涂捐。天意添漂泊，孤舟雨不前。途长从妾怨，风急喜儿眠。水市湾头见，溪门屋后偏。终当淳朴处，不作畏途看。未得更名姓，先教礼数宽。因人拜村叟，自去榜渔船。多累心常苦，遭时转自怜。干戈犹未作，已自出门难。

△其三

骤得江头信，龙关已不守。繇来嗤早计，此日尽狂走。老稚争渡头，篙师露两肘。屡唤不肯开，得钱且沽酒。予也仓皇归，一时携百口。两桨速若飞，扁舟戢来久。路近忽又迟，依稀认杨柳。居人望帆立，入门但需帚。依然具盘餐，相依赖亲友。却话来途中，所见俱八九。失散追寻间，啼呼挽两手。屡休又急步，独行是衰朽。村女亦何心，插花尚盈首。

△其四

此方容迹便，止为过来稀。一自人争避，溪山客易知。有心高酒价，无计掩渔扉。已见东郭叟，全家又别移。总无高枕地，祇道故园非。为客贪虾菜，逢人厌鼓鼙。兵戈千里近，隐遁十年迟。唯羡无家雁，沧江他自飞。

△其五

月出前村白，溪光照澄练。放楫浮中流，临风浩歌断。天堑非不雄，哀哉日荒燕。嗟尔谋国徒，坐失江山半。长年篙起舞，扁舟疾如箭。可惜两河士，技击无人战。孤篷铁笛声，闻之泪流霰。我生亦何为，遭时涉忧患。昔也游九州，今来五湖畔。麻鞋习奔走，沦落成愚贱。

△其六

晓起哗兵至，戈船泊市桥。草草十数人，登岸沽村醪。结束虽非常，零落无弓刀。使气挝市翁，怒色殊无聊。不知何将军，到此贪逍遥。官军昔催租，下令严秋毫。尽道征夫苦，不惜耕人劳。江东今丧败，千里空萧条。此地村人居，不足容旌旄。君见大敌勇，莫但惊吾曹。

【毛子晋斋中读吴匏庵手抄宋谢翱西台恸哭记】

扁舟访奇书，夜月南湖宿。主人开东轩，磊落三万轴。别庋加收藏，前贤矜手录。北堂学士钞，南宋遗民牍。言过富春渚，登望文山哭。子陵留高台，西面沧江绿。妇翁为神仙，天子共游学。携家就赤城，高举凌黄鹄。尚笑君房痴，宁甘子云辱。七里溪光清，千仞松风谡。庐陵赴急难，幕府从羁仆。运去须武侯，君存即文叔。臣心誓勿谖，汉祚忧难复。昆阳大雨风，虎豹如猬缩。诡谲滹沱冰，仓卒芜亭粥。所以恢黄图，无乃资《赤伏》。即今钱塘潮，莫救崖山麓。空坑战士尽，柴市孤臣戮。一死之靡它，百身其奚赎！龚生夭天年，翟公湛家族。会稽处士星，求死得亦足。安能期故人，共卧容加腹。巢许而萧曹，遭遇全高躅。文山竟以殉，赵社终为屋。海上悲田横，国中痛王蠋。门人《蒿里》歌，故吏《平陵》曲。彼存君臣义，此制朋友服。相国诚知人，举事何颠蹙。丈夫失时命，无以辞碌碌。看君书一编，俾我愁千斛。禹迹荒烟霞，越台走麋鹿。不图《叠山传》，再向严滩续。配食从方干，丰碑继梅福。主人更命酒，哀吟同击筑。四坐皆涕零，霜风激群木。嗟乎诚义士，已矣不忍读！

【松鼠】

冲飙飘颓瓦，坏墙丛废棘。谡然见松鼯，搏树向人立。侧目仍盱睢，奉头似悚惕。檐牙偃卧高，屋角欹斜疾。倒拥弱枝危，迅蹑修柯直。已堕复惊趋，将藏又旁突。去远且暂留，回顾再迸逸。前逃赴已驶，后窜追旋及。剽轻固天性，儇狡因众习。两木夹清漳，槎牙断寻尺。攀缘所绝处，排空自腾掷。足知万物机，飞走不以力。嗟尔适何来，鸟鼠忽而一。本是居崭岩，无端被羁絷。儿曹初玩弄，种类渐充斥。点彼凭社徒，技穷耻昼匿。衔尾共呼鸣，异穴为主客。吾庐枕荒江，垂死倚病柏。雷雨拔其根，惨裂苍皮湿。空腹鸱鸮蹲，残身蝼蚁食。社鬼不复凭，乘间恣出入。庭中玉蕊枝，怒茁遭狼藉。非敢念摧残，于君奚损益。屈指五六年，不遣一花白。苞笋抽新芽，编篱察行迹。免彼镰锄侵，值尔齿牙厄。反使盗者心，笑睨生叹息。贫贱有此园，谓可资溉植。春蔬晚犹种，夏果晨自摘。鸟雀群飞鸣，啁啾满阡陌。妇子懒驱除，缚稿加台笠。我亦顾而笑，自信无长策。焉能避穿墉，会须忧入室。茅斋虽云陋，一一经剪葺。晓起看扫除，仰视辄诧惜。寻绳透帘幕，掉尾来几席。倒庋倾图书，窥厨啖浆炙。空仓喧夜斗，忘疲竞遗粒。早幸官吏租，督责无馀积。邂逅开虚堂，群怒扼险塞。地逼起众呼，拍手撼四壁。捕此曷足多，欲以观其急。棂户既严扃，栾栌若比栉。瞥眼倏遁逃，一巧先百密。穷追信非算，冘豫不早击。忍令智弗如，变计思与敌。机深勇夫骇，势屈儿童获。举世贵目前，快意相促迫。比读庄生书，退守愚公术。扑枣听邻家，搔瓜任边邑。溪深獭趁鱼，果熟猿偷栗。天地所长养，于己何得失。嗟理则诚然，自古戒鼠泣。仙岂学淮南，腐难吓梁国。舞应京房占，磔按张汤律。终当就罗网，不如放山泽。永绝焚林风，用全饮河德。

【赠王鉴明五十】

伏胜谢生徒，开壁藏卷轴；桓荣抱诗书，拾稆逃岩谷。古来两经生，遭乱耽讲读。后皆保耆颐，或乃致鼎足。当世数大儒，如君号名宿。通识晓世变，早计骇愚俗。一朝载妻子，推车入天目。经营志不遂，退乃就田牧。十亩种桑麻，一溪莳花木。果茹饴儿孙，樵苏课僮仆。以代子陵钓，无愧君平卜。俯视悠悠人，愁苦对金玉。下士岂闻道，世事如转毂。五十知天命，养生在无欲。全家就白云，避地驱黄犊。无以侑君觞，知足则不辱。

【吴门遇刘雪舫】

出门遇高会，杂坐皆良朋。排阁一少年，其气为幽并。羌裘虽裹膝，目乃无诸伧。忽然笑语合，与我谈生平：“亡姑备宫掖，吾父天家婚。先皇在信邸，降礼如诸甥。长兄进彻侯，次兄拜将军。先皇早失恃，寤寐求音形。太庙奉睿容，流涕朝群臣。新乐初受封，搢笏登王廷。至尊亦丰颐，一见惊公卿。两宫方贵重，通籍长安门。周侯累纤微，鄙哉无令名。田氏起轻侠，宾客多纵横。不比先后家，天语频谆谆。独见新乐朝，上意偏殷勤。爱其子弟谨，忧彼俸给贫。每开三十库，手赐千黄金。长戈指北阙，鼙鼓来西秦。宁武止一战，各帅皆投兵。渔阳股肱郡，千里无坚城。呜呼四海主，此际惟一身。仿佛万岁山，先后辎軿迎。辛苦十七年，欲诉知何因。今才识母面，同去朝诸陵。我兄闻再拜，恸哭高皇灵。烈烈巩都尉，挥手先我行。宁同英国死，不作襄城生。我幼独见遗，贫贱今依人。”当时听其语，剪烛忘深更。长安昔全盛，曾记朝元正。道逢五侯骑，颀晰为卿兄。即君貌酷似，丰下而微黔。贵戚诸旧游，追忆应难真。依稀李与郭，流落今谁存？君曰欲我谭，清酒须三升。旧时白石庄，万柳馀空根。海淀李侯墅，秋雁飞沙汀。博平有别业，乃在西湖滨。惠安蓄名花，牡丹天下闻。富贵一朝尽，落日浮寒云。走马南海子，射兔西山阴。路傍一寝园，御道居人侵。碑镌孝纯字，僵石莓苔青。下马向之拜，见者疑王孙。询是先后侄，感叹增伤心。落魄游江湖，踪迹嗟飘零。倾囊纵蒲博，剧饮甘沉沦。不图风雨夜，话旧同诸君。已矣勿复言，涕下沾衣襟。

【赠愿云师（并序）】

〈愿云二十而与予游。甲申闻变，尝相约入山，予牵帅不果，而师已悟道，受法于云门具和尚。今夏从灵隐来，止城西之太平庵，云将远游庐岳，贻书别予，以两人年逾不惑，衰老渐至，世法梦幻，惟出世大事，乃为真实，学道一著，不可不勉。予感其言，因作此诗赠之，并识予愧也。（师名戒显，字愿云，姓王氏。少为州诸生，乱后弃儒冠入道，先大夫同学友也。）

晓雨西山来，松风满溪阁。忽得吾师书，别予访庐岳。分携出苦语，殷勤谓同学。兄弟四十馀，衰迟已非昨。寄身苍崖巅，危苦愁失脚。万化皆虚空，大事惟一著。再拜诵其言，心颜抑何怍。末运初迍邅，达人先大觉。劝吾非不早，执手生退却。流连白社期，惭负青山约。君亲既有愧，身世将安托？今观吾师行，四海一芒皞。








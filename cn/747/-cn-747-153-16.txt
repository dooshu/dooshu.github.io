○请建义仓疏

水旱凶灾，前圣之所不免，国无九年储畜，礼经之所明诫。今丧乱之後，户口凋残，每岁纳租，未实仓廪，随即出给，才供当年。若有凶灾，将何赈恤？故隋开皇立制，天下之人，节级输粟，名为社仓。终於文皇，得无饥馑。及大业中年，国用不足，并贷社仓之物，以充官费。故至末涂，无以支给。今请自王公以下，爰及众庶，计所垦田稼穑顷亩，至秋熟，准其见在苗以理劝课，尽令出粟。稻麦之乡，亦同此税。各纳所在，为立义仓。若年谷不登，百姓饥馑，当所州县，随便取给。

盛彦师

彦师，武德时官宋州总管。


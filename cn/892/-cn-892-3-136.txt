文集卷一百三十六


却鼠刀铭


野人有刀，不爱遗余。长不满尺，剑钺之余。文如连环，上下相缪。错之则见，或漫如无。昔所从得，戒以自随。畜之无害，暴鼠是除。有穴于垣，侵堂及室。跳床撼幕，终夕窣窣。叱诃不去，啖啮枣栗。掀杯舐缶，去不遗粒。不择道路，仰行蹑壁。家为两门，窘则旁出。轻捷猾，忽不可执。吾刀入门，是去无迹。又有甚者，聚为怪妖。昼出群斗，相视睢盱。舞于端门，与主杂居。猫见不噬，又乳于家。狃于永氏，谓世皆然。亟磨吾刀，槃水致前。炊未及熟，肃然无踪。物岂有是，以为不诚。试之弥旬，凛然以惊。夫猫鸷禽，昼巡夜伺。拳腰弭耳，目不及顾。须摇乎穴，走赴如雾。碎首屠肠，终不能去。是独何为，宛然尺刀。匣而不用，无有爪牙。彼孰为畏，相率以逃。呜呼嗟夫，吾苟有之。不言而谕，是亦何劳。卷一九





玉堂砚铭　并叙


文同与可将赴陵州，孙洙巨源以玉堂大砚赠之。与可属苏轼子瞻为之铭，曰：

坡陁弥漫，天阔海浅，巨源之砚。淋漓荡潏，神没鬼出，与可之笔。烬南山之松，为煤无余；涸陵阳之水，维以濡之。砚大如四砖许，而陵州在高山上，至难得水，故以戏之。卷一九





鼎砚铭


鼎无耳，盘有趾。鉴幽无见几不倚。旸虫陨羿丧厥喙，羽渊之化帝祝尾。不周偾裂东南圮，黝然而深维水委。谁乎为此昔未始，戏名其臀加幻诡。卷一九





王平甫砚铭


玉德金声，而寓于斯。中和所熏，不水而滋。正直所冰，不寒而凘。平甫之砚，而轼铭之。卷一九





邓公砚铭　并叙


王巩，魏国文正公之孙也。得其外祖张邓公之砚，求铭于轼。铭曰：

邓公之砚，魏公之孙。允也其物，展也其人。思我魏公文而厚，思我邓公德而寿。三复吾铭，以究令名。卷一九





端砚铭


千夫挽绠，百夫运斤。篝火下缒，以出斯珍。一嘘而泫，岁久愈新。谁其似之，我怀斯人。卷一九





孔毅甫龙尾砚铭


涩不留笔，滑不拒墨。爪肤而縠理，金声而玉德。厚而坚，足以阅人于古今；朴而重，不能随人以南北。卷一九





孔毅甫凤咮石砚铭


昔余得之凤凰山下龙焙之间，今君得之剑浦之上黯黮之滩。如乐之和，如金之坚，如玉之有润，如舌之有泉。此其大凡也，为然为不然？然也，虽胡越同名犹可；不然，徒与此石同溪而产，何异于九鹏而一鹯。卷一九





凤咮砚铭


帝规武夷作茶囿，山为孤凤翔且嗅。下集芝田啄琼玖，玉乳金沙发灵窦。残璋断璧泽而黝，治为书砚美无有。至珍惊世初莫售，墨眉黄眼争妍陋。苏子一见名“凤咮”，坐令龙尾羞牛后。卷一九





米黻石钟山砚铭


有盗不御，探奇发瑰。攘于彭蠡，斫钟取追。有米楚狂，惟盗之隐。因山作砚，其词如。卷一九





黼砚铭　并叙


龙尾黼砚，章圣皇帝所尝御也。乾兴升遐，以赐外戚刘氏，而永年以遗其舅王齐愈。臣轼得之，以遗臣宗孟。且铭之曰：

黟、歙之珍，匪斯石也。黼形而縠理，金声而玉色也。云蒸露湛，祥符之泽也。二臣更宝之，见者必作也。卷一九





丹石砚铭　并叙


唐林父遗予丹石砚，粲然如芙蕖之出水，杀墨而宜笔，尽砚之美。唐氏谱天下砚，而独不知兹石之所出，余盖知之。铭曰：

彤池紫渊，出日所浴。蒸为赤霓，以贯旸谷。是生斯珍，非石非玉。因材制用，璧水环复。耕予中洲，艺我玄粟。投种则获，不炊而熟。

元丰壬戌之春，东坡题。卷一九





王仲仪砚铭


汲、郑蚤闻，颇、牧晚用。谏草风生，羽檄雷动。人亡器有，质小任重。施易何常，明哲所共。卷一九





端砚石铭　并引


苏坚伯固之子庠，字养直，妙龄而有异才。赠以端砚，且铭之曰：

我友三益，取溪之石。寒松为煤，孤竹为笔。蓬麻效纸，仰泉致滴。斩几信钩，以全吾直。卷一九





端砚铭


与墨为入，玉灵之食。与水为出，阴鉴之液。懿矣兹石，君子之侧。匪以玩物，维以观德。卷一九





黄鲁直铜雀砚铭


漳滨之埴，陶氏我厄。受成不化，以与真隔。人亡台废，得反天宅。遇发丘陇，复为麟获。累然黄子，玄岂尚白。天实命我，使与其迹。卷一九





程公密子石砚铭　并引


公密躬自采石岩下，获黄卵，剖之，得紫砚。铭曰：

孰形无情，石亦卵生。黄胞白络，孕此黝。已器不死，可候雨晴。天畀夫子，瑞其家庭。卷一九





龙尾石月砚铭


萋萋兮雾縠石，宛宛兮黑白月。其受水也哉生明，而运墨也旁死魄。忽玄云之霮䨴，观玉兔之沐浴。集幽光于毫端，散妙迹于简册。照千古其如在，耿此月之不没。卷一九





迈砚铭


迈往德兴，赆以一砚，以此铭之

以此进道常若渴，以此求进常若惊，以此治财常思予，以此书狱常思生。卷一九





迨砚铭


有尽石，无已求。生阴壑，重湫。得之艰，岂轻授。旌苦学，畀长头。卷一九





卵砚铭


东坡砚，龙尾石。开鹄卵，见苍璧。与居士，同出入。更崄夷，无燥湿。今何者，独先逸。从参寥，老空寂。卷一九





唐陆鲁望砚铭


噫先生，隐唐余。甘杞菊，老樵渔。是器宝，实相予。为散人，出丛书。卷一九





周炳文瓢砚铭


以汝为砚，罂肖而瓢质。以汝为瓢，砚剖而腹实。饮西江之水，吾以汝砺齿。泻悬河之辩，吾以汝借面。不即不离，孰曰非道人之应器耶？谓炳文有入道之意。卷一九





王定国砚铭　一


石出西山之西，北山之北。戎以发剑，予以试墨。剑止一夫敌，墨以万世则。吾以是知天下之才，皆可以纳诸圣贤之域。卷一九





王定国砚铭　二


月之从星，时则风雨。汪洋翰墨，将此是似。黑云浮空，谩不见天。风起云移，星月凛然。卷一九





鲁直所惠洮河石砚铭


洗之砺，发金铁。琢而泓，坚密泽。郡洮岷，至中国。弃矛剑，参笔墨。岁丙寅，斗南北。归予者，黄鲁直。卷一九





王颐端砚铭


故人王颐有自然端砚，砚之成于片石上，稍稍加磨治而已。铭曰：

其色马肝，其声磐，其文水中月，真宝石也。而其德则正，其形天合。其于人也略是，故可使而不可役也。卷一九





天石砚铭　并叙


轼年十二时，于所居纱縠行宅隙地中，与群儿凿地为戏。得异石，如鱼，肤温莹，作浅碧色。表里皆细银星，扣之铿然，试以为砚，甚发墨，顾无贮水处。先君曰：“是天砚也。有砚之德，而不足于形耳。”因以赐轼，曰：“是文字之祥也。”轼宝而用之，且为铭曰：

一受其成，而不可更。或主于德，或全于形。均是二者，顾予安取。仰唇俯足，世固多有。

元丰二年秋七月，予得罪下狱，家属流离，书籍散乱。明年至黄州，求砚不复得，以为失之矣。七年七月，舟行至当涂，发书笥，忽复见之。甚喜，以付迨、过。其匣虽不工，乃先君手刻其受砚处，而使工人就成之者，不可易也。卷一九





汉鼎铭　并引


禹铸九鼎，用器也，初不以为宝；象物以饰之，亦非所以使民远不若也。武王迁之洛邑，盖已见笑于伯夷、叔齐矣。方周之盛也，鼎为宗庙之观美而已。及其衰也，为周之患，有不可胜言者。匹夫无罪，怀璧其罪。周之衰也，与匹夫何异。嗟夫！孰知九鼎之为周之角齿也哉？自春秋时，楚庄王已问其轻重大小。而战国之际，秦与齐、楚皆欲之，周人惴惴焉，视三虎之垂涎而睨己也。绝周之祀不足以致寇，裂周之地不足以肥国，然三国之君，未尝一日而忘周者，以宝在焉故也。三国争之，周人莫知所适与。得鼎者未必能存周，而不得者必碎之，此丸鼎之所以亡也。周显王之四十二年，宋太丘社亡，而鼎沦没于泗水，此周人毁鼎以缓祸，而假之神妖以为之说也。秦始皇、汉武帝乃始万方以出鼎，此与儿童之见无异。善夫吾丘寿王之说也，曰：“汾阴之鼎，汉鼎也，非周鼎。”夫周有鼎，汉亦有鼎，此《易》所谓正位凝命者，岂三趾两耳之谓哉？恨寿王小子方以谀进，不能究其义，余故作《汉鼎铭》，以遗后世君子。其铭曰：

惟五帝三代及秦汉以来受命之君，靡不有兹鼎。鼎存而昌，鼎亡而亡。盖鼎必先坏而国随之，岂有易姓而鼎犹传者乎？不宝此器，而拳拳于一物，孺子之智，妇人之仁。乌乎！悲矣。卷一九





石鼎铭　并叙


张安道以遗子由，子由以为轼生日之馈。铭曰：

石在洛书，盖隶从革。矢砮医砭，皆金之职。有坚而忍，为釜为鬲。居焚不炎，允有三德。卷一九





大觉鼎铭


乐全先生遗我鼎甗，我复以饷大觉老禅。在昔宋、鲁，取之以兵。书曰“郜鼎”，以器从名。乐全、东坡，予之以义。书曰“大觉之鼎”，以名从器。挹山之泉，烹以其薪。为苦为甘，咨尔学人。卷一九





文与可琴铭


攫之幽然，如水赴谷。之萧然，如叶脱木。按之噫然，应指而长言者似君；置之枵然，遗形而不言者似仆。与可好作楚辞，故有“长言似君”之句。邹忌论琴云：“攫之深，之愉。”此言为指法之妙耳。卷一九





十二琴铭(1)


震陵孤桐


震陵孤桐下阳岑，音如涧水响深林。二圣元祐岁丁卿，器巧名之张益老。





香林八节


河渭之水多土，其声厚以沉。江汉之水多石，其声激而清。香林八节，是谓天地之中，山水之阴。





号钟


薄则播，厚则石，侈则哆，弇则郁，长甬则震。无此五疾，则鸣而中律，是谓号钟之实。





玉磬


其清越以长者，玉也。听万物之秋者，磬也。宝如是中，藜藿不再食。以是乐饥，不以告籴。





松风


忽乎青之末而生有，极于万窍号怒而实无。失其荡枝蟠叶，霎而脱其枯。风鸣松耶？松鸣风耶？





古娲黄


炼石补天之年，截匏比竹之音。虽不可得见，吾知古之犹今。木声犁然，当于人心。非参寥者，孰钩其深？





南风


声歌《南风》舜作则，欲报父母天罔极。





归鹤


琴声三叠舞胎仙，肉飞不到梦所传。白鹤归来见曾玄，陇头松风入朱弦。





秋风


秋风度而草木先惊，感秋者弦直而志不平。揽变衰之色，为可怜之声。不战者善将，伤手者代匠。悲莫悲于湘滨，乐莫乐于濠上。





渔桹


袯襫大须，萧然于万物之表。槁项黄馘，闯然于一苇之航。与鸥鸬而物化，发山水之天光。惊潜鱼而出听，是谓鱼桹。





九州璜


钓渔得九州之璜，避纣得九州之王。湮沉乎射鲋之谷，委蛇乎凤凰之堂。其音不爽，惟德之常。





天球


天球至意，合以人力。作者七人，传以华国。有蔚者桐，僵于下阳之庭。奏刀而玉质，成器而金声。山川畀之耶？其天性之耶？卷一九





杨次公家浮磬铭


清而直，朴而一。虽有郑卫，无自而入。以托于君子之室。卷一九





法云寺钟铭　并叙


元丰七年十月，有诏大长老圜通禅师法秀住法云寺。寺成而未有钟，大檀越、驸马都尉、武胜军节度观察留后张敦礼，与冀国大长公主唱之，从而和者若干人。元祐元年四月，钟成，万斤。东坡居士苏轼为之铭，曰：

有钟谁为撞？有撞谁撞之？三合而后鸣，闻所闻为五。阙一不可得，汝则安能闻？汝闻竟安在？耳视目可听。当知所闻者，鸣寂寂时鸣。大圜空中师，独处高广座。卧士无所著，人引非引人。二俱无所说，而说无说法。法法虽无尽，问则应曰三。汝应如是闻，不应如是听。卷一九





邵伯埭钟铭　并叙


邵伯埭之东，寺僧子康募千人为千斤铜钟。蜀人苏轼为之铭，曰：

无量智慧火，烧此无明铜。戒定以为模，铸成无漏钟。以汝平等手，执彼慈悲撞。声从无有出，遍满无边空。卷一九





徐州莲华漏铭　并叙


故龙图阁直学士、礼部侍郎燕公肃，以创物之智闻于天下，作莲华漏，世服其精。凡公所临，必为之，今州郡往往而在，虽有巧者，莫敢损益。而徐州独用瞽人卫朴所造，废法而任意，有壶而无箭。自以无目而废天下之视，使守者伺其满，则决之而更注，人莫不笑之。国子博士傅君，公之外曾孙，得其法为详。其通守是邦也，实始改作，而请铭于轼。铭曰：

人之所信者，手足耳目也，目识多寡，手知重轻。然人未有以手量而目计者，必付之于度量与权衡。岂不自信而信物，盖以为无意无我，然后得万物之情。故天地之寒暑，日月之晦明；昆仑旁薄于三十八万七千里之外，而不能逃于三尺之箭、五斗之瓶。虽疾雷霾风雨雪昼晦，而迟速有度，不加亏赢。使凡为吏者，如瓶之受水不过其量，如水之浮箭不失其平。如箭之升降也，视时之上下，降不为辱，升不为荣。则民将靡然心服，而寄我以死生矣。卷一九





裙靴铭　并叙


予在黄州时，梦神考召入小殿赐宴，乃令作《宫人裙铭》。又令作《御靴铭》。

百叠漪漪风皱，六铢云轻。独立含风广殿，微闻环佩来声。

寒女之丝，铢积寸累。天步所临，云蒸雾起。卷一九





金星洞铭


宝山南麓凤左翅，惊雷划石逋虯起，凝阴嘘坚出怪玮。是生神草肖苍虺，离离赤志挟脊尾，飞流丹石决痈痏。金星非实特取似，施及山石亦见谓，凡名相因皆此比。卷一九





洗玉池铭


世忽不践，以用为急。秦汉以还，龟玉道熄。六器仅存，五瑞莫辑。赵璧妇玩，鲁璜盗窃。鼠乱郑璞，鹊抵晋棘。维伯时父，吊古啜泣。道逢玉人，解骖推食。剑璏珌，错落其室。既获拱宝，遂空四壁。哀此命世，久就沦蛰。时节沐浴，以幸斯石。孰推是心，施及王国。如伯时父，琅然环玦。援手之劳，终睨莫拾。得丧在我，匪玉欣戚。仲和父铭之，维以咏德。卷一九





菩萨泉铭　并叙


陶侃为广州刺史，有渔人每夕见神光海上，以白侃。侃使迹之，得金像。视其款识，阿育王所铸文殊师利像也。初送武昌寒溪寺，及侃迁荆州，欲以像行。人力不能动，益以牛车三十乘，乃能至船。船复没，遂以还寺。其后惠远法师迎像归庐山，了无艰碍。山中世以二僧守之。会昌中，诏毁天下寺，二僧藏像锦绣谷。比释教复兴，求像不可得，而谷中至今有光景，往往发见，如峨眉、五台所见。盖远师文集载处士张文逸之文，及山中父老所传如此。今寒溪少西数百步，别为西山寺，有泉出于嵌窦间，色白而甘，号“菩萨泉”，人莫知其本末。建昌李常谓余：“岂昔像之所在乎？”且属余为铭。铭曰：

像在庐阜，宵光烛天。旦朝视之，寥寥空山。谁谓寒溪，尚有斯泉。盍往鉴之，文殊了然。卷一九



* * *



(1)　此铭亦见黄庭坚《豫章黄先生文集》卷一三，题作“张益老十二琴铭。”






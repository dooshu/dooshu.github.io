东坡书传卷十八


毕命第二十六


康王命作册，毕公居里，成周郊，作《毕命》。

毕公弼亮四世，盖尝相文王也。至是耄矣，而犹勤小物，亦可谓盛德也哉！

惟十有二年，六月庚午，朏，越三日壬申，王朝步自宗周，至于丰，以成周之众，命毕公保厘东郊。

毕公盖尝相文王，故康王就丰文王庙命之。

王若曰：呜呼！父师，惟文王、武王敷大德于天下，用克受殷命。惟周公左右先王，绥定厥家，毖殷顽民，迁于洛邑。密迩王室，式化厥训。既历三纪，

十二年为一纪。

世变风移，四方无虞，予一人以宁。

方三监叛，天下骚动，天子亦不安。

道有升降，政由俗革，

子思子曰：“昔吾先君子，道隆则从而隆，道污则从而污。伋则安能？”惟圣人为能与道升降、因俗立政也。

不臧厥臧，民罔攸劝。惟公懋德，克勤小物，

有道者不以小大变易，不忽小物，斯不难大事矣。

弼亮四世，正色率下，罔不祇师言。

虽正色不言而自服，然常敬众言也。

嘉绩多于先王，

自文、武时，已立功矣。

予小子，垂拱仰成。王曰：呜呼！父师，今予祇命公以周公之事，往哉。旌别淑慝，表厥宅里，彰善瘅恶，

瘅，病也。

树之风声。弗率训典，殊厥井疆，俾克畏慕。申画郊圻，慎固封守，以康四海。政贵有恒，辞尚体要，不惟好异。商俗靡靡，利口惟贤，余风未殄，公其念哉！

予以《书》考之，知商俗似秦俗，盖二世似纣也。张释之谏文帝：“秦以任刀笔之吏，争以亟疾苛察相高，其弊徒文具，无恻隐之实，以故不闻其过。陵夷至于二世，天下土崩。今以啬夫口辩而超迁之，臣恐天下随风而靡，争为口辩，而无其实。”凡释之所论，则康王以告毕公者也。

我闻曰：世禄之家，鲜克由礼，以荡陵德，实悖天道。敝化奢丽，万世同流。

惟恶能及远，故秦之俗，至今犹在也。

兹殷庶士，席宠惟旧，

乘势胜物曰席。

怙侈灭义，服美于人。

用美物多，则为人所畏服。郑子产言伯有用物弘，而取精多，则生为人豪，死为厉鬼。

骄淫矜夸，将由恶终，虽收放心，闲之惟艰。资富能训，惟以永年。

富而能训，则可以久安其富。

惟德惟义，时乃大训。不由古训，于何其训？王曰：呜呼！父师，邦之安危，惟兹殷士。不刚不柔，厥德允修。惟周公克慎厥始，惟君陈克和厥中，惟公克成厥终。三后协心，同底于道，道洽政治，泽润生民。四夷左衽，罔不咸赖。予小子永膺多福。

康王以为邦之安危在殷士，又以保厘之任为足以泽生民而服四夷。其言若过，然殷民至此，亦不能睥睨周室如三监时矣。然犹重其事如此。贾谊言：“秦俗妇乳其儿，与翁并踞；母取箕帚，立而谇语。”以此痛哭流涕大息，以为汉之所忧，无大于此者，正此意也。古之知治体者，其论安危盖如此。

公其惟时成周，建无穷之基，亦有无穷之闻。子孙训其成式，惟乂。呜呼！罔曰弗克，惟既厥心。罔曰民寡，惟慎厥事。

曰弗克者，畏其难而不敢为者也。曰民寡者，易其事以为不足为者也。

钦若先王成烈，以休于前政。

前政，谓周公、君陈也。





君牙第二十七


穆王命君牙，为周大司徒，作《君牙》。

穆王满，康王孙、昭王子。

王若曰：呜呼！君牙，惟乃祖乃父，世笃忠贞，服劳王家，厥有成绩，纪于太常。

《周礼》：司勋，凡有功者，铭书于王之太常，祭于大烝，日月为常。

惟予小子，嗣守文、武、成、康遗绪，亦惟先王之臣，克左右乱四方。心之忧危，若蹈虎尾，涉于春冰。今命尔予翼，作股肱心膂。缵乃旧服，无忝祖考。弘敷五典，式和民则。尔身克正，罔敢弗正；民心罔中，惟尔之中。夏暑雨，小民惟曰怨咨；冬祁寒，小民亦惟曰怨咨。厥惟艰哉，思其艰以图其易，民乃宁。

方周之盛，越裳氏来朝，曰：“久矣，天之无疾风暴雨也。中国其有圣人乎？”方是时，四夷之民，莫不戴王，虽风雨天事非人力者，亦归德于王；及其衰也，一寒一暑，亦惟王之怨。是故圣人以民心为存亡，一失其心，无动而非怨者。赏则谓之私，罚则谓之虐。作德则谓之伪，不作则谓之漫。出令而不信，无事而致谤，皆王之咎也。夏谚曰：“吾王不游，吾何以休？吾王不豫，吾何以助游？”豫且以为德，岂复有风雨寒暑之怨乎？

呜呼！丕显哉文王谟，丕承哉武王烈。启佑我后人，咸以正罔缺。尔惟敬明乃训，用奉若于先王。对扬文、武之光命，追配于前人。王若曰：君牙，乃惟由先正旧典时式。

先正，周、召、毕公之流。

民之治乱在兹。率乃祖考之攸行，昭乃辟之有乂。

呜呼，予读穆王之书一篇，然后知周德之衰，有以也。夫昭王南征而不复，至齐桓公乃以问楚，是终穆王之世，君弑而贼不讨也。而王初无愤耻之意，乃欲以车辙马迹，周于天下。今观《君牙》《伯冏》二书，皆无哀痛恻怛之语，但曰“嗣先人，宅丕后”而已，足以见无道之情。非祭公谋父以《祈招》之诗收王之放心，则王不复矣。《吕刑》有哀敬之情，盖在感悔之后，时已耄矣。





冏命第二十八


穆王命伯冏为周太仆正，作《冏命》。

太仆正，太御，中大夫。

王若曰：伯冏，惟予弗克于德，嗣先人宅丕后。怵惕惟厉，中夜以兴，思免厥愆。昔在文、武，聪明齐圣，小大之臣，咸怀忠良。其侍御仆从，罔匪正人。以旦夕承弼厥辟，出入起居，罔有不钦。发号施令，罔有不臧。下民祇若，万邦咸休。惟予一人无良，实赖左右前后有位之士，匡其不及。绳愆纠谬，格其非心，俾克绍先烈。今予命汝作大正，正于群仆侍御之臣。懋乃后德，交修不逮。慎简乃僚，无以巧言令色、便辟侧媚，其惟吉士。仆臣正，厥后克正；仆臣谀，厥后自圣。

至哉，此言！可以补《说命》之缺也。孔子取于《君牙》《伯冏》二书者，独斯言欤！

后德惟臣，不德惟臣。尔无昵于人，充耳目之官，迪上以非先王之典。非人其吉，惟货其吉。若时瘝厥官，惟尔大弗克祇厥辟，惟予汝辜。

引小人以昵王，人臣不敬，莫大于此。

王曰：呜呼，钦哉！永弼乃后于彝宪。

宪，典也。迪上以先王之典也。






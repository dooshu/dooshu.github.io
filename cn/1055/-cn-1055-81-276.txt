【赐夏国主进奉贺正马驼诏】

诏夏国主：省所差人进奉贺正马、驼共一百头疋事，具悉。履端纪岁，万邦咸禀于王正；效贡以时，奕世克修于藩职。载阅充庭之实，深惟守土之勤。遐体倾输，不忘叹奖。今回赐银、绢、茶等，具如别录，至可领也。其差来人所赐物色，亦具赐目。故兹诏示，想宜知悉。春寒，比平安好否？书指不多及。


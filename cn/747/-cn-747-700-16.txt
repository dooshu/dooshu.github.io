○让太尉第三表

臣某言：臣闻庙器不盈，周公戒其必覆；马力已竭，颜氏知其必颠。臣窃感之，以忧以蹙，臣某中谢。昔子文避禄，竟之逃死；冶廑辞卿，迫於惧祸。伏以上公亢极，本待勋臣，其间或授时贤，皆是元老。臣既非耆艾，又乏战功，奉宸算而曾靡运筹，假英威而未尝推毂，有何劳效，蒙此殊荣，夙夜自思，至今战汗。伏见广德二年九月十七日，代宗授尚父汾阳王此官，三让而免。至大历十四年闰五月三日，德宗再申前命，重授尚父，不许陈让，三载而终。臣窃思尚父十五馀年得延光宠，岂非牢让而致，（阙一字）骘所持。昨者恭惟圣奖至深，恩义加等，祗受典册，未敢固辞。臣伏念齿发虽雕，心力犹壮，实愿赞陛下升平之运，见万方仁寿之期，东封告成，大典咸备，然後散金娱老，归守丘园。贪全盛时，不忍自促，所以再陈恳款，上渎皇明，竭至敬而不敢繁文，陈至诚而不为饰让，心恳词直，度获听从。伏望特追新恩，却守旧秩，臣不任恳迫屏营之至。


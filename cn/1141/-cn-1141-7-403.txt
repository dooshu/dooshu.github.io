得台州高太守尚孚书赋得台州信始传

时台州拒贼岁馀，佥谓不守，至是得书知贼退，喜剧有作。

台州信始传，发书一沾臆。
烽燧蔽天南，三年断消息。
延颈重踟蹰，周道多枳棘。
死当为国殇，生恐阻殊域。
愿言随越鸟，南翔无羽翼。
双鱼从何来，苦道长相忆。
忘君渴与饥，问我加餐食。
赵尹存晋阳，齐田保即墨。
使君一何健，我仇不能即。
挥泪收遗黎，中宵频转侧。
功成行受赏，努力滋令德。



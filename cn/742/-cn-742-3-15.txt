十五


○序（十一）

【王奉常烟客七十序】

吾友奉常烟客以今年七十，虞山钱牧斋先生为文以寿。先生与奉常之祖文肃相公后先事神宗皇帝，君诰臣谟，年经月纬，取之腹笥，故其为文也，推家以本于国，用表两朝慈孝，而文肃所以调护元良，维持宫府者，其言信而有征。奉常得之以燕飨，可考锺鼓而耀丹青矣。州人士谓余之习奉常也，又以其言属余。余生也晚，奉常筮仕，犹及见先朝之郅隆，而余已骎骎乎末造，时就奉常以访吾所不逮。又先生于余为词林先达，贯穿一代之史，愿备扫除，讨求掌故，而才识驽下，辄苦未能。今淟然载笔从其后，其于王氏祖孙身处家国之际，何容赞一词也。无已，请就余通籍以来，在朝及里中所见闻于奉常者为寿可乎！

当先皇帝稽古右文，修举郊社、籍田、朝日、夕月诸大礼，奉常以世臣备禁近职，奉玺绂陪侍属车豹尾间，尺寸咸有程度。数捧英荡之节，出使诸藩，肃将蒇事，不扰亭传，乘皮束纺之赠无所私焉。自少以一身搘拄中外，筑赐茔已毕，即起祠堂，岁祭时享月舍萌礼无违者。事母周太宜人以孝。闺门之内，规重矩叠，训子弟，御僮仆，吉凶婚嫁，足为合境师法。岁大祲，为粥于路，里之人皆歌其长德。

云间董宗伯玄宰、陈征君眉公，相国之高弟，而编修公执友也，折辈行与游。先朝论画，取元四大家为宗，繇石田山人后，宗伯为集其成，而奉常略与相亚。当其搜罗鉴别，得一秘轴，闭阁凝思，瞪目不语，遇有赏会，则绕床狂叫，拊掌跳跃。于黄子久所作，早岁遂穷阃奥，晚更荟萃诸家之长，陶冶出之，解衣盘礴，格高神王，力追古人于笔墨畦径之外，识者知其必传。玄宰署书为古今第一，顾以八分推许奉常，语陈征君曰：此君何所不作，吾当避舍。今二十年间，海内争购奉常之书，小或盈尺，大过寻丈，悬毫落纸，旁观无不拱手叹息，其文采风流，沾被倾动，近世所未有也。江南故多名园，其最者曰乐郊，烟峦洞壑，风亭月榭，经营位置，有若天成。兵兴之后，再辟西田于距城十里之归村，因以老农自号。盖追念国恩，感怀今昔，虽居赐第，游尘寰，屡思从樵牧自放。赋调日急，生计浸微，类有所不释于中，乃日偕高僧隐君子往来赠答，间召集梨园老乐工，用丝竹陶写，以此行年七十，齿发不衰，人服公之天资夷旷，而不知其寄托则固深远矣。余每伤近时风习，士大夫相遇，惟饮酒六博为娱。独过奉常，见丹黄勘仇，插架千卷，宾朋杂坐，举史传中一事，辄援据出入，穿穴旧闻，于尺牍师苏子瞻、黄山谷，于诗仿白香山、陆渭南。诸子濡染家学，作为篇章，人人有集。四方征文考献，屈指江南地望，咸曰：彼有人焉。固不止绢素流传，以书画专门已也。

唐、宋宰执世家，于言行微显，子孙昭穆，必备着之，用裨兰台石室之采。在嘉、隆全盛，江南贤辅，推华亭、吴门、太仓为恩礼终始，其后人亦世通婚姻。文贞、文定，奕叶卿贰，王氏缘编修公早世，门户中衰。迄于今运会迁改，三相国谱系之中，奉常独能守其堂构。闻诸故老说文肃公里居轶事，仁厚恭谨，为同时大僚所莫及，足以光启奉常，故今日燕喜之晨，扬觯爰告。先朝之史未立，则有虞山公之文大书特书，而余言亦堪登稗官而入家乘，于以见奉常搜扬祖烈之意，小大皆不可以无识也。虞山既以史笔纪斯宴，侑之以《文王大雅》“本支百世”之诗，余不敢上引，请为歌《楚茨》，大夫有田禄者，艺黍稷，洁蒸尝，而子孙因之以勿替。乡人父老称说景福，本之于力田农事，其义有所取尔。《传》曰：“歌诗必类。”奉常通于古，窃取《诗》与《春秋》之旨，随长者之末，再拜以为献焉。

【申少观六十序】

余初筮仕，得交于乡先达申大司马及其弟大参。两公之尊人曰文定少师，处金铉大斗之间，赞元登衮，年跻平格，恩礼始终，宠荣之盛，光于册书。余生也晚，不及见。其见大司马也，则已从枢府谢政，朱门列戟，而大参同朝比肩，犹白首郎署；仲子少司农青门，累阀积资，位崇岳牧。青门科第固先于余，用辈行定交，意气甚相得也。大参有九子，青门之长兄官比部，至今岿然长德。其季弟曰进士维久，尝从余游。最后始识菽旆，裒然名冠乡书，联隽礼闱，知其为大参之孙，而青门之犹子。盖余之交于申氏三世矣。菽旆榜后归省之三年，为其亲中翰少观先生偕茅太君六十寿而乞言于余，且曰：昔在阏逢执徐之岁，先文定既致政里居，年及悬舆，特荷玺书存问。而高祖母王太夫人尚在养，文定偕伉俪袒𪟝奉觞，彩衣纷帨，重辉叠舞，一时艳称盛事。今躔次五纪复会于辰，而吾父母并登六袠，非得长者之辞，其何以张之乎？

余惟自古世家大族，格人耆艾，匪独一人一家之庆已也，盖天之元气，而邦之仪刑，其盛衰隆替之故，有可得而言焉。尝试上下六十年以进考于申氏祖孙之际。繇其前而观之，吾吴如泰山出云，不崇朝而雨天下，命世名贤，接踵林立，萧、曹、丙、魏，共遇风云。文定尤以硕德元僚，表仪百辟，夹日月于东朝，乞江湖于私第。其姻娅有带砺之公侯焉，年友有密勿之寮采焉，桓圭缫籍昭其荣，周戈方鼎昭其赐，歌锺折俎昭其飨，其年为尚父八十，卫武九旬，赞拜不名，备物典策。子弟比之伊尹之有伊陟，周公之有鲁公，豫章之木十围，璠玙之宝九袭。《诗》曰：“凡周之士，不显亦世。”相国之谓也。繇其后而观之，吾吴如霜降水涸，落实取材，高门式微，宿素凋谢，胥、原、庆、续，于今为庶。而先生独以清资华贯，趾美前人，抚甲第之半非，幸乔柯之未改。其棣萼有黄发之宗子焉，亚旅有奉璋之群彦焉，罍尊彝玉守其器，芸香蠹简守其书，堂构塈茨守其业，其年则为绛人甲子，洛下耆英，不知纪年，逍遥扶杖。子弟比于王家之有武子，郤氏之有方回，干将淬其飞光，俊鹘刷其劲翮。《传》曰：“公侯子孙，必复其始。”先生之谓也。

顾余尤有为先生致庆者：《七月》之章有云“为此春酒，以介眉寿”，而必本之于筑场圃，纳禾稼，良以上之人怀柔万邦，丰亨屡奏，而后人有馀力率妇子以颐其耆耇，则父老之获遂嬉游，皆戴如天之赐耳。今国家以尉候无警，载戢干戈，念此方之赋车籍马，不遑休息，亟召征南、横海诸军还诸宿卫，而幢棨之宫，刍茭之庌，尽斥以归之于民。其闾左轻侠，窜名军籍，怙气力以渔食平人者，且以次穷根株。浃辰之间，农歌于野，商忭于涂，而先生之生辰为寿适与之会，谓非道迎善气，有以致天休之笃祜也乎？加以岁值有秋，田禾如栉，征缮以时，蟊贼不作，吾侪小人，脱兵革而睹升平，行见朝廷惠养高年，修祝哽祝噎之礼，庶几于申氏朋酒之飨，先为之兆，岂不为幸厚哉！抑闻之：天道酌盈而济虚。当司马之跻九列、贰孤卿，大参犹慊于一第，冯公庞眉，阮咸出守，留后福以贻之子孙。青门早达，游历名藩，开府扬州，垂绅揭节，兄弟中至光显矣，而先生浮沉中翰，试而未竟，语其晚景，顾为过之。循览盈虚损益之际，有轶然其不爽者。语曰：高而不危，所以常守贵也；满而不溢，所以常守富也。侧闻先生方领矩步，力砥颓靡，家门荣盛，无裙屐骄豪之习，与茅太君警戒相成，饬厉胤嗣，惓惓以念祖德、守家法为先，其于盈虚损益之理，观之稔矣，故能笃厚流风，绵先世之泽于勿替。继今以往，其所以垂裕后昆而培子孙之茀禄者，又可胜量乎哉？吾卜申氏之名位殆未有艾，而先生历年之永从可知已。是为序。

【丁石莱七十序】

吾郡丁又兼，通明俊异之士也，以己亥八月既望之五日，为其尊人石莱翁七十览揆之辰，先期属余言为寿。适会京江告警，羽书狎至，又兼修其礼于不废，勿以乱故缓。余笑应之曰：乡饮酒不可以理军市，此岂君家上寿时乎？已而郡得免于兵，吴中士女，卖其金玉衣装，市酒肉以相庆，而君之寿适届于其期。《诗》曰：“八月剥枣，十月获稻，为此春酒，以介眉寿。”言乎涤场纳稼之日，享丰年而祝纯嘏也。若夫脱虎口，就衽席，戴白之叟，为太平之幸人，将安将乐，爰笑爰语，羔羊朋酒之飨，其燕衎不有倍焉者乎！然则君之寿，其不惟丁氏之庆，亦以深致幸于吴民，而又何能已于言也。

余生也晚，犹及见神宗皇帝之世，江南土安俗阜，风习最为近古。士大夫入为卿相，出作方牧，其归而老于乡也，东阡西陌，杖履相存，巨人长德，沾被闾巷。有如大参丁玉阳先生，扬历藩服，廉辨著称。其子廷尉肩吾公，清秩旧京，雍容物望，当丰有道之日，为析薪负荷之图。源远流长，枝分叶布。君则不扶自植，不镂自雕，折节读书，躬行孝谨。薛包之推田宅，式好无尤；窒石相之涤厕窬，服劳不倦。“若考作室”，“惟涂塈茨”，此君之早岁好修，能自树立，不其家声者也。自此以后，世会将衰，虹霓扬辉，龙蛇起陆。东南二三君子，以名节议论相搘拄，通政则为广成侯公，少司农则为青门申公。余以通籍定交，识其坐客，邂逅君于俦人之中，温醇悃愊，而论辨英伟，心独异之。询其平生，则知广成之尊人启东先生为君外父，而青门娶于廷尉，两家兄弟以伯仲为辈行。启东触忤奄竖，阽危仅免；广成一生恬尚，竟与党人相始终；青门由外僚积资至九卿，祸且中于同文之狱。君以老逢掖连蹇不遇，介居其间，国是人才，目濡耳染，痛世事之日非，恨小人之柄用，“忾我寤叹，念彼周京”，此君之感家恩而怀国恤，虽在草野，不忘君父者也。夫积学不如力田，善宦不如逢年。君既避世不仕，遂以其暇治西息之陂池，修南阳之邸阁，大致储积，家累千金。里中儿飞文告缗，卒不能有以难君。而征调繁兴，发求不已，乃苦身庀役，不以累细弱下贫，公私咸得其济。嗟乎！陵谷变迁，菀枯毕集，银台既碧血九原，司农竟覆巢宿草，一二旧交，或抱石而沉，或焚山而死，惟有马亭故里，乔木依然，家门则守寝丘永保之风，子弟则擅孝公无双之誉，啬于遇而丰于年，诎于前而申于后，天之报大参而保持其门户者，不綦厚乎！“公侯子孙，必复其始。”此又君之善自图全，优游晚节，缵先业以裕后人者也。

余览古至于秦、隋之际，生民凋敝，可谓极矣。伏生秦之博士，孝文时尚能口授《尚书》；孙思邈生于开皇中，至唐永淳初年，谈周、齐轶事，历历若指诸掌。岂非天地害气已究，命兹黄发，因衰激极，导迎善祥，以今观之，君殆其人乎！即近者烽烟传递，一日数惊，又兼不敢以闻，惧损老人眠食，而君则健饭决肉，谈笑晏如，自言心力克壮，纵兵至，犹足窜伏山谷，不以馀年累子弟。繇此而前，拂东海之钓竿，摩霸陵之铜狄，处平壤游人间，见者惊焉，已疑为数百岁人矣，又何必灭景云栖，嘘吸吐纳，而后可以比乔松、侣白石也！又兼既拜其亲，将游京师。京师贵人奇又兼之才，必有称述显荣以诵君者。余则山泽之臒，免于兵革，敢同田夫野老，燕喜升平，而未及神仙迂怪之辞，归之又兼，以为侑觞之献。

【陈确庵尊人七十序】

吾乡高世之君子，于孝廉得二人焉，曰陈君确庵、华君天御，怀道绝俗，穷饿而不悔者也。夫古之隐者，弃妻子，变姓名，孤行独立，无所以累其心。今此两君者皆有亲在，于是乡之人进曰：两君则诚贤矣，其如亲何？乃华君则曰：吾幸有兄，盖尝仕于朝矣，廉吏薄宦，橐中装足具甘脆以养老母。而陈君则壮子也，所恃以持门户者也。一旦挈其亲之于穷谷无人之境，屋宇穿漏，田园芜塞，驾柴车，蹑草皞，亲朋无与游，滋味无所奉，彼其亲之处此也，能泰然而已乎？而陈君何以善其隐乎？乃陈君之隐也五六年矣，未尝一入城府，乡之人窃独异之。其尊人温如公今年七十，余得其自寿之文，读之而叹曰：噫！确庵之高，乃其父成之也。

吾乡支塘以南，直溪以东，其土纻埆，其俗朴陋。自宋、元来，若胡如村之清高，龚安节之忠义，其故庐遗迹，至今尚有识其处者。陈君侨寓蔚村，父子手自立屋，负耒作劳，拾薪执苦。尝读农经水利诸书，谓古人代田之法，一亩三畎，深耕易耨，岁可获数十锺。又以尚湖、巴城诸水挟淫潦泛滥，劝谕父老，筑堤设防，经画指点，悉有成法。出门操一小船，贩樵鬻苎，往来湖村塘市间，得钱市酒进父。公饮酣，间作一二小诗，好谭古来高人独行，共相勉励。邻里化之，辄遣子弟就学，其有小小勃谿谇语，摇手面赤曰：恐使孝廉父子知也。

嗟乎！世衰道微，士大夫走通都，骛声利，其遗民逸叟以道德风义相高者，不可复作矣。自确庵以孝廉守身事亲，躬耕弗屈，而后人知教忠；自公以孝廉之父乐道安贫，穷居无悔，而后人知教孝：君子于陈氏，得君臣父子之礼焉。余交于确庵者十年，知之最深，故论公父子，质言其事，庶几与汉阴之丈人，寻阳之渔父同传而存之，以征于信史，则亦吾乡人之所愿也。

【张敉庵黄门五十序】

吾友张敉庵黄门，长于余一岁，少同里，长同学，晚而同事京师，馀羁愁困悴，几不能自还，而敉庵躬蹈险巇，慬而后免。今年敉庵五十，方贺者之在此堂也，余可以无言乎？

初吾师西铭先生，用经术大儒负盛名于当世，而敉庵为其爱弟，西铭之有敉庵，犹士衡之有云，孟阳之有协也。雒下之衣冠，华阴之子弟，负笈从游，巷舍为满，挥洗辍餐，倒屣莫及，敉庵则倾身容接，人人各尽其意，使西铭爱士之名闻于天下，敉庵力也。雅擅绝才，涉猎强记，发为文章，风起泉涌，一时传诵其制义，谓富贵可以俯拾，巨公长者握手定交，不敢以后进相期。语曰：“驭二龙于长途。”斯敉庵当日之谓矣。既而屡试锁闱不利，门户中衰，沧桑顿改，凡诸子从西铭游者，如飘风陨箨，湮没无遗；而敉庵魁垒特达，方用科第起家，为良吏，为直臣，赫然名动海内。噫嘻，抑又何其奇耶！余与交且三十年，习之久，知之深，其窃为敉庵幸者：少游太学，高门著姓，贵游慕之辐辏，无文士干谒奔走之劳；晚宰山城，直节强项，大吏见而倾心，无黄绶俯眉折腰之苦。立乎殿陛之间，指得失，陈利病，口有所画，奏成手中，缮写未上，夜不能寐。弹劾贵近，搏击豪强，下至闾左之奸琐，条其人得请召捕，中外为之屏息股栗，可谓出入省闼，得行其志矣。虽以此谴逐，之后仍被急征，而上察其忠，人亮其直，身名复完，意气如故。造物待之者似乎独厚，而不知其天资学术实使之然，非幸而致也。平生无崖异之行、深沉之容，造次语言，率而能要，任达简易，不持威仪。与人交，抒心写腹，推诚无我，虽倾盖之际，便同久要；一旦有急难，挺身赴蹈，倾囊营解，罔所顾惜。人有过，面加谯让，不为后言。或有生平受德，后负之者，其人但一见摧谢，即释然胸怀，无纤芥之恨。此其公直鲠亮，得之天性，真不可及也已。

当吾师西铭在日，敦气谊，尚名节，慨然有康济斯世之心。属党论纷纭，壬夫设械，几罹不测，位不酬其望，年不配其德，论者至今以为恨。敉庵熏陶濡染，于国是民生，邪正利弊之关，平居讲求有素，世会虽移，家学不改，当官立事，探囊底而出之。清河著书谈道，易世而后施行，惜乎西铭不及见耳。历数三十年来，唯吾两人为遗种之叟，今者比闾接席，莳花药，治亭圃，营垂老里巷之娱。顾吾已发齿衰坠，疲曳不堪；敉庵则姿容瑰伟，饮啖日可三升。尝见其蒱博争道，独酌引满，呼小僮挝鼓奏伎，听渊渊之声，奋袖激昂，大噱不止，少年精悍之色，犹隐见于眉宇间，其后日所就，余又何足以量之哉！虽然，敉庵之语人曰：梅村知我，胜我自知。故于其览揆之祝，不为夸词，叙素心而谈旧故，庶几于夙昔之好无少愧焉，如此可以为敉庵寿矣。

【钱臣扆五十序】

吾季弟孚令好治园圃，莳花药，尝曰：吾兄弟老矣，以岁之不易，赋敛之不时，惧无以宴娱食息。比诏书数下，民宽然有更生之心，吾于其间穿沼观鱼，披林听鸟，有一味之甘，割而分之，不亦可乎！既而曰：《诗》有之：“洽比其邻，婚姻孔云。”人生庶几为太平之民，则瀹酒醴，烹羔豚，以速诸父兄亲党者，礼也。吾兄弟既翕，而中外姻睦莫如钱氏，钱氏莫如我臣扆，则犹之乎兄弟也。臣扆以今年五十，愿得兄一言以张之。余喜而应曰：诺。

臣扆之长兄都谏曼修与余同年进士，余甫逾二十，曼修肩随以长，其少壮同；先中宪约斋公偕尊甫封黄门叔弢公为同岁，母夫人皆在养，里中父老争具羊酒贺两家，其景福同；余兄弟三人，都谏兄弟七人，孚令少于余十岁，臣扆少于都谏十二岁，孚令以女女臣扆之子受明，余视兄弟之子犹己子，都谏亦以姻娅之故亲余，其友爱同。余家自始祖以下，礼部、大参奕世载德，中更衰落，子姓凋替；叔弢亲大中丞浩川公叔子，中丞著节名臣，积厚流光，用昌厥后，群从子弟数十人，宗族交游光宠，此钱氏之所得于天者独厚，非式微所敢望也。

嗟乎！州人士之衰也，右姓卿宗，降在皂隶，良田上腴，斥为榛芜，方领之儒，膏粱之子，小吏得而唾其背者多有之矣。吾与臣扆犹得保其履道之宅，南阳之阡，饱食嬉游以娱脱齿，讵不谓之幸哉！吾非瞽史，焉知天道，请即人事求之，臣扆所以致此者，有三德焉。

《易》曰：“谦，德之柄也。”吾乡贵规重矩叠之风，拾级聚足，让而后登；扬觯执笾，拜而后馈。今也言语则捷捷翩翩矣，威仪则佻兮达兮矣，饮饫则载号载呶矣，为之诵《茅鸱》《相鼠》而不觉也。君子忧之。君则内行修整，进止皆有表识，不苟訾，不苟笑，不苟臧否人物，深自降损，虽寒素必与钧礼，虽造次必无择言，循循乎若有所畏也，粥粥乎若无能也。柔而不犯，其晋之随武子乎！清静无竞，其东海之伏不斗乎！燕居洁，出门敬，宾客至则肃且庄矣，宾或屡迁坏坐，主人貌益恭，宾或参语谐噱，主人遇以默，此所谓谦而光者也。善哉，盛德之容也！

《传》曰：“俭，德之共也。”吾乡寡鱼盐漆丝之利，不知废著鬻财，其民本以力农为业。自俗之靡也，口穷刍豢之养，卜夜而倡乐；身极纂组之华，费日而消功。呰窳偷生而无所蓄藏，水旱灾疹之或作，诛求无时，奔走丐贷不足以自救。君于家先治重堂复寝，而庖湢庾皆得其宜，田园陂池咸获善处。入有稽，出有考，丝缕蒯絮罔弗核也；仰有取，俯有拾，傔从长御罔弗勤也。忍嗜欲，损玩好，非租挈所出弗衣食。累积纤微，择人而任之，与时俯仰，以末致财，用本守之。岁虽大祲，发其储峙以应有司之期会，可不至于重困，此所谓俭而壹者也。善哉，居守之道也！

语曰：慎，德之守也。吾乡以知交声气倾天下，其初则龙门之游、华阴之市也；其继则甘陵之部，钩党之碑也。依光扬声，互相题拂，而刊章之祸大作，浸寻乎陵迁谷改，远识者柴门绝迹以自全，不幸姓名为妄男子之所疏记，始悔潜鳞戢翼之不早矣。君于先生长者，造请非不勤也；总角齐年，投分非不深也。束修之问不及于四方，倾盖之交弗轻于一诺，辟幸舍，宿膏火，择淳朴有道，悃愊无华者定其久要，而他人罕识其面。彼夫游谭羁旅，文史技术之徒，在吾辈倒屣稍迟，辄致背憎噂遝，君独堤防有素，无由相因到门，缘此铃下肃然，望而自远，鲜几微不足之色，此所谓慎而密者也。善哉，保家之主也！

君于制举艺最工，视科第可以引手致，屡试锁院不收。谚有之曰：不索何获？或有以此劝君者，笑不应。既而升成均，利观光矣，同事者或已至丞相长史，君才地实优为之，而不肯赢粮跃马，投牒以自进，盖恬静止足，其天性也，岂可强哉？自古积善之庆，不于其满盈，而于其所不足。中丞当先朝丰亨豫大之日，跻雄班，历仕，而能廉静宽厚，留不尽之福贻子孙。君之生也，严父修恬侯之行，贤母执敬姜之德，难兄敦伯仁之爱，少长一心，中外合力，而君之嫂夫人衣粗食澹，早夜拮据，相夫子克底于成。举慈孝友敬、柔正听婉之道，毕萃于一门，君之得以雍容乐易，修祖业而息之者，夫孰非天为之耶！君兄弟经营高燥，表石阙，筑丙舍，致车数百乘，起祠堂以飨亲，设义田以收族，长老观礼道傍，太息动色。年来跗萼有零落之嗟，燕尾有参池之感，君之中心彷徨，常有耿耿不寐者。然而守柱下之和光，得北叟之晚福，颐神任运，可以养生，可以忘年。两弟登九、美瞻，沛国之友爱、颍川之声华也；犹子来琛，卢家之龙子、谢庭之玉树也；受明偕方来、心水，齐驱竞爽，福畴之诸郎、公沙之群彦也。今日者舒雁行，列帣韛𪟝，鞠跽而上寿，亲串盈门，诸孙入抱，考锺伐鼓，丝肉竞作。登其堂，有文茵雕几，玉轴缥缃，邺架之图书焉；窥其舍，有高柳澄潭，小山丛筿，辟疆之园墅焉。盖君之好书似余，其林泉之癖似余弟。余刓编翰，校雠补缉之未能；孚令典衣物以乞一花一石，辄若弗给：故于君皆不及也。从此三四十载，君之书搜罗而藏弆者日富，树木日以拱，池台日以增，余兄弟编蒲抱瓮，与君婆娑于残经废耒之间，岂非升平之幸民，而击壤之乐事也乎！凡百君子与于兹燕者，当思扶杖听诏，仰望德化之成，勿以伏腊之难供，忨日愒岁而笑余言为夸也。松、乔之年，斯跂而俟之耳。是为序。

【郁静岩六十序】

吾友郁静岩氏，世胄簪缨，家风孝谨，垂条布叶，隐耀含华。仆为同里知交，姻家肺腑。徐孝穆之于简子，视此姻亲；郤嘉宾之于右军，同其中外。以其班，余忝丈人之行；使之年，君实肩随以长。居依东海，宅枕南城，朱、陈合为一村，韦、杜平分二曲，塍陌而陂渠互注，门庭则桑柘连阴，接迹忘形，抚尘夙好，约平生之衷愫，重彼我之遭逢，余愧弗如，其端有四，请得而言焉：

余莲勺之田卤，𫏋陂之畎污莱，二顷榛芜，三时卤莽。况扶风掾史，竞算钱刀；京兆诸生，高谈盐铁。阖境之苛求已甚，老大之悉索奚堪？曾无担石之储，日举倍称之息。君则先畴素称沃野，下邑独被宽征。放雁鹜之池，足供常税；收蒲蠃之利，可救灾年。祇孤城斗绝之何支，顾沧海横流之尚在。徐道覆船到蔡洲，南沙无恙；袁山松功存沪渎，东作依然。烟火不改乎区中，蠲恤偏邀于乱后。此余之不如者一也。

余白头憔悴，黄颔提携，衮师虽乍识之无，通子尚未知梨栗，敢门户远希于后日，只琴书免付于他人。竹笥木屐，愁营少女之装；粔籹皇，啼索孤甥之饵。每观众雏之烂熳，倍添一老之衰残。君则伯子将车，小同携杖，朱公长惟家督，虞郎少字升卿，庶事咨而始行，老怀见之深慰，汝其有后，吾可无忧。但存邹、鲁之衣冠，岂非厚幸；纵遇尧、汤之水旱，无复相关。矧群从之琳琅，更门楣之照耀。谢家仁祖，擅才地于英流；荀氏中郎，负声华于少俊。情款则金舂玉应，人材皆鹄峙鸾停。此余之不如者二也。

余凿坏何遁，投劾非还，疲曳趋长乐之锺，风雪从兰池之猎。洗沐归休，俄惊会逮；征输解网，再遇刊章。蔡中郎专攻汗简，隐矣焉文；颜延之追咏竹林，狂哉莫学。后竟谁传，徒是妨人作乐；言之即罪，知者谓我心忧。君则过燕市之三条，纵观宫阙；涉严滩之七里，遍访山川。夸故老以壮游，获异书为谈助。文会分甘陵二部，付彼诸郎；讲堂溯濂、雒真传，归诸爱弟。长日逐鸡豚之社，闲窗抄农圃之占，话世溪翁，寻幽野服。守伏胜之一经，挟书何禁；习维摩之半偈，学道非难。此余之不如者三也。

余受性尪羸，摄生懈慢。沈侯引指约臂，旬减半分；何郎量腹为餐，日唯一溢。腰脚比剧，齿发先衰。犹然宋玉之赋，未免闲情；已矣卢敖之游，苦无胜具。服食疑丹砂多误，读书嗟膏火空煎。清虚日来，壮盛不再。君则中年遂断房室，晚岁顿绝逢迎，短发巾，丰颐善饭，左车决肉，五两冲泥，狂呼而五木投卢，倾耳而三弦度曲。藏钩夜半，惊眸闪旁睨何人；解带庭前，扪腹笑可容卿辈。适兴何疲，占分棚于角抵；就眠便熟，逃行酒于华胥。此余之不如者四也。

若夫生平不见喜愠，天性能安异同，谦而有光，柔而不犯。虽沈昭略之举止嵚崎，接之自若；丘明士之语言通脱，处以嶷然。摄衣雅步，修辅嗣不怒之风；隐几凝神，得应元稀言之益。赵、李交倾，任侠弗与为通；程郑术擅，奇赢亦非其好。频追故友，渐避新知。和气迎人，性不矜夫崖异；坦怀期物，道无取乎深中。龙伯高择言无阙，庶几近之；王处冲晦德难知，斯其亚矣。

属者节届恢台之夏，乡推矍铄之翁，亲串盈门，宾朋命驾。复阁回廊，嘉树拥云根之石；湘帘髹几，文楸斗玉子之棋。花药成行，松篁答响。长筵方列，昔酒初开，则有炙鹄烹凫，蒸豚炰鳖，羹调芍药，糁和兰椒，车螯蚶蛎，家不杀而称珍；虾鲊鱼，物非时而仍致。臛鸡为黍，弱似春绵；宿肉炊粳，鲜如朝雪。束晰著之入赋，孙敏疏以成经。无不洁比雕胡，香高水引，杂芳肴而列俎，齐嘉果以登盘。飨有逾于贰膳，宰敢先尝；饮莫重乎佐尊，主其下拜。日之夕矣，促绮席于明灯；月出皎兮，间豪丝于急管。黄门之效其庭实，乘马路车；太常之报以琼瑶，丹青彝鼎。鄙夫固陋，不揣陈辞。美哉寿也，维饮酒其孔偕；何以赠之，庶歌诗之必类。在君子以为知礼，讵吾侪不识纪年。自笑亦皤皤之老，尚不如人；为君诵抑抑之章，无多酌我。是为序。

【题龚芝麓寿序】

夫邓仲华少年拜衮，适会风云；王文度壮岁登庸，半参门胄。未有起家州郡，通籍诗书，位已跻乎台司，齿方当于强仕，如御史大夫芝麓龚公者也。属逢览降，爰命嘉招，宾客则羽盖朱轮，宴饮则兰肴旨酒。然金缸而卜夜，选玉笛以飞觞，吐纳雍容，声华昭灼，乃抚今而追昔，辄即事以兴怀。

射策登朝，分符出宰，兵连吴、楚，盗逼蕲、黄。搦矢登陴，横刀守阵，雪夜发围城之啸，月明起《破阵》之歌，绝壁无粮，横江寡援，力搘强寇，志决孤城。洎乎召拜谏官，而陈条奏，朝憎正论，世目党人，慨国是之纷更，致王途之板荡，飘泊抱《黍离》之痛，羁栖□草昧之艰。俯念馀生，克遭新造，唯尽心于所事，庶援手乎斯民。请蠲关右之租，免征两税；愿赦雒阳之狱，理出千人。凡皆壮岁之可为，长恐修名之不立。即今朋旧相看，开尊道故；几时涓埃已报，拂袖归来。于是上客挥毫，名流授简，持杯缓咏，剪烛高吟，北士既文重温、邢，南人又才推任、沈。夙称知己，雅善生平，悟词旨之流连，写声情于慷慨。顾皆妍思妙翰，胜集良辰，主愿为欢，客称上寿。只因家近八公，黄精易饭；若使词高《三妇》，绛树将歌。足助风流，可资品藻。会见樱桃叶底，争传《花月》之篇；何必杨柳楼头，重唱《关山》之曲也。








135　劉迅説詩三千言　説詩當有物則秉彝之訓


文粹二十六李行修請置詩學博士書云：「劉迅説詩三千言，言詩者尚之。」今考迅作六説以繼六經，自「孔氏」至「考亂」，凡八十九章。取漢史詔書及群臣奏議以擬尚書；又取房中歌至後庭鬭百草、臨春樂、少年子之類，凡一百四十二篇，以擬雅章；又取巴渝歌、白頭吟、折楊柳至談容娘，以比國風之流。然文中子嘗續經矣。朱子雜著文中子續經説謂：「高、文、武、宣之制，豈有『精一執中』之傳？曹、劉、顔、謝之詩，豈有『物則秉彝』之訓？」況迅乎！

【元圻案】唐李行修請置詩學博士書云：「書殘於古、今，論失於齊、魯〔一〕。漢有毛萇、鄭康成，師道可觀。逮聖朝劉迅者，説詩三千言，近代言詩者尚之。」〇房中樂，注見本卷〔二〕。〇隋書樂志〔三〕：「隋煬帝不解音律，大製艷曲，令樂正白明達造新聲萬歲樂、藏鈎樂、七夕相逢樂、投壺樂、玉女行觴、神仙留客〔四〕、鬭百草、泛龍舟、還舊宫、長樂花等曲。」〇陳書後主張貴妃傳：「史臣曰：後主每引賓客對貴妃等遊宴，則使諸貴人及女學士與狎客共賦新詩。採其尤艷麗者以爲曲詞，被以新聲。其曲有玉樹後庭花、臨春樂等，皆美妃嬪之容色也。」〇李太白集古樂府有少年子一篇。元蕭士贇補注云：「樂府遺聲遊俠二十一曲，有少年子。」〇國初王琦輯注云：「郭茂倩樂府詩集以少年行、少年子皆入雜曲歌辭中。」齊王融、梁吴均皆有少年子。太白樂府有折楊柳，王琦注：「文獻通考：鼓角横吹十五曲中有折楊柳。」〇晉書樂志：「漢高祖自蜀漢將定三秦〔五〕，閬中范因率賨人以從，爲前鋒。高祖樂其猛鋭，數觀其舞，後使樂人習之。閬中有渝水，故名曰巴渝舞。」〇西京雜記：「司馬相如將聘茂陵女爲妾，卓文君作白頭吟以自絶，相如乃止。」唐吴兢樂府古題要解以爲古詞，一説司馬相如云云，與雜記同。〇唐崔令欽教坊記：「踏謡娘，以其且步且歌，故謂之踏謡，或呼爲談容娘。」〇劉迅，知幾第五子。唐書本傳：「迅，字捷卿，歷京兆功曹參軍事。迅續詩、書、春秋、禮、樂五説，書成，語人曰：『天下滔滔，知我者希。』終不以示人云。」〇唐李肇國史補：「劉迅著六説以探聖人之旨，唯易説不成，行於代者五篇而已。識者服其精當。」〇中説禮樂篇：「程元問六經之致。子曰：『續書以存漢、晉之實，續詩以辨六代之俗，修元經以斷南北之疑，讚易道以申先師之旨，正禮樂以旌後王之説。』」〇李行修，長慶中，官殿中侍御史、左司員外郎。〇朱子文集六十七王氏續經説曰：「今其遺編雖不可見，然考之中説而得其大略，則彼之贊易，是豈足以知先天後天之相爲體用？而高、文、武、宣之制，是豈有『精一執中』之傳？曹、劉、沈、謝之詩，是豈有『物則秉彝』之訓？叔孫通、公孫述、曹褒、荀勖之禮樂〔六〕，又孰與伯夷、后夔、周公之懿？至於宋魏以來，一南一北，校功度德，蓋未有以相君臣也。則其天命人心之向背，統緒繼承之偏正〔七〕，亦何足論！而欲攘臂其間，奪彼予此，以自列於孔子之春秋哉！」

〔一〕「論」，按四庫本歷代名臣奏議卷二七五經籍作「詩」。

〔二〕按見本書本卷第一八「周有房中之樂」條注。

〔三〕「隋書」，原作「唐書」；「留」，原脱，皆據中華本隋書卷一五音樂志下校正。

〔四〕「隋書」，原作「唐書」；「留」，原脱，皆據中華本隋書卷一五音樂志下校正。

〔五〕「蜀」，原作「巴」，據中華本晉書卷二二樂志上改。

〔六〕「荀勖」，原作「荀勉」；「緒」，原作「序」，皆據四庫本晦庵集卷六七雜著王氏續經説改。

〔七〕「荀勖」，原作「荀勉」；「緒」，原作「序」，皆據四庫本晦庵集卷六七雜著王氏續經説改。






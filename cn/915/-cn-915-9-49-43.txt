◇为府僚劝进梁公笺

伏承嘉命显至伫策，明公逡巡盛礼，斯实谦尊之旨，末穷远大之致，何者？嗣君弃常，自绝宗社，国命民生，翦为仇雠，折栋崩榱，压焉自及，卿士怀脯斫之痛，黔首惧比屋之诛。明公亮格天之功，拯水火之切，再躔日月，重缀参辰，反龟玉於涂泥，济斯民於岸，使夫匹妇童儿，羞言伊吕，乡校里塾，耻谈五霸；而位卑乎阿衡，地狭於曲阜，庆赏之道，尚其未洽。夫大宝公器，非要非距，至公至平，当任谁让。明公宜祗奉天人，允膺大礼，无使後予之歌，同彼胥怨，兼济之仁，翻为独善。（《梁书·武帝纪》上，又见《艺文类聚》十四，以为任作。）


白虹云气


建元四年二月辛卯，白虹贯日。

永明十年七月癸酉，西方有白虹，须臾灭。

十一年九月甲午，西方有白虹，南头指申，北头指戌上，久久消灭。

建元四年二月辛卯，黑气大小二枚，东至卯，西至酉，广五丈，久久消灭。

永明二年四月丁未，北斗第六第七星间有一白气。

四年正月辛未，黄白气长丈五尺许，入太微。

永明四年正月癸未，南面有阵云一丈许。

五年四月己巳，有云色黑，广五尺，东头指丑，西头指酉，并至地。

十一月乙巳，东南有阵云高一丈，北至卯，东南至巳，久久散漫。

六年二月癸亥，东西有一梗云半天，曲向西，苍白色。

三月庚辰，南面有梗云，黑色，广六寸。

七年十月辛未，有梗云，苍黑色，东头至寅，西头指酉，广三尺，贯紫宫，久久消没。

八年十一月乙未，有梗云，黑色，六尺许，东头至卯，西头至酉，久久散漫。

十二月庚辰，南面有阵云，黑色，高一丈许，东头至巳，西头至未，久久散漫。

十一年七月丙辰，东面有梗云，苍白色，广二尺三寸，南头指巳至地，北头指子至地，久久渐散漫。

赞曰：阳精火镜，阴灵水存。有禀有射，代为明昏。垂光满盖，列景周浑。具位臣辅，备象街门。灾生霣薄，祟起飞奔。弗忘人惧，瑜瑕辩论。若任天道，灶亦多言。




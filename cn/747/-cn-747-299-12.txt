○应知合孙吴运筹决胜科对策（并问）

问：朕闻武以保大定功，刑以禁邪止杀。轩辕三皇之圣，莫能去兵；陶唐五帝之聪，时犹振旅：故知体国经野，宜有吊伐，居安虑危，可无预备？朕纂承丕业，虔守大宝，因祖宗之既康，恐文武之将坠，兢兢戒惧，翼翼忧勤，而德教诞敷，烽燧尚警，三边每劳於征伐，百姓不歌於耕凿。言念于役，深轸於怀，所以日旰忘飧，中宵辍寐。思谋臣以制敌，折冲於樽俎；索名将以守边，降伏其戎寇：行何法也，得致她纤哉？子等藏器待时，呈才应命，尽陈古今之事，备详攻守之策。至时贤著述，往彦勋庸，兵法有五十三家，宜分其四种；汉臣有二十八将，自比夫几人？景略可逮於孔明？张辽得齐於关羽？斛律光、贺若弼，近代之用谁优？我李与李靖，先朝之光谁最？又邛南一方之地，碛西万里之域，将弃之以促境，宁守之以劳人？镇凉州至於流沙，军陇坂至於积石，险阻要害，予疑汝明。秦中岁役於防冰，若为革？代北年疲於御塞，奚所变通？蓟门屯田，何术以休其弊？柳城梗涩，何筹以系其虏？凡此边廷，今为重镇，何经何见？何履何历？若兵不获已，用何奇谋，贞我师旅，使有征无战？必文可来之，施何异政，柔彼夷狄，使怀惠畏威？咸述尔能，直言其事，当有升坛之拜，伫伸推毂之宠。

对：臣沐清化，忝纡黄绶，属陛下听鼓鼙之音，载怀将率；恤边鄙之耸，思辑军容。臣窃叹三隅未宁，为日久矣，不以庸菲，谬膺推荐，恭承大问，俯玉陛，咫尺天休，以抒情素。臣闻古先哲王，鲜不征伐：禁暴止乱，咸以为人；思患预防，实为善政。伏惟陛下允恭克让，虞守四表，俊咸理，以孚于人，犹恤彼勤劳，求兹政道，实天下幸甚。臣闻事适於务，则理有成；法宜於时，则功可建。是以广采舆诵，询於刍言，不以人废言，不以欲违众，故计济事立，利倍功大，完军保胜，道泰人安，虽三边未清，而百姓不弊。臣闻或多难以启其疆土，或无难以丧其守宇：天其启此边难，以警陛下；勤於政理，以致和平，因定荒乱之宜，以为子孙之业也。不然者，岂圣明之时，屡有斯寇？今若以明视远，以聪听德，钦崇天意，允庶绩，制以官刑，儆于有位，爱敬立於亲长，始终协於家邦，崇礼以致贤，修德以来远。言合於道，虽贱必行；议乖於政，虽贵必罚。谋得其要，必申瓜衍之赏；刑当其理，不贻戮仆之愆：则在庭之官，足以致化。

臣闻燕昭立馆，以报强雠；越践自勤，竟雪深耻。景略用而秦道霸，孔明起而蜀业成：岂明明之朝，不如区区之国？其珠玉无足，爱之必至；贤良思用，求之必来：惟陛下知与不知，用与不用，苟得其任，何忧制敌降戎而已哉？必资听之不滥，择之无失，审甄其操履，明试以言，谋之以八徵，求之以五听。穰苴进於晏子，韩信用自萧何，是以君人劳於求才，逸於任使，舍人求胜，臣以为难。臣闻自古用兵，成败相半，贤者得其大，愚者得其小：莫不同用於法焉。至於战胜攻取，无出三事；类文校义，分为四种。记之金策，具於玉韬，汉臣以之，拨乱辅时，上应列宿，振威耀武，咸得其才，以臣之愚，何以堪此？然守终持满，窃仰邓禹之能；敌神谋，颇怀冯异之略。至隐若敌国，思其奉上之故，亦采於一善，未致其全：若景略比於孔明，功当术浅；张辽比於关羽，壮劣情优。斛律光著破虏之功，贺若弼有平陈之绩：论其攻战，则可齐肩；语其才雄，此或先驾。彼亡隋之任士，内用宠戚，外阶朋党，忠言死於逆耳，国命出於谗言，政以贿易，功以财成。雁门之围，兵士以微而不赏；狼河之败，许公以亲而不诛：天下分崩，人受涂炭。是以李与李靖，为国家用，因隋亡之臣，致有周之业：靖则克胜其任，匈奴於是破亡；则能达其谋，高丽以之终灭。谋功比事，可同年；以功取人，靖以居上。

臣闻德允元，柔远能迩，王者无外，守在四夷。张纲弃兵，竟和南国；弃国不战，亦定西夷。若李牧以居边，魏尚而为牧，远和迩镇，固障持边。远和则不劳，迩镇则居逸，是谓释远谋近，逸而有终。然後明其伍候，守其交礼，谨其走集，诫以不虞，足以辑和士庶，羁縻夷狄，何必弃南邛之戎，舍碛西之地，隳先朝之业，致将来之诮焉？蹙国挫威，臣所不取。臣又闻华夏者国之心腹，边陲者国之支体，若心腹克盈，则支体无害。古既守之不损，今御之而何失？古以之足，今以之虚，非古今有殊理，实授非其任。然东自榆林，西至蒲海，限之以亭塞，隔之以山河，启玉关金微之险，有临洮墨离之厄。飞狐白石，爰在并汾；木狭土门，出於幽蓟。李靖距颉利於碛口，终绝南侵；李杰败王师於榆关，遂贻东难。险阻不异，成败殊，以是言之，非才莫可。今若渐收塞上之士，申晁错之谋；安辑云中之人，晓严尢之术：保以邑落，守以城池，求贤良以为守，习农桑以为教。敌至则收其积聚，使野无所遗；贼去则伺其虚危，使兵不失利：则秦川岁减於冬戍，代北不惧於秋犯。臣见蓟门屯田，降军寇之乘；攻守馀暇，务耕耘之积：省两河之粟，资三军之费。但使役之无扰，何忧兵以致弊？军既未息，此安可停？

臣闻取乱侮亡，书之明义，固险而守，国之恒政。若柳城之寇，不虐於边人；鸿胪之宾，未绝於来使：则养士卒以待其衰也。必若虐暴边隅，须申致寇之略；如其毒痛於下，方兴问罪之师。任之以智能，申之以谋策，明赏必罚，教人以信。山林水泽之阵，识以权宜；父子兄弟之军，赴汤蹈火：然後扬兵耀武，示之以威，则师旅以贞，夷狄柔服，惠怀无战，其在於兹。若但行以秋霜之严，而无时雨之泽，不计而动，离怨在心，驱以合敌，贪以取败，既轻有生之命，求幸白刃之中，使天威挫衄者，臣窃恨焉。《易》曰：“差之毫厘，缪以千里。”此之谓也。臣以不才，展效州郡，每怀报国，屡上微言。神龙二年进状，论沙场丧败；开元四载投匦，言降户得失。銮驾西幸，又於河中府上表，并进《柔远论》一首，而才微理拙，不蒙顾问。制问曰：“何经何历”，敢不尽言？臣识浅才微，罔知攸据，至若“升坛之拜，推毂之宠”，岂可一策所能及？愚臣暗昧，不足以当之。俯伏惶恐，若履冰。谨对。

刘庭琦

庭琦，开元时官雅州司户。


◇成阳灵台碑（建宁五年五月）

惟帝尧母，昔者庆都，兆舍穹精，氏姓曰伊。体兰石之操，履规矩之度，则乾坤之象，通三光之曜。游观河滨，感赤龙交，如生尧。厥后尧来祖统，庆都告以河龙。尧历三河，有龙授图，躬行圣政，以育苗萌。火阳之盛，先暗后明，遂以侯伯，恢践帝宫。庆都仙殁，盖葬于兹，欲人莫知，名曰灵台。上立黄屋，尧所奉祠。下营以水，神龙所熹。灵龟隐形，汾踊波流。比目鱿鱼，濯鳞通泉。玄砾菟芦，生延台涯。贯长历久，崇如不颓。三代改易，荒废不修。五运精还，汉受濡期。兴灭继绝，如尧为之。承祠基年，鱿鱼复生。故有灵台啬夫，鱼师卫仕，驿宪鱿鱼，服之延寿。（阙二字）之际，道小衰沮，遂遭亡新，礼祠绝矣。於是故廷尉仲定深惟大汉隆盛德，被四表，大平未至，灵瑞未下，四夷数侵，军甲数扰，匪皇启居，日稷不夏。案经考典，河洛秘奥，汉感赤龙，尧之苗胄，当修尧祠，追远复旧，复（治）黄屋，推原圣意。灾生变见，天以谴告。前后奏上，陈叙大义，招祥塞咎，为汉来祚。朝廷克省，帝纳其谋，岁以春秋，奉大奥祠。时廷尉选位，连自表奏。诏英嘉命，遂见听（阙二字）为大中大夫，归治黄殿。令月吉日，茔立规，兴业会工，厥处夷平。上合天意，下应（阙五字）饰五色华精，上阙通天，户向少阳，前设大殿，俟神之堂。地致石单，其下清凉，可舞几（阙）以（阙）大章。时济阴太守魏郡审晃、成阳令博陵菅遵，各遣大掾，辅助仲君，经之营之，不日成之。神灵精气，依怙于人，废之则亡，存之则神。复帅群宗，贫富相均，共慕市碑，著立功训，（阙）勒石铭，中门之表，卜择元日，齐革精诚，先荐毛血，谨慎牺牲，祈祠获福。神享其灵，甘雨时降，百谷孰成，幽荒率服，徐方来庭，万国蒙祉，黎元赖荣，莫不被德，咸歌颂声。其辞曰：

於赫庆都，德弥大兮。承神精耀，统赤裔兮。爰生圣尧，名盖世兮。上爱符命，恢帝制兮。广彼之恩，流荒外兮。历纪盈千，垂遗爱兮。陵庙复崇，享大祭兮。上来多怙，降福沛兮。万国禧宁，孰不赖兮。光宣美勋，永（阙）蔽兮。垂视罔极，亿万岁兮。

济阴太守魏郡阴安审君讳晃，字元让，从公车令来，成阳令博陵蠡吾菅君讳遵，字君台，从东明门司马来，丞颍川新汲尹茂字伯举，迁下邳尉尉颍川襄城杨调字君举，仲诉伯海从右中郎将迁巨鹿太守，仲球伯仪从大尉掾迁吕长，仲选孟高辟司徒府，迁徙不绝，皆兴治大圣黄屋之力。

惟仲阿东，年在元冠，幼有中质，遵矩蹈规，上仁好义，见群从无者，代出钱万以立碑，大意翻然，君子善之，恩加骨（阙）乡朝所称。县令菅君，即请署门下议生，都市掾官，未可测矣。

仇福字仲渊，累世同居，州里称术慈孝。大圣立祠时，令菅君欲造黄屋殿庑，来索忠良，咸白福。（《隶释》一）


○敕勃律国王书

敕勃律国王苏没谨忙：得王斛斯表卿所与斛斯书，知卿忠赤输诚，闻有外贼相诱，执志无二。又闻被贼侵寇，颇亦艰虞，能自支持，且得退散，并有杀获，朕用嘉之。卿克麻来亏及首领已下，各量与官赏，具如别敕。今赐物三百匹，银、盂缸银盘各一，衣一副，并金钿带七事，至宜领取。夏中甚热，卿及首领以下并平安好，遣书指不多及。


胡右史粹中三首

【昨夜】

昨夜霜初重，他方叶又黄。

蛩声悲月冷，客意怯风凉。

孤屿渔村外，荒邮野戍傍。

因思旧游处，鱼稻满江乡。

【挽光古逯先生】

独骑玄鹤上丹丘，为记钧天白玉楼。

诗板刊成应自校，草书零落有谁收。

可能觅酒府中去，无复携筇寺里游。

欲寄东风一行泪，蜀江不肯向西流。

【挽鉴机先和尚】

曾将一苇渡瀛洲，信脚中原万里游。

日出扶桑极东处，云归滇海最西头。

经留翙几香犹炧，棋敛纹楸子未收。

老我飘蓬江汉上，几回中夜惜汤休。


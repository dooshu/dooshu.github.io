27　武侯所耕南陽非南陽郡


殷芸小説云：「諸葛武侯躬耕於南陽。」南陽是襄陽墟名，非南陽郡也。

【閻按】南陽爲墟名，出異苑。注杜者不甚遵之。

【全云】漢晉春秋云：「亮家於南陽之鄧縣，在襄陽城西二十里，曰隆中。」則非墟明矣。

【元圻案】書録解題小説類：「殷芸小説十卷，宋殷芸撰。邯鄲書目云『或題劉餗』，非也。其序事止宋初，或稱商芸者，宣祖未祧時避諱也。」〇隋經籍志「雜傳類」：「異苑十卷，宋給事劉敬叔撰。」〇梁書殷芸傳：「芸，字灌蔬，陳郡長平人。勵精勤學，博洽群書。歷官秘書監司徒左長史。」






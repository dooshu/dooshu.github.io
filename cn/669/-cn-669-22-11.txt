49　成相篇横革直成人名考　横革直成皆禹輔佐


成相荀子篇名。曰：「禹傅土，平天下，躬親爲民行勞苦。得益、皋陶、横革、直成爲輔。」注云：「横革、直成，未聞。」韓侍郎云：「此論益、皋陶之功，横而不順者革之，直者成之也。」楊倞注文。愚嘗考吕氏春秋開春論求人篇云：「得陶、化益、真窺、横革、之交五人佐禹，故功績銘乎金石，著於盤盂。」陶，即皋陶也。化益，即伯益也。真窺，即直成也。【原注】「真」與「直」相類〔一〕。〇案：盧氏文弨曰：「窺，或本是『竀』字，與『成』音近。」横革，即横革也，皆禹輔佐之名。【原注】之交，未詳。世本「化益作井」，宋衷云「伯益」。

【元圻案】小注引世本宋衷語，見陸德明易井卦釋文。

〔一〕元刊本、清嘉慶本「直」下有「字」字。






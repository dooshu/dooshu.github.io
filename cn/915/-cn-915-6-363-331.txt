○箜篌赋



考兹器之所起，实侯氏之所营。远不假于琴瑟，顾无取乎竽笙。尔乃陟九峻之增岩，承温之朝日。剖峄阳之孤桐，代楚宫之椅漆。徵班输之造器，命伶伦而调律。浮音穆以遐畅，沈响幽而若绝。乐操则寒条早荣，哀曼则晨华朝灭。邈渐离之清角，超子野之白雪。然思超梁甫，愿登华岳。路险悲秦，道难怨蜀。遗逸悼行迈之离，秋风哀年时之速。陵危柱以颉颃，凭哀弦以踯躅。于是数转难测，声变无方。或冉弱以飘沈，或顿挫以抑扬。或散角以放羽，或摅微以骋商。（《艺文类聚》四十四，《初学记》十六，末有于是而已矣。）



后夔正乐，唱引参列。宋女挥丝，秦娥抚节。（《初学记》》十六）




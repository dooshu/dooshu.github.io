◇奏记王凤理冯野王

窃见令曰，吏二千石告，过长安谒，不分别予赐。今有司以为予告得归，赐告不得，是一律两科，失省刑之意。夫三最予告，令也；病满三月赐告，诏恩也。令告则得，诏恩则不得，失轻重之差。又二千石病赐告得归有故事，得去郡亡著令。传曰：「赏疑从予，所以广恩劝功也；罚疑从去，所以慎刑，阙难知也。」今释令与故事而假不敬之法，甚违阙疑从去之意。即以二千石守千里之地，任兵马之重，不宜去郡，将以制刑为后法者，则野王之罪，在未制令前也。刑赏大信，不可不慎。（《汉书·冯奉世附传》：杜钦在大将军莫府，奏记於凤。又见《艺文类聚》五十四。）


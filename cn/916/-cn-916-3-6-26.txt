【五游咏】

〖乐府无咏字。《诗纪》同。《广文选》作五游诗。〗

九州不足步。愿得凌云翔。肖遥八纮外。游目历遐荒。披我丹霞衣。袭我素霓裳。华盖芬（《类聚》作纷。乐府同。）晻（《类聚》作庵。本集同。）蔼。六龙仰天骧。曜灵未移景。倏忽造昊苍。（《类聚》误作仓。）阊阖启丹扉。双阙曜朱光。徘徊文昌殿。登陟太微堂。上帝休（《类聚》作伏。本集同。）西棂。群后集东厢。带我琼瑶佩。漱（《类聚》作嗽。）我沆瀣浆。踟蹰玩灵芝。徙倚弄华芳。王子奉仙药。羡门进奇方。服食享遐纪。延寿保无疆。（○《类聚》七十八。《乐府诗集》六十四。本集六。《广文选》九。《诗纪》十三。）


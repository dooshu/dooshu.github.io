郑氏犬

福州人奉议郎郑某。宣和中知乐平县。自乡里携一犬来。常时驯扰不噬人。邑有贩妇。以卖花粉之属为业。出入县舍。郑氏甚重之。尝白昼入堂。犬迎啮其乳。仆地几死。郑叱家童缚犬。念其远至。不忍杀。持以与报本寺僧。是夜郑被盗。后半月捕得鞫之。乃此妇为囊橐导贼至。始悟犬之灵识。复呼以归。僧德滔说。


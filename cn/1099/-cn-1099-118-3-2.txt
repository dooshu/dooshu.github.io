○體國堂記 【 馬政】

臣一清以南京太常寺卿、被　簡命為都察院左副都御史督理陜西馬政、驛召詣闕、授　勑以行、臣伏讀勑辭有曰夫廢墜既久之事、更新興舉、責任實重且艱、朝廷以爾才望素優、志存體國、特茲簡命、臣拜稽首、自念以虗名承乏、重辱溫旨褒嘉省躬增惕、如臨深谷、惟上端居穆清、知周萬物、欲修邦政、用濟時艱、乃詔本兵大臣、講求牧馬故典、粵稽牧馬之政、大備于周官監牧之制、昉于唐、歷代因之、有衰有盛、而迄無善政、顧以為病焉、我　祖宗稽古、設太僕寺于兩京、山陜遼東甘肅、又有行太僕寺苑馬寺之設、承平之餘、任隨勢輕。官因人廢。頃屬三邊多警、戎廄告乏、上煩官帑、編戶督課下困民力、用廑宵旰之念、以陜西監牧之利獨優、至遣風憲重臣督理、得承制以便宜從事、無前之典、寔自　今日始、睿謨淵深、不獨為多馬故也、方議之興。眾皆替其决。而秪憂其難。及議之定。人或迂其事。而遽虞其弊。紛紜喧囂、莫之適從、然臣于體國之諭、得所以自處之道矣、大抵鼓不調之瑟、必費更張之力、而築道旁之舍、决無可成之理、故凡興廢補敝、鎮躁舉劇、安常習怠者不能為、瞻前顧後者不敢為、有見于體國之義知有國而不知有家、則無不可為之事矣、初督理之任、本為監牧、繼而有兼理茶馬、及提調三邊戎馬之命、其為役知勞而未知逸。其于人多怨而寡惠。其為効害日去而利未興。然要其成功。未始不為它日一勞永佚惠且利之地也。亦姑自目前之所當為者盡心馬爾矣出位逾分、以為其所不得為喜功好大、而為其所不必為皆非臣之志也、非體國之義也、或者未嘗深究。若以馬政與民事為二道。不思朝廷修舉牧事。非供馳騁田獵之欲。捍外衞內。正坐民故。夫天下未有無弊之法。利害之相乘。古今以為恒患。顧輕重緩急之宜何如耳。誠重且急。則小損而大益可也。暫廢而大蠲可也事在得已。無大損益。而徒為擾煩。則寧止勿為。雖付之無可奈何可也。若其心惴焉惟浮議之及巳是懼、居其位弗事其事、因陋就簡、以塞厚責、又安用是贅員為哉、臣懼　德意之弗宣于下、且恐任事之心、或因以自怠也、敢取體國二字、揭諸督理之堂、書此以為之記、


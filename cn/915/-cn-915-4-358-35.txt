◇圣人优劣论

荀等以为圣人俱受乾坤之醇灵，禀造化之和气，该百行之高善，备九德之淑懿，极鸿源之深闾，穷品物之情类，旷荡出于无外，沉微沦于无内，器不是周，不充圣极。荀以为孔子称「大哉尧之为君也，唯天为大，唯尧则之」，是则为覆盖众圣最优之明文也。孔以尧作天子九十馀年，政化洽于民心，《雅》《颂》流于众听，是以声德发闻，遂为称首，则《易》所谓「圣人久于其道，而天下化成」，百年然后胜残去杀，必世而后仁者也。故曰「大哉尧之为君也」，尧之为圣也。明其圣与诸圣同，但以久见称为君尔。（《艺文类聚》二十，又《初学记》十七引两条。）

金之优者名曰紫磨，犹人之有圣也。（《御览》八百十一）

马之骏者名曰骐骥，犬之骏者名曰韩卢。犬之有韩卢，马之有骐骥，犹人之有圣也。名号等设，使骐骥与韩卢并走，宁能头尾相当，八脚如一，无有先后之觉矣！（《御览》八百九十七。）


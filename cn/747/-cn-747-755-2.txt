○唐故进士龚轺墓志

会昌五年十二月，某自秋浦守桐庐，路田钱塘。龚轺袖诗以进士名来谒，时剌史赵郡李播曰：“龚秀才诗人，兼善鼓琴。”因令操《流波弄》，清越可听。及饮酒，颇攻章程，谨雅而和。饮罢，某南去，舟中阅其诗，有山水闲淡之思。後四年，守吴兴，因与进士严恽言及鬼神事，严生曰：“有进士龚轺，去岁来此，昼坐客馆中，若有二人召轺者，轺命驾甚速，始跨鞍，马惊堕地，折左胫，旬日卒。”余始了然。忆钱塘见轺时，徐徐寻思，如昨日事，因知尚殡於野，乃命军吏徐良改葬於卞山南，去州城西北一十五里。严生与轺善，亦不知其乡里源流，故不得记。呜呼！胡为而来二鬼，惊马折胫而死哉。大中五年辛未岁五月二日记。


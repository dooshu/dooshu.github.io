◇妙德先生传

有妙德先生，陈国人也。气志渊虚，姿神清映，性孝履顺，栖冲业简，有舜之遗风。先生幼夙多疾，性疏懒，无所营尚，然九流百氏之言，雕龙谈天之艺，皆泛识其大归，而不以成名。

家贫尝仕，非其好也，混其声迹，晦其心用，故深交或迕，俗察罔识。所处席门常掩，三迳裁通，虽扬子寂漠，严叟沈冥，不是过也。修道遂志，终无得而称焉。

又尝谓周旋人曰：「昔有一国，国中一水，号曰狂泉。国人饮此水，无不狂，唯国君穿井而汲，独得无恙。国入既并狂，反谓国主之不狂为狂，於是聚谋，共执国主，疗其狂疾，火艾针药，莫不毕具。国主不任其苦，於是到泉所酌水饮水，饮毕便狂。君臣大小，其狂若一，众乃欢然，我既不狂，难以独立，比亦欲试饮此水。」（《宋书·袁粲传》，南史二十六）


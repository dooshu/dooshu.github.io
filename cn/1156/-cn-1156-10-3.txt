附錄三　四庫全書總目提要

唐杜佑撰。佑字君卿，京兆萬年人。以蔭補濟南參軍事，歷官至檢校司徒，同中書門下平章事，加太保，致仕，諡安簡。事蹟具唐書本傳。先是，劉秩倣周官之法，摭拾百家，分門詮次，作政典三十五卷。佑以為未備，因廣其所闕，參益新禮，勒為此書。凡分八門，曰食貨，曰選舉，曰職官，曰禮，曰樂，曰兵刑，曰州郡，曰邊防。每門又各分子目。自序謂：既富而教，故先食貨；行教化在設官，任官在審才，審才在精選舉，故選舉、職官次焉；人才得而治以理，乃興禮樂，故次禮次樂；教化隳則用刑罰，故次兵次刑；設州郡分領，故次州郡，而終之以邊防。所載上溯黃虞，訖於唐之天寶，肅代以後閒有沿革，亦附載註中。其中如食貨門之賦稅，載周官貢賦，而太宰所掌九貢之法失載；載北齊租調之法，河清三年令民十八受田輸租調，而露田之數失載；錢幣不載陳永定元年制四柱錢法，榷酤不載後周榷酒坊法。選舉門不載齊明帝時制士人品第有九品之科，小人之官復有五等法；考績不載宋齊閒治民之官以三年六年為小滿遷換法。職官門如周禮地官有舍人上士二人掌平宮中之政，乃云中書舍人魏置；又隋書大業時改內史監為內書監，乃僅云改內史侍郎為內書侍郎；又「集賢殿書院」載梁有文德殿藏書，不知宋已有總明觀藏書之所。似此之類，未免閒有挂漏。兵門所列諸子目，如分「引退取之」、「引退佯敗取之」為二門，分「出其不意」、「擊其不備」、「攻其不整」為三門，未免稍涉繁冗；而火獸、火鳥之類，尤近於戲劇。州郡門分九州以敘沿革，而信都郡冀州當屬兗而誤屬冀；又極詆水經及酈道元水經注為僻書，詭誕不經，未免過當。邊防門所載多數萬里外重譯乃通之國，亦有僅傳其名不通朝貢者，既不臨邊，亦無事於防，題曰邊防，名實亦舛。然其博取五經群史及漢魏六朝人文集奏疏之有裨得失者，每事以類相從，凡歷代沿革，悉為記載，詳而不煩，簡而有要，元元本本，皆為有用之實學，非徒資記問者可比。考唐以前之掌故者，茲編其淵海矣。至其各門徵引尚書、周官諸條，多存舊詁。如食貨門引尚書「下土墳壚」注，謂「壚，疏也」，與孔疏所引說文「黑剛土也」互異。又「瑤琨篠簜」注「篠竹箭，簜大竹」，亦傳疏所未備。職官門引周官太宰之屬「有司會逆群吏之治而聽其會計」，注云「逆謂受也，受而鉤考之，可知得失多少」，較賈公彥疏頗為明晰。似此之類，尤頗有補於經訓。宋鄭樵作通志與馬端臨作文獻通考，悉以是書為藍本，然鄭多泛雜無歸，馬或詳略失當，均不及是書之精核也。








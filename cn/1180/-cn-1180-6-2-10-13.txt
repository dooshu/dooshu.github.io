答枢辅张容斋


比者，蒙恩赐假归葬，蚤夜遄征，以月之四日抵敝里。十六日，奉先人柩归窆，幸克襄事。仰赖鼎力维持，获遂初愿。行时又承远送，厚情种种，言不能谢，中心藏之而已。

老母入春多病，忽见孤归，郁怀顿解，强起加餐。即欲遵旨，力疾就道，长途暑月，远涉未能。不得已，再乞宽假，俟秋凉同发，仰赖台重，于圣母、皇上前一达微情。倘蒙俞允，俾得遂迎养之愿。孤一心奉公，死无憾矣。赍奏人去，草草附谢，不悉欲言。






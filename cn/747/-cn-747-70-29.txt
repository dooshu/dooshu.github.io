○贬熊望漳州司户诏

孔门高县百行，由至顺者，其身必荣；朝廷广设众官，践正途者，其道必达。前乡贡进士熊望，因缘薄技，偷冀亵幸。营居中之密职，扰惑朝经；鼓偪下之嚣声，因依邪隙。及众议波涌，累月不宁，司门验繻，累月至四。考覆谬妄，乃非坦途。朕大启康庄，以端群望，俾示投荒之典，用正向方之流。可漳州司户。








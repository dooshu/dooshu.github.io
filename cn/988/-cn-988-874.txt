苏辙　上巳日久病不出示儿侄二首

春气侵脾久在床，开门桃李著泥香。

牛鸣颇觉西湖近，凤去长怜北榭荒。

欲出老人无伴侣，退归诸子解农桑。

南邻约卖千竿竹，拄杖穿林看笋长。

苏辙

苏辙　上巳日久病不出示儿侄二首

卧闻诸子到西湖，鹄鹭翩翩众客俱。

纨扇藤鞋试轻駃，只鸡斗酒助欢娱。

行歌久已饶渠辈，睡美犹应属老夫。

春服既成沂可浴，孔门世不乏迂儒。

苏辙


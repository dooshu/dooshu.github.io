○請清汰近習疏 【 汰近習】

伏蒙　聖諭、昨朕有御筆帖子、先生看來未曾、孫海客用、朕越思越惱、這厮亂國壞法、朕今又降做小火者、發去南京　孝陵種菜、先生等既為輔臣、輔弼朕躬、　宗廟社稷、所係非輕、焉忍坐視不言、先生等既知此事、就該諫朕、教朕為堯舜之君、先生等也為堯舜之臣、朕今奉　聖母聖諭教誨、朕悔過迸去奸邪、先生等各要盡心輔朕、欽此、該文書官丘得用恭捧到閣、臣等恭誦　綸音、不勝欽仰、不勝惶愧、仰惟　皇上天挺聖資。幼而聰頴。自臨御以來。講學勤政。　聖德日新。臣等每自慶幸。以為親逢堯舜之主。庶幾復見唐虞之治矣。乃數月之間。仰窺　聖意所向。稍不如前。微聞宮中起居。頗失常度。臣等心切憂惶。但身隔外庭。不知內事。即有所聞。未敢輕信。而　朝廷庶政。未見有闕。故不敢妄有所言。然前者恭侍日講亦曾舉孔子益者三樂損者三樂。并益者三友損者三友兩章書。請　皇上加意省覽。葢亦陰寓諷諫之意。又數日前曾問文書官云。近日聞　皇上夜間遊行。左右近習。皆持短棍兵器。此何為者。乃文書官回說並無此事。臣等亦遂以所聞為妄。不敢復言。連日因覩御筆帖子。處治孫海客用兩人。因而詢訪。始知此兩人者。每日引誘　皇上夜間遊宴別宮。釋去法服。身著窄袖小衣。長街走馬。挾持刀仗。又數進奇巧戲玩之物。以蠱惑上心。希圖寵幸。臣等連日寢食不寧。神爽飛越。可惜天生　聖主。被這幾個奸邪小人。引誘蠱惑。一至於此。擬俟日講時。面陳諫勸。以盡愚忠。乃蒙　聖母諄諄教戒。　皇上幡然改悔。迸去奸邪。引咎自責。又　宣諭臣等盡心輔導。此葢　九廟列聖之靈。默啟我　聖母之心。形之譴責。陰佑我　皇上之心。自悔前非也。夫人孰無過。惟過而能改。則復於無過。自茲以往。　皇上依然為堯舜之主。臣等亦庶幾可勉為堯舜之臣矣。宗社生靈。曷勝慶幸。但古語云樹德務滋。除惡務盡。臣等竊聞近日引誘之人。在孫海客用。固為尤甚。而其中謟佞希寵。放肆無忌者。尚不止此二人。如司禮監太監孫德秀溫泰。江陵此中自有作用然侃侃有大臣之風矣兵仗局掌印周海者。皆不良之人。其罪亦不在孫海客用之下。今　皇上既將此二人寘之於法。以示悔過自新之意。則孫德秀等亦不宜姑容在宮。以貽　聖德之累。伏望　皇上大奮乾斷。將孫德秀等。一體降黜。以彰日月之明。其司禮監管事牌子等官。平日為忠為佞。諒莫迯於　聖鑒。合無俱令自陳。請自聖斷。老成廉謹者。照舊管事。謟佞放肆者。悉加汰黜。且近日　皇穹垂象。彗芒掃宦者之星。亦宜大行掃除。以應天變。以光盛德。此　皇上修德改過之實政也。臣等又聞漢臣諸葛亮云宮中府中、俱為一體、陟罰臧否、不宜異同、臣等待罪輔弼。宮中之事。皆宜與聞。臣居正又親承　先帝遺命。輔保　聖躬。比之二臣。責任尤重。今乃徒避內外之嫌。不行直言匡救。以致　皇上有此過舉。孤負　先帝托付之言。萬死不足以自贖。除痛自省勵。以圖報稱外。今蒙　皇上明發德音昭示　聖意臣等此後亦不敢復以外臣自限。凡皇上起居及宮壺內事。但有所聞。即竭忠敷奏。及左右近習。有邪佞不忠如孫海客用等者。亦不避嫌怨必舉　祖宗之法。奏請處治仍望俯允施行。　皇上亦宜仰遵　聖母慈訓。痛自改悔戒遊宴以重起居。專精神以廣胤嗣。節賞賚以省浮費、郤珍玩以端好尚。親萬幾以明庶政勤講學以資治理。庶今日之悔過。不為虗言。將來之　聖德。愈為光顯矣。


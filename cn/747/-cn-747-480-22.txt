○贺陆相公拜相启

某启：伏见诏书，相公拜上台之位，寅亮天工，登翊王室，弼成大化，伫致和平。叶一人梦卜之求，副四海具瞻之望，凡在中外，孰不庆幸。方今圣主文明，天下思理，兵革不举，于兹十年。黎元有再安之望，戎马有归牧之势。夫物应有兆，机生其微，制动者守乎静，求直者端乎表，秉钧者慎始而图其终也。相公天实生德，锡我皇家，禺禺苍生，延首以望，蛮夷左衽，亦仰无穷。某受任遐荒，职在边镇，瞻恋欣，无任下情。


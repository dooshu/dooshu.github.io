○授李渤给事中郑涵中书舍人等制

敕：举才命官，得人斯重，询事考绩，称职为难，况较正违失，典司文诰，参我密命，为吾近臣，非望实兼优，则不在兹选。朝议郎守谏议大夫知匦使上骑都尉赐绯鱼袋李渤，清标雅裁，器韵不群，赡学积文，泉源益浚，有济人经国之术，资通时利物之才。朝散大夫守尚书司封郎中知制诰上柱国郑涵，操履坚明，雄文炳蔚，虚怀宏达，雅思冲深，立言尝见其著诚，秉志颇闻其经远。夫澄其源者必清其流，端其本者必正其末，其便蕃禁掖，润色王猷，君不可以私其人，臣不可以虚其受。简材既因於朕志，当官爰俟於尔能，其有嘉闻，以光茂选。渤可守给事中，散官、勋、赐如故；涵可守中书舍人，散官、勋如故。


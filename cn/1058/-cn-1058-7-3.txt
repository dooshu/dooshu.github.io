相論


世固有人身瘠而誌立，體小而名高者，於聖則否。是以堯眉八彩，舜目重瞳，禹耳叁漏，文王四乳。然則世亦有四乳者，此則駑馬，一毛似驥耳。又曰：宋臣有公孫呂者，長七尺，面長三尺，廣三寸。名震天下。若此之狀，蓋遠代而求，非一世之異也。使形殊於外，道合其中，名震天下，不亦宜乎？語雲：“無憂而戚，憂必及之；無慶而歡，樂必遂之。”此心有先動，而神有先知，則色有先見也。故扁鵲見桓公，知其將亡；申叔見巫臣，知其竊妻而逃也。荀子曰：“以為天不知人事邪？則周公有風雷之災，宋景有三舍之福。以為知人事乎？則楚昭有弗厓之應，魏文無延期之報。”由是言之，則天道之與相占，可知而疑，不可得而無也。






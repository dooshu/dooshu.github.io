○祭奚吏部文

维贞元十五年岁次己卯十二月庚午朔二十六日乙未，右谏议大夫裴佶、给事中许孟容、李元素、陈元、中书舍人高郢、权德舆、兵部员外郎知制诰崔等，谨以清酌庶羞之奠，敬祭於故吏部侍郎赠礼部尚书奚公之灵。

竹箭有筠，黄裳有文。惟公实然，早播清芬。射策筮仕，郁然令闻。翻飞迅飙，凌厉层云。乃践清近，时登杰俊。选当视草，中亦难进。南宫西掖，砥砺刃。奏议练於程品，赞书稽乎典训。贰职司寇，时惟钦慎。狱有烦言，讼公即讯。惟直是从，霍然蹈中。虽申申以詈子，终蹇蹇而匪躬。五岁启事，九流承风。宽以有制，峻而能通。宜跻大年，以至宗公。绝足方骋，修途忽穷。佶等或早陪交好，或尝接官命。怀鲍叔之深知，仰晏婴之久敬。里第方葺，兰萱满迳。平日徽音，未移视听。乃者寝疾，犹期善庆。孰谓旬时？奄然大病。上轸宸衷，荣加饰终。题剑告第，恩殊礼崇。吁嗟祖载，去此昭代。俨丹以就途，纷素车而业会。晤言如在，神鉴岂昧。何以泄哀？寄兹一酹。尚飨！


此人之将死其言如何


粤俗人死则延女尼唪经尸旁，至殓乃已。虽似无谓之举动，实将藉以闻哀恸，伴寂寞也。广州某翁，生平风流自喜，且善谐谑，由少而老，未尝一日有戚容，亦未尝一日不诙诡也。年七十余，病将死，临命之际，子孙绕榻前。翁忽张目曰：“今日又将有乐死矣。”子孙辈咸曰：“翁幸而告瘳，敢不仰承色笑。”翁曰：“否。吾瞬即死，死后得妙龄女尼绕吾旁，任吾饱看，岂非一乐哉？”






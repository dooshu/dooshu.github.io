○谏封后族疏

臣闻孔子曰：“唯名与器，不可以假人。”其非李氏而王，自古盟书所弃。今陛下创制谋如，垂范将来，为皇王之令图，子孙之明镜。匡复未几，后族有私，臣虽庸愚，尚知不可，史官执简，必是直书。今万姓禺然，闻一善令，莫不途歌里颂，延颈向风，欣然慕化，日恐不及。陛下柰何行私惠，使樵夫议之？而先朝赠太原王，殷鉴不远，同云生於肤寸，寻木起於蘖栽，诚可惜也！如涣汗已行，惮改成命，臣望请皇后抗表固辞，使天下知宏让之风，彤管著冲谦之德。是则巍巍圣鉴，无得而称。








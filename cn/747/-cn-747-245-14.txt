○为绛州刺史孔祯等上献食表

臣祯等言：臣闻式宴为欢，《易》著需云之象；阳展敬，《诗》有《湛露》之歌。伏惟金轮圣神皇帝陛下功掩大千，化高明一，凭五乘而驭群品，秉六度而宏万机。俯顺人心，仰膺佛记，尊名大号，与日月而齐光；凯泽欢，共雷雨而俱作：舞咏溢於三界，声名殷乎四天。臣等备守外藩，幸欣入计，瞻衢路而踯躅，望阙庭而悚跃。欢情未展，空思侧弁之娱；圣造不赀，仍赐合醵之礼。三元告始，万品惟新，阳进而君道载昌，景延而圣寿弥固。具寮称贺，率土同欣，札魂在藻之心，辄效献芹之志。谨上礼食五十举，具如别状。和殊九沸，美异八珍，有惭殷鼎之滋，岂益尧厨之膳？轻荐蔬菲，追增悚怍，臣祯等诚惶诚恐。


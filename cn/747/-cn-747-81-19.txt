○刺史交代敕

条疏刺史交代，须一一交割公事与知州官，方得离任。准会昌元年敕，刺史只禁科率由抑配人户，至於使州公廨，及杂利润，天下州府，皆有规制，不敢违越。缘未有明敕处分，多被无良之吏，致使恐吓，或致言讼。起今后应刺史下担什物，及除替后资送钱物，但不率敛官吏，不科配百姓，一任各守州县旧例色目支给。如无公廨，不在资送之限。若辄有率配，以入己赃论。


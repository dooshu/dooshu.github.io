○代杜司徒贺大赦表

臣某言：伏奉今月二日制书，改元元和，大赦天下。新雷之泽，重日月之光，仁被幽遐，庆覃动植，三元经始，万化惟新。臣某诚欢诚忭顿首顿首。臣闻羲轩驭宇，尧舜为君，德莫盛於好生，政莫宏於在宥。然而事资体要，理极精微，百王所难，千载斯遇。伏惟皇帝陛下纂临大宝，光启睿图，当献岁之元，顺阳和之气，朝前殿，御正门，发德音，布慈旨，明大孝之本，褒至忠之後。省役轻税，以清疾苦之源；荡累涤瑕，以厚廉耻之俗。往典之所未举，前代之所未该，莫不悉出宸衷，咸归圣政。坐开仁寿之域，行见雍熙之朝，凡在生灵，孰不庆幸？况臣陈力滋久，受恩最深，而蒲柳馀年，犬马多疾，不获奉觞丹陛，蹈咏康衢，犹蒙天眷留圣慈曲至，特降中使，俯加慰勉。衰惫增气，枯朽生光，施重邱山，感深骨髓，阖门灰粉，岂足上报。无任喜忭屏营之至。


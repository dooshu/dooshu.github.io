○谏修洛阳乾阳殿书

微臣窃思秦始皇之为君也，藉周室之馀，因六国之盛，将贻之万叶，及其子而亡，谅由逞嗜奔欲，逆天害人者也。是知天下不可以力胜，神不可以亲恃。惟当宏俭约，薄赋敛，慎终如始，可以永固。方今承百王之末，属凋弊之馀，必欲节之以礼制，陛下宜以身为先，东都未有幸期，即令补葺，诸王令并出藩，又须营构，兴发数多，岂疲人之所望？其不可一也。陛下初平东都之始，层楼广殿。皆令撤毁，天下翕然，同心欣仰。岂有初则恶其侈靡，今乃袭其雕丽？其不可二也。每承音旨，未即巡幸，此乃事不急之务，成虚费之劳，国无兼年之积，何用两都之好？劳役过度，怨ゥ将起，其不可三也。百姓承乱离之後，财力凋尽，天恩含育，粗见存立，饥寒犹切，生计未安，三五年间，恐未能复。奈何营未幸之都，而夺疲人之力？其不可四也。昔汉高祖将都洛阳，娄敬一言，即日西驾。岂不知地惟土中，贡赋所均，但以形胜不如关内也。伏惟陛下化凋弊之人，革浇漓之俗，为日尚浅，未甚淳和，斟酌事宜，讵可东幸？其不可五也。臣又尝见隋室初造此殿，楹栋宏壮，大木非随近所有，多自豫章采来。二千人曳一柱，其下施毂，皆以生铁为之，中间若用木轮，动即火出，铁毂既生，行一二里即有破坏。仍数百人别赍铁毂以随之，终日不过进三二十里。略计一柱已用数十万功，则馀费又过倍於此。臣闻阿房成，秦人散；章华就，楚众离。乾阳毕工，隋人解体。且陛下今时功力，何如隋日？承凋残之後，役疮痍之人，费亿万之功，袭百王之弊，以此言之，甚於炀帝远矣。深愿陛下思之，无为由余所笑，则天下幸甚。


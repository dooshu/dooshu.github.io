舟中见猎犬有感而作

其一


青油画舫见重鋂，疑自卢龙塞上来。
记得雪深牵汝出，破巢生取皂雕回。

其二

秋水芦花一片明，难同鹰隼共功名。
樯边饱饭垂头睡，也似英雄髀肉生。

其三

戏马台前好合围，符离城外兔初肥。
蛮奴右臂惊苍鹘，猎得黄獐倒载归。

其四

黄耳传书事不讹，松江高冢尚嵯峨。
韩卢烹后功臣死，莫向淮阴祠下过。

其五

吠月何须永夜喧，閒眠实愧主人恩。
咸阳市里金张客，两度悲号上蔡门。


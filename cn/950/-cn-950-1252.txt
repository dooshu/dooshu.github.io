杨万里　木犀初发呈张功父又和六首

诗人家在木犀林，万顷湖光一径深。

夹路两行森翠盖，西风半夜散麸金。

邀宾把酒香浮玉，擘水庖霜脍落砧。

掇取仙山入京洛，不妨冷眼看升沉。

杨万里

杨万里　木犀初发呈张功父又和六首

分得吴刚斫处林，鹅儿酒色不须深。

系从犀首名干木，泒别黄香字子金。

衣溅蔷薇兼水麝，韵如月杵应霜砧。

余芬薰入旃檀骨，从此人间有桂沉。

杨万里

杨万里　木犀初发呈张功父又和六首

端能小脱簿书林，招唤诗流卜夜深。

老我愁雙半山玉，凭君浅酌一荷金。

水边赏桂秋围坐，雨後摘蔬香满砧。

乘醉却来湖上戏，手翻波月看浮沉。

杨万里

杨万里　木犀初发呈张功父又和六首

约斋诗客坐诗林，泒入江西彻底深。

缝雾裁云梭织锦，明堂清庙玉撞金。

已呼毛颖哦齑臼，更约姮娥聘槁砧。

细咏新来木犀句，一灯明灭夜沉沉。

杨万里

杨万里　木犀初发呈张功父又和六首

老子江西有故林，万松围里桂花深。

忆曾风露飘寒粟，自领儿童拾落金。

割蜜旋将揉作饼，捣香须记不经砧。

一枝未觉秋光减，灯影相看万簌沉。

杨万里

杨万里　木犀初发呈张功父又和六首

帝城底里有山林，桂树团团烟雾深。

玉臂折来数枝月，银髯羞插满头金。

谈间千首有此客，空外一声何处砧。

酒亦销愁亦生病，不须不醉不须沉。

杨万里


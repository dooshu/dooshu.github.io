张举人凤翼四首

【西苑志感】

芙蓉别殿未央西，炉气晨飘雉尾齐。

出洛神龟将宝箓，衔花驯鹿绕金闺。

近臣拾翠供玄草，使者乘骢访碧鸡。

一自六龙天上去，几回清禁改璇题。

【梨花】

重门寂寂锁香云，雨滴空阶坐夜分。

老去微之风调在，折来何处与双文。

【题柳】

千丝千树拂天津，三起三眠出上林。

何似小桃低曲处，一枝斜覆玉窗深。

【北苑怀归】

帝里春深淑气迟，天街无路踏香泥。

逢人客坐三分话，到处官衙一局棋。

叔夜不堪徒自遣，马卿多病欲何之。

归时若遇高阳侣，有酒如渑醉肯辞。


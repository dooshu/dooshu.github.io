二郎神

闷来弹鹊，又搅碎、一帘花影。漫试著春衫，还思纤手，熏彻金猊烬冷。动是愁端如何向，但怪得、新来多病。嗟旧日沈腰，如今潘鬓，怎堪临镜。　　重省。别时泪湿，罗衣犹凝。料为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干倚遍，昼长人静。

此首多说别后情事。张直夫谓干臣为侍儿作，然宛转清丽，固是妙手偶得之作。起句，从举头闻鹊喜翻出，鹊原报喜，奈今无喜，故闷来怨鹊而弹之，极无理，极可味。因闷而弹鹊，因弹鹊而又搅碎花影，去闷招闷，故下曰“动是愁端”。“漫试著”三句，睹物怀人，倍增凄寂。“动是”二句，言愁极而病。“嗟旧日”三句，更言消瘦不堪。换头，从对面设想，料亦同感愁闷。“雁足”三句，收束两面，雁足既不将远书带来，而我之马蹄又不得去，空自闭门，情何以堪。末言尽日凝望，愁思愈深。


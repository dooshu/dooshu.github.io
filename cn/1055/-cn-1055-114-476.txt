【唐辨法师碑〈显庆三年〉】

右《辨法师碑》，李俨撰，薛纯陀书。纯陀，唐太宗时人，其书有笔法，其遒劲精悍，不减吾家兰台。意其当时必为知名士，而今世人无知者，然其所书亦不传于后世。余家《集录》可谓博矣，所得纯陀书只此而已。知其所书，必不止此而已也，盖其不幸湮沉泯灭，非余偶录得之，则遂不见于世矣。乃知士有负绝学高世之名，而不幸不传于后者，可胜数哉！可胜叹哉！治平元年闰五月晦日书。


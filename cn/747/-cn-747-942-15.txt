○皇後修三元大醮词

伏闻道化裁成，神功亭育。气分二象，垂包容覆载之私；节启三元，定罪福赏刑之柄。所以北都泉曲，常为铨赦之期；南极文昌，每洽超升之泽。至於人伦之内，善恶吉凶，虔启丹诚，即承鸿荫。周氏叨荣宿福，运履昌期，备位彤宫，辅宁皇极，每惭凉德，罔答殊休。恐往世积生，疵瑕未荡；五行三命，厄会或临，火星将及於身宫，天符又居於生日，惧成灾咎，志切忏祈。属中元大宥之辰，是率土希恩之节，冥心灵观。稽首醮坛，历真府以输诚；期回鉴，遍灵曹而露恳。愿释尤违，赐周氏以冤债和平，罪瑕除涤；灾凶消解，年禄延长；疾患无侵，福祥臻萃；九元七祖，证品仙庭；眷属亲缘，臻荣圣日。上愿宗祧安镇，圣寿遐延。紫禁青宫，匡扶大业；维城磐石，保洪基。群寮毕契於忠贞，万咸归於抚御。式虔邱祷，洪望元慈。不任归命瞻天望圣之至。


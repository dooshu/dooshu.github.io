◇世治

天地之道贵大，圣人之道贵宽，无分寸之曲，至直也。以是绳之，则工不足于材矣。无纤分之短，至善也。以是规之，则人主不足于人矣。故凡用人者，不求备于一人。桓公之于宁戚也，知之矣。夫有近会者无远期。今之为法，曰「选举之官不得见人」，曰「以绝奸私」也。夫处深宫之中，而选天下之人以为明，奚从而知之？夫交接人之道，不可绝也。故圣人求所以治交，而不求绝交，人莫问不交，以人禁人，足以私禁私也。先王之用人不然：不论贵贱，不禁交游，以德底官，以功底禄，具赏罚以待其归，虽使之游，谁敢离道哉？


◇临吊侯霸诏（十三年正月）

惟霸积善之德，久而益彰，清洁之操，白首弥厉。汉之旧制，丞相拜日，封为列侯，顷以军旅暴露，功臣未受国邑，缘忠臣之心，不欲先飨其宠，故未爵命，其追爵谥霸，使袭其后。（袁宏《后汉纪》七：「侯霸薨，上伤惜之，亲自临吊，诏于是封霸为则乡侯，谥曰哀侯。」）

惟霸积善清洁。视事九年。汉家旧制，丞相拜日，封为列侯。朕以军师暴露，功臣未封，缘忠臣之义，不欲相逾，未及爵命，奄然而终。呜呼哀哉！（《后汉·侯霸传》）


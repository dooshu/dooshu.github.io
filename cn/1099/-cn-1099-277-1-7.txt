○覆薊鎮查盤御史余希周等議處戍兵疏 【 薊鎮戍兵】

看得薊鎮兵馬國初額設十萬。名為主兵。自嘉靖庚戌之變。添設各邊入衛兵馬。共一十四枝。名為客兵初意以練主兵為經。調客兵為權。非專恃客兵以為常也迨今二十餘年。訓練之方。雖無歲不講。竟無實用。方議減西兵即議添南兵。紛紜擾攘。何時而巳。夫燕趙之人。素號驍健。昔人用之。北拒強胡。西當秦晉南郤楚。東威齊。所向有成。古今天下。同一人也。何獨今日之不然耶。大小邊臣。受直怠事。責自難辭。今據總撫巡按官具題前因在監察御史余希周議客兵其說有二、一則要選定一營。常川在薊駐劄。其千把總官。比照調衛事例。量為優處。隨軍同駐。一則要限以三年為度見面更代。馬匹器械。不必更易。責令前班將領收貯。交付後班。其行月二糧。通從薊鎮支給。換班之日。截日開除。是盖欲蘇息客兵即為漸處主兵之計在摠督劉應節巡撫楊兆總兵官戚繼光議主客兵其說亦有二、一議蘇客兵。則欲將延綏衛兵四枝。分為兩班。一在薊門。一在本鎮。各以十一月中旬起程。至歲暮還家著役。互相更換。寧固二枝。一體施行。仍免其工作。加其犒賞。調停本折以示優恤。一議足主兵。則欲盡北直隸州縣。照丁地出兵。一應糧差。盡行蠲免。若有不可免者。此法亦不可行灑派各省。或以天下之力協濟。各該有司。惟以興學勸農治盜理訟為職。無復催科。使百姓皆兵。為策之上。其次則照御史余希周所議留客兵一枝常川駐劄安插。又欲分差御史數員清理逃軍。勾選壯丁。設立營房安插。及稱南兵善守。其益有六。願罷山東民兵一枝。歛取工食。養贍五千。并見在三千為三營。以守為戰。是盖欲專足主兵以為漸減客兵之謀臣等反覆參詳。無非以薊鎮密邇陵京。根本重地。衛兵决不可減。為此萬不獲巳之計。除北直隸八府三丁抽一變、民為軍。難以輕議外。所據議常戍客兵、議輪戍客兵、議清理主兵、議添調南兵四事。合就開立前件、議擬上請、伏乞　皇上俯賜敕下、各該督撫總兵官刻期舉行、務臻成效、通候閱視大臣至日、從實具奏、


○授学士路隋等中书舍人制

敕：夫秩高纶闱，职赞书命，禁署之内，用才尤难，盖以讨论而功垂无穷，润色而言流有截，非嘉绩日著，雄文风翔，则何以茂於转迁，副此佥属？朝议郎守谏议大夫充翰林学士上轻车都尉赐紫金鱼袋路隋，澄澄天倪，落落风韵，气含古道，行为人师。朝议郎行尚书库部员外郎充翰林学士上柱国赐紫金鱼袋韦表微，符彩外朗，诚明中虚，言皆本仁，动必循矩。而皆扬历荣序，辉耀朝伦，以高行清议发於身，以精理敏识称於职，而澄群（疑）之听，昭宣素风。况选自先朝，擢居内职，或依经而谏诤为志，或视草而周密居心，言念前劳，是嘉成绩。洎予嗣位，思亲贤人，睹形容而鄙吝自，察言行而公忠益见。奥词达学，伟望清规，或叶予求，宜从朝奖。中书理本，内禁化源，并承训诰之荣，往励将明之道，我方举尔善，尔宜懋厥官。隋可守中书舍人，依前翰林学士，散官、勋、赐如故；表微可守本官知制诰，依前翰林学士，散官、勋、赐如故。


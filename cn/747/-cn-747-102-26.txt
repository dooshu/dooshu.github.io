○以曹州刺史朱检校太傅充平卢军节度使诏

行营诸军马步都虞候匡国军节度观察留后朱，昨以寇戎未灭，兵革方严，所期朝夕之闲，克弭烟尘之患，每於将帅，别注忧劳。而谢彦章孟审澄侯温裕忽构异图，将萌逆节，赖朱挺施贞节，密运沈机，果致枭擒，免资仇敌。特加异殊之命，用旌忠孝之谋，便委雄藩俾荷隆渥可检校太傅充平卢军节度淄青登莱等州观察处置押新罗渤海两蕃等使兼行营诸军马步军副都指挥使，仍进封沛国郡开国侯。


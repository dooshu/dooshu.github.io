3　草木略以蘭蕙爲一物　蘭蕙爲二草不可混一説


夾漈通志草木略以蘭、蕙爲一物，皆今之零陵香也。然離騷「滋蘭」、「樹蕙」，「余既滋蘭之九畹兮，又樹蕙之百畝。」招魂「轉蕙」、「氾蘭」，「光風轉蕙，氾崇蘭些。」是爲二草，不可合爲一。

【閻按】蘭茝與蕙各自爲類，黄山谷「一榦一花，而香有餘者蘭；一榦數花，而香不足者蕙」，説亦未必然。

【元圻案】通志草木略曰：「蘭即蕙，蕙即薰，薰即零陵香。楚辭云『滋蘭九畹』，『植蕙百畝』，互言也。古方謂之薰草，近方謂之零陵香。神農本經謂之蘭。」〇離騷曰：「秋蘭兮青青，緑葉兮紫莖。」廣雅云：「蕙草緑葉紫花。」蓋二草本相似。〇黄山谷書幽芳亭曰：「蘭蕙叢生，初不殊也。至其發華，一榦一華，而香有餘者蘭；一榦五七華，而香不足者蕙。」〇吴仁傑離騷草木疏曰：「山谷謂蘭蕙叢出，蒔以沙石則茂，沃以湯茗則芳，是所同也。至其發花，一榦一花，而香有餘者蘭也；一榦五七華，而香不足者蕙也。蕙雖不若蘭，其視椒榝則遠矣。然則蘭、蕙蓋略相似，但以著花多少爲别耳。」〇陸佃埤雅、羅願爾雅翼、張淏雲谷雜記俱從山谷之説。






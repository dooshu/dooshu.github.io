○送祖评事赴黔府李中丞使幕序

自武陵守拥旄分阃，有唐已来，李公一人而已。自非忠义特达，有文武才略者，曷以致兹？公以黔巫之地，西控微、泸、彭、濮，东接桂林、象郡，北渐巴峡，南驰沧溟，盖蛮夷犷俗，罕遵声教，必藉於幕画而详延祖生，岂伊异人？即我府主陇西公之嘉客也。方将表於金阙而加之铁冠，适会有黔中之命，相继而至。夫天下之宝，当与天下共之，况黔中、桂林，兄弟之国，又何然哉？俾朝廷知黔中得人，与桂林得人何异，出饯何许？舜亭峨峨，凭槛窥鼋鼍之窟，酹酒滴鱼龙之背。金石丝竹，虽有秦声；青山白，恨非吾土。华承命制序，因赠以言。不虑吾子以忠贞为本，又当指踪不选地，感恩不顾身死。见贤良则引而荐之，勿惮勿疑；见仇怨则报之以德，勿瑕勿疵。吾常以此为终身之宝，今以终身之宝赠君，以为何如也？


173　二子費金與西門豹納璽　官邪賂章毁譽決於人口　郭開后勝受秦間金


鉅、孱之費金璧，西門豹之納璽，戰國之時，官邪賂章，毁譽決於左右之口，於此可見。若阿、即墨之斷者，幾何人哉？【原注】趙之郭開，齊之后勝，皆受秦間金。魏信陵君之以毁廢，亦以萬金爲間。三國遂墟矣。

【元圻案】外儲説左下：「鉅者，齊之居士。孱者，魏之居士。齊、魏之君聽左右之言，故二子費金璧而求入仕也。」〇又云：「西門豹爲鄴令，左右相與比周而惡之。居期年，上計，君收其璽。豹自請復以治鄴，因急事左右，期年上計，文侯拜之，豹納璽而去。」〇史記田敬仲世家：「威王召即墨大夫而語之曰：『自子之居即墨也，毁言日至，然吾使人視即墨，田野闢，民人給，官無留事，東方以寧。是子不事吾左右以求譽也。』封之萬家。召阿大夫語曰：『自子之守阿，譽言日聞，然使使視阿，田野不闢，民貧苦，是子以幣厚吾左右以求譽也。』是日烹阿大夫，及左右嘗譽者併烹之。」〇戰國策：「秦使王翦攻趙，趙使李牧、司馬尚禦之。王翦多與趙王寵臣郭開金，使爲反間。趙王使趙葱、顔聚代將，斬李牧，廢司馬尚。王翦大破趙軍，虜趙王遷。」又：「齊君王后死後，后勝相齊，多受秦間金。王使賓客入秦，皆爲變辭，勸王朝秦，不修攻戰之備。」〇史記信陵君列傳：「公子破秦軍於河外，乘勝逐秦軍至函谷關。秦王患之，乃行金萬斤於魏，求晉鄙客，令毁公子於魏王。魏果使人代公子將。公子自知再以毁廢，乃謝病不朝，與賓客爲長夜飲，四年，竟病酒而卒。」






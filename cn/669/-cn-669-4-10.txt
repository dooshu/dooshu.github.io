10　周南詩見周之至德　王安石釋汝墳


周南之詩曰「公侯干城」，曰「王室如燬」，當文王與紂之事，於君臣之分嚴矣。此周之所以爲至德。

【元圻案】朱子曰：「兔罝之詩，極其尊稱，不過曰『公侯』而已，亦文王未嘗稱王之一驗也。」〇王氏安石曰：「汝墳前二章篤於夫婦之仁，後一章篤於君臣之義。」〇王氏詩地理考引段氏曰：「周民猶知商之爲王室，文王之心可見矣。」






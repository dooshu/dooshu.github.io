○请立前节度使李德裕德政碑文状

右。伏以勋著王室者，则铭於景钟；功及生人者，则刊於乐石。故扶风存必拜之地，岘山有堕泪之思。固有旧章，盖无馀美。窃以李某缵庆相门，伏膺儒业。得诗书之学，兼祭遵儒雅之风。自授任坤方，镇安全蜀。亭戍多警，灾旱相仍，外有定戎之功，则城栅相望；内有缮完之备，则器甲维新。强寇将罢其东渔，邻敌自止其南牧。况令行属郡，威肃连营。来暮之谣，已章於昔岁；去思之美，无谢於古人。今合境同词，诸郡献状。虽黄霸入用，宠方盛於登贤；而邓侯不留，情犹深於爱树。臣谬当交代，备闻政能。愿嗟卧辙之情，特允纪功之请。

韦温

温字宏育，京兆人。年十一举两经及第。以书判拔萃补校书郎，累迁尚书右丞，出为陕虢观察使。武宗立，召拜吏部侍郎，出为宣歙观察使。卒年五十八。赠工部尚书，谥曰孝。


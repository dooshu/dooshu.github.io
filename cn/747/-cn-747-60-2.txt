○立邓王为皇太子诏

朕闻君天下者，缵承统业，何尝不树建储贰，安固邦家。况长子有主器之义，元良贞立国之本，上以严宗社之重，下以顺恒久之宜，历考前载，率由斯道。邓王宁，性与忠敬，生知孝友，秉宽明之度，体慈爱之心。学师训谟，词尚经雅，动皆中礼，虑不违仁，稽以旧章，允膺上嗣。朕获缵丕绪，夙夜虔恭，常惧神明未歆，政理多阙，旷兹茂典，亟涉岁时。今属方隅甫宁，品物咸遂，览皇王之制，询卿士之谋，时瞻大猷，莫此为重。是用授之匕鬯，位以青宫，钦惟永图，俾服休命。宜册为皇太子，仍令有司择日，备礼册命，主者施行。


○流萧龄之岭南诏

华州刺史萧龄之，粤以常才，累叨非据。入参九列，出总六条，番禺重镇，控摄遐远。心如谿壑，聚敛无厌，不惮典章，唯利是视，豪门富室，必与交通。受纳金银二千馀两，乞取奴婢一十九人。赦后之赃，数犹极广，群僚议罪，请处极刑。奏决再三，即合从戮，但人命至重，每存审慎。又其驱策自久，桑榆渐迫，诸子号叫，伏阙求恩，哀矜之心，发自怀抱。宜免腰领之诛，投身瘴疠之地。可除名，配流岭南远处，庶存鉴诫，颁示天下。


◎江右刘氏阴德

刘容轩封翁，江右新昌人，以孝廉举于乡，豁达有大度。村中有无赖子某者，素狡黠，不事正业。一日，遇翁于途，指骂欲殴。翁佯若弗闻，亟走避之。旁观代为不平，往白翁家。其家人汹汹，欲出。翁止之，曰："无之，彼焉敢然者。"家人咸谓翁怯。不移时，有走告者曰："无赖某扑地死矣。"先是，某与翁有小隙，适因与人赌博，负债累累，窘极，服毒而寻翁诟骂，冀以斗殴致死，贾祸翁家。翁不较，遂技穷，毒发而死。翁闻之，惊曰："彼横逆无端，而来使吾少与之争，祸立至矣。"人皆服翁雅量。生子七，孙曾蕃衍，不数世成几百户。科甲蝉联，至今益盛。又其孙夔典封翁，亦好善乐施，见贫而鬻妇者，必解囊相助，以全夫妇。力或不足，虽称贷无吝色。族中一大支仅存一丁，孤苦无以为家，悯之，为之娶妇。今已子孙众多，其得以接续宗支者，夔典之力也。夫人蔡氏，亦能助夫为善，恒典簪珥以济贫。其子（拱宸）已于甲辰捷南宫，筮仕豫省矣。





庐山谣寄卢侍御虚舟





《太平寰宇记》：庐山，在江州南，高二千三百六十丈，周回二百五十里。其山九叠，川亦九派。《郡国志》云：庐山叠嶂九层，崇岩万仞。《山海经》所谓三天子鄣，亦曰天子都也。周武王时，匡俗字子孝，兄弟七人，皆有道术，结庐于此。仙去，空庐尚存，故曰庐山。李华《三贤论》：范阳卢虚舟幼真，质方而清。贾至有授卢虚舟殿中侍御史制，云：敕大理司直卢虚舟，闲邪存诚，遁世颐养。操持有清廉之誉，在公推干蛊之才。可殿中侍御史，云云。殆其人也。



我本楚狂人，凤歌笑孔丘。[一]手持绿玉杖，朝别黄鹤楼。[二]五岳寻仙不辞远，一生好入名山游。庐山秀出南斗傍，屏风九叠云锦张，[三]影落明湖青黛光。金阙前开二峰长，[四]银河倒挂三石梁，[五]香炉瀑布遥相望，[六]回崖沓嶂凌苍苍。[七]翠影红霞映朝日，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。[八]好为庐山谣，兴因庐山发。闲窥石镜清我心，[九]谢公行处苍苔没。[十]早服还丹无世情，[十一]琴心三叠道初成。[十二]遥见仙人彩云里，手把芙蓉朝玉京。[十三]先期汗漫九垓上，愿接卢敖游太清。[十四]

[一]《高士传》：陆通，字接舆，楚人也。好养性，躬耕以为食。楚昭王时，通见楚政无常，乃佯狂不仕，时人谓之楚狂。孔子适楚，接舆游其门，曰：“凤兮凤兮，何如德之衰也。来世不可待，往世不可追也。天下有道，圣人成焉。天下无道，圣人生焉。方今之时，仅免刑焉。福轻乎羽，莫之知载。祸重乎地，莫之知避。已乎已乎，临人以德。殆乎殆乎，画地而趋。迷阳迷阳，无伤吾行。却曲却曲，无伤吾足。山木自寇也，膏火自煎也。桂可食，故伐之。漆可用，故割之。人皆知有用之用，而不知无用之用也。”孔子下车欲与之言，趋而避之，不得与之言。楚王闻陆通贤，遣使者持金百镒，车马二驷，往聘，曰：“王请先生治江南。”通笑而不应。使者去，夫负釜甑，妻戴器，变名易姓，游诸名山。食桂栌实，服黄精子，隐蜀峨眉山，寿数百年，俗传以为仙云。



[二]《湖广通志》：黄鹤楼在武昌府城西南隅黄鹤矶上。



[三]周省斋曰：宋陈令举《庐山记》：旧志云：汉武帝过九江，筑羽章馆于屏风叠，下临相思涧。今五老一峰，叠石如屏嶂，盖其故地。



[四]《水经注》：庐山之北有石门水，水出岭端，有双石高竦，其状若门，因有石门之目焉。水导双石之中，悬流飞瀑，近三百步许，散漫数十步。上望之连天，若曳飞练于霄中矣。



[五]《寻阳记》曰：庐山上有三石梁，长数十丈，广不盈尺，杳然无底。查悔余曰：元李泂言，三石梁在开先寺西，黎崱言五老峰上，或云在简寂观及上霄、紫霄二峰间。桑乔《庐山纪事》则竟以为无如竹林之幻境。众说纷然，莫知所指。今三叠泉在九叠屏之左，水势三折而下，如银河之挂石梁，与太白诗句正相吻合，非此外别有三石梁也。后人必欲求其地以实之，失之凿矣。



[六]释慧远《庐山记》：其山大岭凡七重，圆基周回垂五百里。其南岭临宫亭湖，下有神庙。七岭会同，莫有升之者。东南有香炉峰，游气笼其上，氤氲若香烟。西南有石门山，其形似双阙，壁立千余仞，而瀑布流焉。其中鸟兽草木之美，灵药芳林之奇，所称名代。杨齐贤曰：《庐山记》：山南、山北瀑布无虑十余处。香炉峰与双剑峰在瀑布之旁，水源在山顶，人未有穷者。或曰，西入康王谷为水帘，东为开元禅院之瀑布。



[七]杨炯诗：“重岩窅不极，叠嶂凌苍苍”。



[八]《尚书》：九江孔殷。孔安国注：江于此州界分为九道。《尚书音释》：九江，《寻阳记》云：一曰乌白江，二曰蚌江，三曰乌江，四曰嘉靡江，五曰畎江，六曰源江，七曰廪江，八曰提江，九曰箘江。张须元《缘江图》云：一曰三里江，二曰五州江，三曰嘉靡江，四曰乌土江，五曰白蚌江，六曰白乌江，七曰箘江，八曰沙堤江，九曰廪江。参差随水长短，或百里，或五十里。始于鄂陵，终于江口，会于桑落洲。《太康地记》曰：九江，刘歆以为湖汉九水，入彭蠡泽也。《太平寰宇记》：《寻阳记》云：九江在浔阳，去州五里，名白马江，是大禹所疏。会于桑落洲上下三百余里合流。昔秦皇汉武并登庐山，以望九江也。琦按：太史公曰：予南登庐山，观禹疏九江。《淮南子》曰：禹凿江，而通九路。应劭曰：江自寻阳分为九。郭璞《江赋》曰：“流九派于寻阳。”自西汉迄东晋，皆言大江至寻阳分为九江。《寻阳记》、《缘江图》又备列其名，而朱子《九江辩》独辟之，不从其说。林少颖曰：九江之名与地势，久远不可强通，然各自别源，而下流入江，则可以意臆也。当由水道通塞离合，古今各异之故。斯言当矣。



[九]《艺文类聚》：宫亭湖边，旁山间，有石数枚，形圆若镜，明可以鉴人，谓之石镜。《太平寰宇记》：石镜在东山悬崖之上，其状团圆，近之则照见形影。《一统志》：石镜峰在南康府西二十六里，有一员石悬崖，明净照人见影，隐见无时。谢灵运诗：“攀崖照石镜。”即此。



[十]谢灵运有《登庐山绝顶望诸峤》诗。



[十一]《抱朴子》：还丹，服一刀圭，百日仙也。朱鸟凤凰，翔覆其上，玉女至旁。《广弘明集》：烧丹成水银，还水银成丹，故曰还丹。



[十二]《黄庭内景经》：琴心三叠舞胎仙。梁丘子注：琴，和也。叠，积也。存三丹田，使和积如一。



[十三]《枕中书》：元始天王在天中心之上，名曰玉京山。山中宫殿，并金玉饰之。



[十四]《淮南子》：卢敖游于北海，经乎太阴，入乎玄阙，至于蒙谷之上。见一士焉，深目而玄鬓，泪注而鸢肩，丰上而杀下，轩轩然，方迎风而舞。顾见卢敖，慢然下其臂，遁逃乎碑下。卢敖就而视之，方倨龟壳而食蛤梨。卢敖与之语，曰：“惟敖为背群离党，穷观于六合之外者，非敖而已乎?敖幼而好游，至长不渝，周行四极，惟北阴之未窥，今卒睹夫子于是，子殆可与敖为友乎?”若士者，齤然而笑，曰：“吾与汗漫期于九垓之外，吾不可以久驻。”若士举臂而竦身，遂入云中。高诱注：卢敖，燕人。秦始皇召以为博士，使求神仙，亡而不反。汗漫，不可知之也。九垓，九天之外。






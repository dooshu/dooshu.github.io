王子俊　贺李宪校书生子

乃翁学海深无底，材如莫耶淬清水。

天教乞与玉麒麟，拍手欢呼为公喜。

雪峰千丈玉嶙峋，玻璃之江浸秋昮。

可怜秀气无着处，都为此子融精神。

昨夜使星光耿耿，旁边却有庚星影。

起来瑞霭迷绮筵，玉果犀钱试汤饼。

乃翁著书身为舑，私稿自有一石渠。

行看一日诵千纸，不必更读他人书。

乃翁勋名已如许，如何免得洪钧府。

请更撰成经国谱，付与郎君踵前武。

王子俊


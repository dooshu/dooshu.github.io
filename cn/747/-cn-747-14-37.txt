○册曹王明豫州刺史文

维总章二年，岁次己巳，三月己卯朔十三日辛卯，皇帝若曰：於戏！夫酆京统历，疏青社以建侯；炎汉握图，剖丹书而分国。固以翦桐作屏，实寄於周亲；剖竹开藩，允属於良牧。眷言遐载，谅乃通规。惟尔使持节虢州诸军事虢州刺史上柱国曹王明，濯秀银潢，摛华璇极。端洁成性，自叶於游兰；孝敬为心，有逾於训梓。驰精秘象，騐封蚁之登辞；披翰小山，见腾尘之入颂。业隆燕馆，道蔼梁闱，累播循风，荐敷简政。飞蝗感化，不犯汉中之田；猛兽怀仁，远避宏农之境。若乃荆河奥壤，井赋万家，周楚旧郊，属城千里。形胜之地，非亲勿居，是用命尔为使持节豫州诸军事豫州刺史，上柱国王如故。往，钦哉！尔其班条述职，务尽於勤诚；求瘼庇人，事归於平恕。祗服炯诫，勉修厥德。维城之重，可不慎欤！


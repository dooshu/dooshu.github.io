64　吕覽引夏商周逸書　洪邁謂高誘注文不典


吕氏春秋有始覽諭大篇引夏書曰：「天子之德廣運，乃聖今本吕覽無「乃聖」字。乃神，乃武乃文。」商書曰：「五世之廟，可以觀怪；萬夫之長，可以生謀。」又恃君覽驕恣篇曰：「仲虺有言曰：諸侯之德，能自爲取師者王，能自爲取友者存，其所擇而莫如己者亡。」又孝行覽曰：「刑三百，罪莫重於不孝。」慎大覽「周書曰：『若臨深淵，若履薄冰。』」其舛異如此。

【元圻案】宋洪邁容齋四筆五：「吕氏春秋諭大篇引夏書曰：『天子之德廣運，乃神，乃武，乃文。』又引商書曰：『五世之廟，可以觀怪；萬夫之長，可以生謀。』高誘注皆曰『逸書也。廟者鬼神之所在，五世久遠，故於其所觀魅物之恠異也。』予謂吕不韋作書時，秦未有詩、書之禁，何因所引訛謬如此？高誘注文恠異之説，一何不典之甚耶？又孝行覽亦引商書曰：『刑三百，罪莫重於不孝。』今安得有此文？亦與孝經不合。又引周書曰：『若臨深淵，若履薄冰。』注云：『周書，周文公所作。』尤妄也。又以『普天之下，莫非王土；率土之濱，莫非王臣』爲舜作詩，『子惠思我，褰裳涉洧。子不我思，豈無他士』爲子産答叔向之詩。不知是時國風、雅、頌何所定也。甯戚飯牛歌，高誘注全引碩鼠三章，尤爲可笑。」〇荀子堯問篇云：「其在中蘬之言曰：『諸侯自爲得師者王，得友者霸，得疑者存，自爲謀而莫己若者亡。』」又與吕覽不同。〇又容齋續筆十一：「唐楊倞注荀子，乃元和十三年，然臣道篇所引書『從命而不拂，微諫而不倦。爲上則明，爲下則遜』，注以爲伊訓篇，今元無此語。致士篇所引『義刑義殺，勿庸以即，汝惟曰未有順事』，注以爲康誥，而不言其有不同。」






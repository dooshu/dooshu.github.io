○命皇太子即位令

予遭家不造，急变爰臻。祸生女职之徒，事起宫奚之辈。皇帝自罹锋刃，已至弥留，不及顾遗，号恸徒切。定大计者安社稷，纂丕图者择贤明。议属未亡人，须示建长策。承高祖之宝运，系元勋之忠规，仗尔股肱，以匡冲昧。皇太子柷，宜於柩前即皇帝位。其哀制并依祖宗故事，中书门下准前处分。於戏！送往事居，古人令范；行今报旧，前哲格言。收泪敷宣，言不能喻。


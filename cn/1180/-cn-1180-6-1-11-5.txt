请蠲积逋以安民生疏


窃闻致理之要，惟在于安民。安民之道，在察其疾苦而已。迩年以来，仰荷圣慈轸念元元，加意周恤，查驿传，减徭编，省冗员，惩贪墨。顷又特下明诏，清丈田粮，查革冒免。海内欣欣，如获更生矣。

然尚有一事为民病者，带征钱粮是也。所谓带征者，将累年拖欠，搭配分数，与同见年钱粮，一并催征也。夫百姓财力有限，即年岁丰收，一年之所入，仅足以供当年之数。不幸遇荒歉之岁，父母冻饿，妻子流离，见年钱粮尚不能办，岂复有余力完累岁之积逋哉？有司规避罪责，往往将见年所征，那作带征之数，名为完旧欠，实则减新收也。今岁之所减，即为明年之拖欠；见在之所欠，又是将来之带征。如此连年诛求无已，杼轴空而民不堪命矣。况头绪繁多，年分混杂，征票四出，呼役沓至。愚民竭脂膏以供输，未知结新旧之课；里胥指交纳以欺瞒，适足增溪壑之欲。甚至不才官吏，因而猎取侵渔者，亦往往有之。夫与其敲扑穷民，朘其膏血，以实奸贪之囊橐；孰若施旷荡之恩，蠲与小民，而使其皆戴上之仁哉！

昨查户部，自隆庆元年起，至万历七年止，各直省未完带征粮一百余万，兵、工二部马价、料价等项不与焉。而苏、松两府，拖欠至七十余万。盖以彼处税粮原重，故逋负独多，其间固有豪右奸猾恃顽不纳者，然穷民小户不能办者亦有之。而有司之令，但能行于小民，不能行于豪右，故催科之苦，小民独当之。昨该应天巡抚孙光祜具奏请蠲，户部以干系国计，未敢擅便议覆。臣等窃谓布德施惠，当出自朝廷，若令地方官请而得之，则恩归于下，怨归于上矣。臣等愚见，合无特谕户部，会同兵、工二部，查万历七年以前节年逋负几何，除金花银两，系供上用，例不议免外，其余悉行蠲免。止将见年正供之数，责令尽数完纳，有仍前拖欠者，将管粮官员比旧例倍加降罚。夫以当年之所入，完当年之所供，在百姓易于办纳，在有司易于催征，闾阎免诛求之烦，贪吏省侵渔之弊，是官民两利也。况今考成法行，公私积贮，顾有赢余，即蠲此积逋，于国赋初无所损，而令膏泽洽乎黎庶，颂声溢于寰宇。民心固结，邦本辑宁，久安长治之道，计无便于此者。伏乞圣裁施行。

（奉圣谕：朕闻各处带征未完钱粮，苦累小民者，户部查节年所欠几何，即今应否悉行蠲免，止将见年正供之数勒限完纳，还会同兵、工二部，一并议处来说。）






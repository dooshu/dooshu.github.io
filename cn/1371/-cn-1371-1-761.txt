灯下读玄真子渔歌因怀山阴故隐追拟

石帆山下雨空蒙，三扇香新翠箬篷。



苹叶绿，蓼花红，回首功名一梦中。



灯下读玄真子渔歌因怀山阴故隐追拟

晴山滴翠水挼蓝，聚散渔舟两复三。

横埭北，断桥南，侧起船篷便作帆。



灯下读玄真子渔歌因怀山阴故隐追拟

镜湖俯仰两青天，万顷玻璃一叶船。



拈棹舞，拥蓑眠，不作天仙作水仙。



灯下读玄真子渔歌因怀山阴故隐追拟

湘湖烟雨长蓴丝，菰米新炊滑上匙。



云散後，月斜时，潮落舟横醉不知。



灯下读玄真子渔歌因怀山阴故隐追拟

长安拜免几公卿，渔父横眠醉未醒。



烟艇小，钓车腥，遥指梅山一点青。




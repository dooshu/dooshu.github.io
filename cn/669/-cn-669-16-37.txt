37　墨家薄喪託於禹


墨之治喪以薄。宋書禮志引尸子：「禹治水，爲喪法曰：『桐棺三寸，制喪三日。』」蓋墨家託於禹也。

【元圻案】墨子曰：「禹葬會稽，桐棺三寸，葛以繃之。」〇宋書禮志五：「案尸子，禹治水，爲喪法，曰：毁必杖，哀必三年，是則水不救也。故使死於陵者葬於陵，死於澤者葬於澤，桐棺三寸，制喪三日。」集證謂韓非顯學篇云：「墨者之葬也，冬日冬服，夏日夏服，桐棺三寸，服喪三月。」高誘淮南注云：「三月之喪，是夏后氏之禮也。」「三日」當作「三月」。






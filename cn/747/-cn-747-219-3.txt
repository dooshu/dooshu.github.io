○请停读时令表

臣伏见去年元日，明堂受朝读时令。谨按读时令，自魏晋已来，创有此礼。每岁立春、立夏、大暑、立秋、立冬，常读五时令。帝外御座，各服五时之色。尚书令已下就位，尚书三公即奉时令就位伏读，凡五时皆如之，所以迓天和。至宋朝亦行斯礼，此後寻废，迄至国初，但存读令之文，亦不行其事。自陛下御极，创建明堂，旧典缺本，莫不补辑，每至元日，受朝布政，因以时令之礼，附於元日行之。今布政等礼已停，不合更读时令。所司因循，去年元日尚读，有乖古典，事须停废。臣谨与鸾台凤阁考古详议，已停读讫，不敢不奏。


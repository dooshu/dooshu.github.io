118　吕陶言牽於數與惑乎氣


吕元鈞云：「求於八卦之先而牽於數，故謂坎離先天地；得於六爻之後而惑乎氣，故謂卦氣起中孚。」

【元圻案】四庫全書總目别集類：「浄德集三十八卷，宋吕陶撰。陶字元鈞，號浄德，成都人。皇祐中進士，熙寧間復登制科。事跡具宋史本傳。宋志載陶集六十卷，久無傳本。今就永樂大典採掇裒輯，分爲三十八卷。」案今本第十五卷載易論上中下三篇，此條所引，其中篇之文也。〇周易義海撮要亦載其全篇。






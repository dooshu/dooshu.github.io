志第十八 地理志六


湖广等处行中书省，领路三十二、府二、州十三、安抚司十五、军三，属州十五，属县一百四十二。（蛮夷土官府州县等不在此数。）

江南湖北道肃政廉访司。

武昌路，（上，）宋鄂州，属荆州北路。至元十一年归附，置安抚司。十四年，置湖北宣慰司，改安抚司为鄂州路总管府。十八年，移宣慰司于潭州。十九年，本路直隶行省。大德五年，以鄂州为世祖亲征之地，改武昌路。户一十一万四千六百三十二，口六十一万七千一百一十八。（至元二十七年抄籍数。）

领司一

录事司。（至元十三年置）。

县七

江夏，（中。倚郭。）咸宁，（下。）嘉鱼，（下。）蒲圻，（中。）崇阳，（中。）通城，（中。）武昌。（下。宋武昌县，升为寿昌军，后复为县，又再为军。至元十四年，升散府。大德五年，裁府，仍改县为武昌。）

岳州路（上。）宋岳州，属荆湖北路。至元十三年，升岳州路总管府。旧领巴陵、华容、平江、临湘四县。元贞元年，升平江为州。户一十三万七千五百八，口七十八万七千七百四十三。

领司一

录事司。

县三

巴陵，（上。倚郭。）临湘，（中。）华容。（中。）

州一

平江州，（下。）宋平江县，元贞元年，升平江州。

常德路，（上。）宋常德府，属荆湖北路。至元十二年，置安抚司。十四年，改常德路总管府。十五年，置荆湖北道宣慰司于本路，未几罢。旧领武陵、桃源、龙阳、沅江四县，元贞元年，升桃源、龙阳为州，又析沅江县隶龙阳。户二十万六千四百二十五，口一百二万六千四百二。

领司一

录事司。

县一

武陵。（上。）

州二

桃源州，（中。）宋桃源县，元贞元年，升为州。　龙阳州，（下。）宋龙阳县，改辰阳，又复旧。元贞元年，升为州。领县一：沅江。（下。）

澧州路，（上。）宋澧州，属荆湖北路。至元十二年，置安抚司。十四年，改澧州路总管府。延祐三年，又改为安定军民府。旧领澧阳、安乡、石门、慈利四县。元贞元年，升慈利为州。户二十万九千九百八十九，口一百一十一万一千五百四十三。

领司一

录事司。

县三

澧阳，（上。倚郭。至正十六年，倪文俊陷澧阳，元帅孙毅迁县治于新城）。石门，（上。）安乡。（下。）

州一

慈利州，（中。）宋慈利县。元贞元年，升为州。

土州二

安定州。

柿溪州。

辰州路，（下。）宋辰州，属荆湖北路。至元十四年，升辰州路总管府。户八万三千二百二十三，口一十一万五千九百四十五。　领县四：沅陵，（中。）辰溪，（下。）卢溪，（下。）叙浦。（下。）

土州二：

上溪州。施容州。（二州皆溪洞地，元初置。）

沅州路，（下。）宋沅州，属荆湖北路。至元十二年，置沅州安抚司。元贞元年，升沅州路总管府。户四万八千六百三十二，口七万九千五百四十五。　领县三：卢阳，（下。）黔阳，（下。）麻阳。（下。）

兴国路，（下。）宋兴国军，属江南西路。至元十四年，升为兴国路总管府。旧隶江西行省，至元三十年，改隶湖广。户五万九百五十二，口四十万七千六百一十六。

领司一

录事司。（至元十七年置。）

县三

永兴，（下。倚郭。）大冶，（下。）通山。（下。）

汉阳府，（下。）宋汉阳军，属荆湖北路。至元十一年，宋守将王仪以城降。十四年，升为府。（至元二十九年，割湖广省之汉阳隶河南省，其还隶本省年分阙。）户一万四千四百九十二，口四万八百六十六。　领县二：汉阳，（至元二十年，升中县，有阳罗堡。至元十六年，改隶鄂州路，寻复旧。）汉川。（下。旧治大赤，至正二十二年，移治长城乡。《翰墨全书》汉阳、汉川二县俱隶岳州路。至元十二年，取岳州。十四年，已置汉阳府，不容隶岳州为县，今不取。）

归州，（下。）宋故州，属荆湖北路。至元十二年，置安抚司。十四年，升归州路总管府。十六年，降为州。至正十五年，改隶四川行省。户七千四百九十二，口一万九百六十四。　领县三：秭归，（下。倚郭。）巴东，（下。）兴山。（下。）

靖州路，（下。）宋靖州，属荆湖北路。至元十二年，置安抚司。元贞元年，沅州升为路，以靖州隶之。延祐四年，升靖州路总管府。后至元四年，以湖广行省元领新化洞古州潭溪龙里洪州诸洞来属。九年，罢总管府，改立靖州军民安抚司。户二万六千五百九十四，口六万五千九百五十五。　领县三：永平，（下。）会同，（下。）通道。（下。）

湖南道宣慰司都元帅府。（至元十五年置，治衡州。十八年移治潭州。至正十年，以宣慰使司兼都元帅府。）

岭北湖南道肃政廉访司。

天临路，（下。）宋潭州，属荆湖南路。至元十三年，置安抚司。十四年，改潭州路总管府。十六年，迁行省于鄂州，湖南道宣慰司治潭州。天历二年，以潜邸所幸，改天临路。旧领长沙、湘潭、益阳、湘阴、醴陵、浏阳、攸、衡山、安化、湘乡、宁乡、善化十二县。元贞元年，升醴陵、浏阳、攸、湘乡、湘潭、益阳、湘阴并为州。户六十万三千五百一，口一百八万一千一十。

领司一

录事司。（宋置兵马司，至元十四年改。）

县五

长沙，（上。倚郭。）善化，（上。倚郭。）衡山，（上。宋改属衡州，后又属潭州，元初因之，后又改属衡州。）宁乡，（上。）安化。（下。）

州七

醴陵州，（中。）宋醴陵县，元贞元年，升为州。

浏阳州，（中。）宋浏阳县，元贞元年，升为州。（元初迁州治于居仁镇。）

攸州，（中。）宋攸县，元贞元年，升为州。

湘潭州，（下。）宋湘潭县，元贞元年，升为州。

益阳州，（中。）宋益阳县，元贞元年，升为州。

湘阴州，（下。）宋湘阴县，元贞元年，升为州。

衡州路，（上。）宋衡州，属荆湖南路。至元十三年，置安抚司。十四年，改衡州路总管府。旧领衡阳、茶陵、耒阳、常宁、安化、酃六县。至元十九年，升茶陵、常宁、耒阳为州。后至元二年，分衡阳界置新城县。户一十万三千三百七十三，口二十万七千五百二十三。

领司一

录事司。（宋立兵马司，分城中民户为五厢，至元十三年改置。）

县四

衡阳，（上。倚郭。）安仁，（下。）酃县，（下。宋隶茶陵军，元初改隶本路。）新城。（下。旧为衡阳东乡，后析置。）

道州路，（下。）宋道州，属荆湖南路。至元十三年，置安抚司。十四年，改道州路总管府。户七万八千一十八，口一十万九百八十九。

领司一

录事司。

县四

营道，（中。倚郭。）宁远，（中。）江华，（中。元统二年，立涛墟巡检司。）永明。（下。旧治在潇水南，元初移今治。元统二年，立白面墟巡检司。）

永州路，（下。）宋永州，属荆湖南路。至元十三年，置安抚司。十四年，改永州路总管府。户五万五千六百六十六，口一十万五千八百六十四。

领司一

录事司。

县三

零陵，（上。倚郭。）东安，（上。）祁阳。（中。）

郴州路，（下。）宋郴州，属荆湖南路。至元十三年，置安抚司。十四年，改郴州路总管府。户六万一千二百五十九，口九万五千一百一十九。

领司一

录事司。（宋置兵马司，至元四年改。）

县六

郴阳，（中。倚郭。宋郴县。至元十三年，改郴阳县。）宜章，（中。）永兴，（中。）兴宁，（下。宋资兴县，后改兴宁。）桂阳，（下。）桂东。（下。宋析桂阳置桂东县，治上犹寨。）

全州路，（下。）宋全州，属荆湖南路。至元十三年，置安抚司。十四年，改全州路总管府。户四万一千六百四十五，口二十四万五百一十九。

领司一

录事司。（宋置兵马司，至元十五年改。）

县二

清湘，（上。倚郭。）灌阳。（下。）

宝庆路，（下。）宋邵州，升宝庆府，属荆湖南路。至元十二年，置安抚司。十四年，改宝庆路总管府。至正十一年，置湖南元帅府，分府宝庆。户七万二千三百九，口一十二万六千一百五。

领司一

录事司。

县二

邵阳，（上。倚郭。）新化。（中。）

武冈路，（下。）宋武冈军，属荆湖南路。至元十三年，置安抚司。十四年，改武冈路总管府。户七万七千二百七，口三十五万六千八百六十三。

领司一

录事司。（宋置兵马司，至元十五年改。）

县三

武冈，（上。倚郭。宋旧县，后废，元复置。）新宁，（下。宋废武冈县置新宁于水头江北，元因之。）绥宁。（下。宋莳竹县，属邵州，后改隶本路。）

桂阳路，（下。）宋桂阳军，属荆湖南路。至元十三年，置安抚司。十四年，改桂阳路总管府。户六万五千五十七，口一十一万二千二百四。

领司一

录事司。

县三

平阳，（上。）临武，（中。）蓝山。（下。）

茶陵州，（下。）宋茶陵县，属衡州，后升县为军，复为县。至元十九年，升为州。户三万六千六百四十二，口一十七万七千三百二。

耒阳州，（下。）宋耒阳县，属衡州。至元十九年，升为州。户二万五千三百一十一，口一十一万一千。

常宁州，（下。）宋常宁县，属衡州。至元十九年，升为州。户一万八千四百三十一，口六万九千四百二。

广西两江道宣慰使司都元帅府。（至元十四年，置广西道宣抚司。是年，改宣慰司。元贞元年，并左右两江宣慰司为广西两江道宣慰司，仍分司邕州。至正二十三年，改广西等处行中书省。）

岭南广西道肃政廉访司。

静江路，（上。）宋静江府，属广南西路。至元十五年，升静江路总管府。至正二十三年，置广西等处行中书省。户二十一万八百五十二，口一百三十五万二千六百七十八。

领司一

录事司。

县十

临桂，（上。倚郭。）兴安，（下。）灵川，（下。）理定，（下。宋迁治上津驲，元初又迁治上权塘。）义宁，（下。）修仁，（下。）荔浦，（下。）阳朔，（下。宋旧县，《宋史·地理志》漏之。）永福，（下。）古县。（下。）

南宁路，（下。）宋邕州，属广南西路。至元十三年，置安抚司。十六年，改邕州路总管府兼左右两江溪洞镇抚。泰定元年，改南宁路（旧领丹行等处长官司，后废）。户一万五百四十二，口二万四千五百二十。

领司一

录事司。

县二

宣化，（下。）武缘。（下。）

梧州路，（下）。宋梧州，属广南西路。至元十四年，置安抚司。十六年，改梧州路总管府。户五千二百，口一万九百一十。　领县一：苍梧。（下。）

浔州路，（下。）宋浔州，属广南西路。至元十三年，置安抚司。十六年，改浔州路总管府。户九千二百四十八，口三万八十九。　领县二：桂平，（下。）平南。（下。宋属龚州，绍兴中州废，以县隶本州。）

柳州路，（下。）宋柳州，属广南西路。至元十三年，置安抚司。十六年，改柳州路总管府。户一万九千一百四十三，口三万六百九十四。　领县三：柳城，（下。倚郭。旧治龙江，元初移治龙江东。）马平，（下。宋柳州治马平，元初徙治柳城。）洛容。（下。）

庆远南丹溪洞等处军民安抚司，宋为庆远府，属广南西路。至元十三年，置安抚司。十六年，改庆远路总管府。大德元年，并南丹州安抚司为庆远南丹溪洞等处军民安抚司。户二万六千五百三十七，口五万二百五十三。

领县六

宜山，（下。）忻城，（下。）天河，（下。）思恩，（下。）河池，（下。）荔波。（下。宋荔波州，元初降为县。）

土州四

南丹州，宋元丰三年置，管辖诸洞蛮酋，元初置安抚司，后并入庆远。（旧领丹平等处蛮夷长官司，后废）。

东兰州，宋兰州，命土人韦氏为知州，元初改东兰州。

那州，蛮猺所居，旧名那地，宋置那州，元初因之。地州，宋故州，又析置孚州，后省，元初因之。

平乐府，宋昭州，属广南西路。大德五年，升为平乐府。户七千六十七，口三万三千八百二十。　领县四：平乐，（下。倚郭。）恭城，（下。）立山，（下。）龙平。（下。）

郁林州，（下。）宋故州，旧治兴业县，后徙治南流，属广南西路。至元十四年，仍行州事。户九千五十三，口五万一千五百二十八。　领县三：南流，（下。倚郭。）兴业，（下。）博白。（下。）

容州，（下。）宋故州，属广南西路。至元十三年，置安抚司。十八年，改容州路总管府。大德五年，降散州。户二千九百九十九，口七千八百五十四。　领县三：普宁，（下。）北流，（下。）陆川。（下。）

象州，（下。）宋故州，属广南西路。至元十三年，置安抚司。十五年，改象州路总管府。大德五年，降散州。户一万九千五百五十八，口九万二千一百二十六。　领县三：阳寿，（下。）来宾，（下。）武仙。（下。）

宾州，（下。）宋故州，属广南西路。至元十三年，置安抚司。十六年，改宾州路总管府。大德五年，降散州。户六千一百四十八，口三万八千八百七十九。　领县三：岭方，（下。倚郭。）上林，（下。宋旧属邕州，后来属。）迁江。（下。）

横州，（下。）宋故州，属广南西路。至元十四年，置安抚司。十六年，改横州路总管府。大德五年，降散州。户四千九百四十八，口三万一千四百七十六。　领县二：宁浦，（下。倚郭。）永淳。（下。宋永安县，后改永淳。）

融州，（下。）宋故州，属广南西路。至元十四年，置安抚司。十六年，改融州路总管府。二十三年，降散州。户二万一千三百九十三，口三万九千三百三十四。　领县二：融水，（下。）怀远。（下。）

藤州，（下。）宋故州，属广南西路。至元十三年，仍行州事。户四千二百九十二，口一万一千二百一十八。　领县二：镡津，（下。倚郭。）岑溪。（下。）

贺州，（下。）宋故州，属广南东路，后改属西路。至元十三年，仍行州事。户八千六百七十六，口三万九千二百三十五。　领县四临贺，（下。倚郭。）富川，（下。）桂岭，（下。）怀集。（下。宋属广州，至元十五年，改隶本州。）

贵州，（下。）宋故州，属广南西路。元初因之。旧领郁林县，大德九年，废县，止行州事。户八千八百九十一，口二万八百一十一。

田州上思等处宣抚使司都元帅府。

左右两江溪洞（至元二十八年，置左右两江宣慰司都元帅府。元贞元年罢）。

思明路，宋思明州，属邕州永平寨。至元二十三年，置思明路。户四千二百二十九，口一万八千五百一十。

领土州八

上思州，宋故州，属邕州，迁隆寨。元初改隶本路。泰定元年，黄胜许致仕，其子志熟袭为上思州知州。

志明州，宋故州，属迁隆寨。元初改隶本路。

禄州，宋故州，属邕州永平寨。元初改隶本路。　领县一：武黎。

西平州，宋故州，属永平寨。元初改隶本路。

思明州，宋故州，属永平寨。元初改隶本路。（天历二年，思明州土官黄思永贡方物）。

上石西州，宋故州，属永平寨。元初改隶本路。

下石西州，宋分石西州为上下二州。元初改隶本路。

江州，宋故州，属古万寨。元初改隶本路。　领县一：罗自。（《翰墨全书》思明路有忠州，领县一宁福。又有遇隆州，当为大德后所省并。）

太平路，宋平，岭南于左右二江溪洞立五寨，其一曰太平寨，与古万、迁隆、永平、横山四寨各领洞溪州县，属邕州。元初，仍为五寨，后废，置太平路于丽江，以控制左江溪洞州县。户五千三百一十九，口二万二千一百八十六。

领县四

陀陵，（宋旧名骆陀县，后改名隶古万寨。）崇善，（宋旧县，隶古万寨。）永康，（宋旧县，隶迁隆寨，后升为州。）罗阳。（宋名福川县，后改隶迁隆寨。）

土州十六

太平州，旧名瓠阳，为西原农峒地，唐波州，宋为太平州，隶太平寨，元初改隶本路。

思诚州，本西原地，宋分上思诚、下思诚二州，至元中并为一，隶太平寨，元初改隶本路。

安平州，旧名安山，亦唐波州地，宋置安平州，隶太平寨，至元十四年，知州李惟屏以所属溪洞来附。

养利州，宋故州，隶太平寨。

万承州，旧名万阳，唐置万阳，万杉二州，宋省为一州，隶太平寨。

左州，旧名左阳，宋故州，隶古万寨。

全茗州，旧名连冈谷，西原地，宋置州，隶邕州。

镇远州，旧名古陇，宋置州。

思同州，旧名永宁，为西原地，宋置州。

茗盈州，宋故州。（泰定三年，全茗州土官许文寇茗盈州）。

龙英州，宋龙英洞，隶太平寨。元初，升为州，省上怀思州入之。

结安州，旧名营周，亦西原地，宋置结安洞，隶太平寨，元初升为州。

结伦州，宋结伦洞，隶太平寨，元初升为州。

都结州，宋都结洞，隶太平寨，元初升为州。

上下冻州，旧名冻江，宋置冻州，隶太平寨，元初分上冻、下冻二州，隶本路，寻合为一，改隶龙州。

田州路军民总管府，宋田州，隶邕州横山寨。元初，升田州路。户二千九百九十一，口一万六千九百一。

领县一

上林。

土州七

上隆州，宋故州，隶横山寨，元初改隶本路。

恩诚州，宋故州，隶横山寨，元初改隶本路。

归德州，宋故州，隶横山寨，元初改隶本路。

果化州，宋故州，隶横山寨，元初改隶本路。

泗城州，宋故州，隶横山寨，元初改隶本路。

向武州，宋故州，隶横山寨，元初改隶本路。　领县一：富劳。

都康州，宋故州，隶横山寨，元初改隶本路。

军民府一

思恩军民府，宋隶邕州迁隆镇，元初改隶本路。

利州，宋故州，隶邕州横山寨，元初改隶本路。

奉议州，宋故州，隶广西行省安抚司，元初隶广西两江道宣慰司。

龙州，宋故州，隶太平寨，元初改太平路，大德中升为龙州万户府。（王圻《续通考》田州路下有思恩府功饶、怀德、婪凤兼下隆武、龙、归、朝归、辰等州，罗波、船带、唐兴、强山、咸德、永宁、都阳、古带、南海、武林、顺阳、华阳等县，与《翰墨全书》合，疑亦大德后所裁并。）

来安路军民总管府，宋来安军，至元十三年，知来安军李维屏、知来安军兼知冻州事岑从义降，升为来安路。（《续通考》来安路有程县上林长官司、安隆长官司、罗博州、俟州、龙川州、安德州、归仁州、乐归州、顺隆州、昭假州、训州、路城州，《翰墨全书》又有七源州、唐兴州、回城州。延祐六年，来安路总管岑世兴叛据唐兴州。）

镇安路军民总管府，宋镇安洞，置右江军民宣抚司。元初改为镇安路。（至元十八年，召镇安州岑从毅入觐。二十九年，从毅始降，以老疾诏其子斗荣袭佩虎符，为本路军民总管。）

海北海南道宣慰司都元帅府。

海北海南道肃政廉访司。（至元三十年置，后罢。大德三年复置。）

雷州路，（下。）宋雷州，属广南西路。至元十五年归附，置安抚司。十七年，为海北海南道宣慰司治所，改安抚司为雷州路总管府，隶宣慰司。户八万九千五百三十五，口一十二万五千三百一十。　领县三：海康，（中。）徐闻，（下。）遂溪。（下。）

化州路，（下。）宋化州，属广南西路。至元十五年，置安抚司。十七年，改化州路总管府。户一万九千七百四十九，口五万二千三百一十七。　领县三：石龙，（下。）吴川，（下。）石城。（下。）

高州路，宋高州，属广南西路。至元十五年，置安抚司。十七年，改高州路总管府。户一万四千六百七十五，口四万三千四百九十三。　领县三：电白，（下。）茂名，（下。）信宜。（下。）

钦州路，（下。）宋钦州，属广南西路。至元十五年，置安抚司。十七年，改钦州路总管府。户一万三千五百五十九，口六万一千三百九十三。　领县二：安远，（下。倚郭。）灵山。（下。宋钦州治此，元初徙治安远。）

廉州路，（下。）宋廉州，属广南西路。至元十七年，升廉州路总管府。户五千九百九十八，口一万一千六百八十六。领县二：合浦，（下。倚郭。）石康。（下。）

乾宁军民安抚司，宋琼州，属广南西路。至元十五年，隶海北海南道宣慰司。元统二年，以潜邸所幸，改乾宁军民安抚司。户七万五千八百三十七，口一十二万八千一百八十四。　领县七：琼山，（下。倚郭。）澄迈，（下。）临高，（下。）文昌，（下。）乐会，（下。）会同，（下。至元二十九年，敕以海南新附四州洞寨五百一十九、民二万余户置会同、定安二县，隶琼州。按王圻《续通考》至元三十年，析乐会县置会同。二十九年，析琼山置定安，疑误也。）定安。（下。天历二年，升为南康州。）

南宁军，宋昌化军，又改南宁军，属广南西路。至元十五年，隶海北海南道宣慰司。户九千六百二十七，口二万三千六百五十二。　领县三：宜伦，（下。）昌化，（下。）感恩。（下。）

万安军，（下。）宋万安州，改为军，属广南西路。至元十五年，隶海北海南道宣慰司。户五千三百四十一，口八千六百八十六。　领县二：万安，（下。倚郭。）陵水。（下。）

吉阳军，（下。）宋朱厓军，后废为县，又复为吉阳军，属广南西路。至元十五年，隶海北海南宣慰司。户一千四百三十九，口五千七百三十五。　领县一：宁远。（下。）

八番顺元等处宣慰司都元帅府。（《经世大典》顺元诸蛮，又名亦奚卜薛。至元十五年，罗殿国主罗阿察、河中府方蕃主韦昌盛皆纳土。十六年，西南八番等同卧龙番主龙昌顺、大龙番主龙延三、小龙番主龙延万、武盛军番主程延随、遏蛮军番主龙罗笃、太平番主石延贤、永顺军番主洪延畅、静海军番主卢延陵皆来降，其部曲有龙文貌、龙文求等，朝廷立八番宣慰司以统之。）至元十六年，潭州行省招降西南诸番洞寨一千六百二十有六，户十万一千一百六十有八；西南五番千一百八十六寨，户八万九千四百。又西南番三百一十五寨，大龙番三百六十寨。二十二年，改隶西川行省。二十六年，置八番、罗甸二宣慰司，隶四川行省。是年，改隶湖广行省。二十八年，复隶四川，是年析八番洞蛮隶湖广。二十九年，又以罗甸宣慰司隶云南。是年，合八番、罗甸二宣慰司都元帅府为一，改八番顺元等处宣慰司都元帅府。三十年，复改隶湖广行省。至治二年，置八番军民安抚司，改长官所二十有八为州县。

罗番遏蛮军安抚司，唐番酋龙应召之后世据罗番，至元十六年归附。

程番武盛军安抚司，唐末程元龙平溪洞世据程番，至元十六年归附。

金石番太平军安抚司，唐番酋石宝之后，至元十六年归附。

卧龙番南宁州安抚司，唐番酋龙德寿之后，至元十六年归附。

小龙番静蛮军安抚司，唐番酋龙方灵之后，至元十六年归附。

大龙番应天府安抚司，唐番酋龙昌宗之后，至元十六年归附。

洪番永盛军安抚司，至元十六年归附。

方番河中府安抚司，唐番酋方德恒之后，以征讨九蛮授土官，至元十六年归附。

卢番静海军安抚司，唐番酋卢君聘之后，至元十六年归附。以上二十一年并授安抚使、怀远大将军，佩虎符。

韦番蛮军民长官，唐番酋辛四海之后。（按大、小龙番合为一部，故曰八番方番之长韦氏，又析其族分设长官，与卢番同。）

木爪犵狫蛮军民长官，元初番酋石朝玺归附，设长官司。（木爪犵狫亦作水东犵狫，此金石番之分族。）

卢番蛮军民长官。（又作签卢番。）

定远府，至元二十九年析卢番安抚司西北境置八番宣慰司，抚定光兰诸州洞蛮，置定远府。领：

桑州。（至元二十七年，桑州总管黄布蓬、那州长罗光寨、安郡州长闭光过内附。）章龙州。必化州。（宋宝化州，讹必化。）小罗州。思同州。（《翰墨全书》有安庆州、东滦州、曾州、知山州、那州、郡州、洪池州，龙里州。）朝宗县，上桥县，（又作上马桥，唐番酋方定远授土官，历宋至元初因之。）新安县，麻峡县，小罗县，章龙县，岛山县，华山县，都云县，罗博县。（《翰墨全书》又有会朝县、必际县、鸭水县、高县、伯汭县、龙里县，疑大德后所裁并。）

管番民总管府，至元二十一年，罢西南番安抚司，置总管府。二十五年，改隶四川行省。（按番族甚多，八番设安抚司，又别立定远府及管民总管府以统之。）　领：

小程番。（以下各设蛮夷长官）。独塔等处。客当客地。（又作各营各迪。）天台等处。梯下。党兀等处。勇都朱砂古筑等处。（《翰墨全书》金竹府所辖蛮夷长官，曰勇都朱砂古筑等处、大小化等处、浴甲洛屯等处、低当低界等处、百眼佐等处、独石寨、重州、阿孟州、上龙州、峡江州、罗赖州、乘州、向州、阿岛州、罗邦州，多为管番民官总管府辖地，附著以备参考。）大小化等处。洛甲洛屯等处。低当低界等处。独石寨。百眼佐等处。（至治二年，百眼等处蛮夷长官司言，康佐寨主等杀巡检王忠以叛，宣慰司讨平之。）罗来州。那历州。重州。（宋勋州，废为重州长官司。）阿孟州。上龙州。（本桑州上隆寨，元初置上龙州，后降为长官司。）峡江州。罗赖州。（木爪犵狫地。）桑州。（至元二十九年，斡罗斯招抚桑州生苗，诣阙贡献。）白州。北岛州。罗那州。龙里等寨。六寨等处。帖犵狫等处。木当三寨等处。山斋等处。（即山寨之讹。）羡塘带夹等处。都云桑林独立等处。六洞柔远等处。竹古弄等处。（至元二十七年，金竹府土官言招降竹古弄、古鲁花等处三十余寨。）中都云板水等处。金竹府，唐蛮酋金密定授金竹寨土官。（至元二十六年，改四川金竹寨为金竹府。二十七年，置金竹府大隘等处四十二寨蛮夷长官。二十九年，金竹知府臊驴言：“招谕平岱山斋寨主，今有百眼、佐阿、冒谷、各营各迪等久欲内附。”诏从之。）都云军民府。（至元二十八年，洞蛮烂土立定云府。后至元元年，平伐、都云、定云酋长等来降，即其地复立宣抚司。《翰墨全书》都云定云安抚司所辖军民官，曰万朝平坝焦溪江水望城等处、吴黎当溪等处、中都云板水等处、大洞真等处、李殿李稍等处、上都云等处、八千寨楼等处、丹竹杨西等处、上官溪乂斗乂尾铜鼓等处、黎波重端等处、周色竹明等处、上水洞等处、平珠平驼等处，所辖蛮夷长，曰安化洞长官、安化中州等处、卯雄中团等处，曰安化下州只隆思丹归仁各丹五寨长官，曰铜人大小江等处、古州八万等处、容江八黄等处、十利合水等处、新化等处、宝安等处、湖耳洞提溪等处、省溪等处、务溪等处、董寨等处、万灰等处、平岳溪等处、施溪等处、武龙潭溪皮林铜左五开赖寨地西七洞邦乂等处。其中都云板水、李殿李稍等地名已见上下文，附著以备参考。）万平等处。南宁丹州。（至元二十九年，谕平伐等部，诏书南顺丹州，北怀金竹，旧志州误竹。）陈蒙烂士等处。（至元二十六年，中下烂士等处洞长忽带等以洞三百、寨一百一十来降。二十八年，改陈蒙洞为陈蒙州。二十九年，置陈蒙烂士军民安抚司。）李稍李殿等处。阳安等处。八千蛮。恭焦溪等处。都镇（又作都镇马乃等处。）平溪等处。平月李厓。阳并。卢山等处。乖西军民府。（皇庆元年置。二年又隶播州宣抚司。）上都云等处。（《明一统志》上都云等处、中都云板水等处，并元置。）

顺元等路军民安抚司，至元二十年，讨平四川九溪十八洞，大处为州，小为县，分立总管府，听顺元路宣慰司节制。（宣慰司改安抚司，年分阙。）二十八年，改隶湖广行省。雍真乖西葛蛮等处，唐蛮酋杨立信之后。（皇庆元年，改乖西等处军民府隶播州宣慰司。）葛蛮雍真等处。（大德五年，葛蛮雍真土官宋隆济叛。七年，讨平之。）曾竹等处。（大德七年，顺元同知宣抚事宋阿重尝为曾竹蛮夷长官，以其叔宋隆济叛，上言宜深入乌撒、乌蒙至水东，招木机苗，擒隆济以献。）龙平寨。（王圻《续文献通考》作把平寨，《明一统志》同。）骨龙等处。（《经世大典》作龙骨长官。蛮酋宋国以征南功，授土官。）底寨等处，唐蛮酋蔡氏以讨黑羊功，授底寨土官，子孙世据其地。（宋隆济反，达鲁花赤也思干避于底窝扬苦寨，即底寨。）茶山百纳等处。纳坝紫江等处。（唐紫姜县，后讹江。至元二十九年，安抚使宋子贤招谕平伐、大瓮眼、紫江、皮陵、潭溪、九堡等处蛮夷皆降。）磨波雷波等处。漕尼等处。青山远地等处。（至元二十六年，青山苗以不莫台、卑包等三十三寨内附。）木窝普冲普泥等处。武当等处。养龙坑宿征等处，唐番酋蔡崇隆以征九洞革老，授养龙土官。骨董龙里清江木楼瓮眼等处。高桥青塘鸭水等处。落邦札佐等处。（大德五年，犵狫阿寨去落邦札佐长官司十里。）平迟安得等处。六广等处。贵州等处。施溪样头朵泥等处。（宋丹川县。）水东寨。市北洞。平月。中曹百纳等处。（又作中嶆。旧志管番民总管府下复出中嶆百纳及底窝紫江瓮眼纳八二处，今删。）龙里寨。（《明一统志》龙里长官司与湖耳洞、亮寨、欧阳、新化、中林验洞、赤溪湳洞六长官司，均元置，隶思州宣抚司。湖耳等四寨均见思州安抚司下，惟中林验洞不见旧志。）

思州军民安抚司，宋思州，元置安抚思，原辖乐敦洞、上黎平、水从、潭溪、八丹、洪州、曹滴、古州、新化、湖耳、亮寨、欧阳十二长官司。至元十八年，改安抚司为宣慰司，兼管内安抚使，自龙泉坪徙司治于清江。二十一年，省宣慰司，以思、播二州隶顺元路宣慰司，后复置。二十九年，改思州宣慰司为军民安抚司。　领：婺川县。（宋务川县所属蛮夷洞官，曰明溪、甘细、瓮甸、古州、八万、龙团、横坡、得明、地野、新坑、欧阳。）镇远府婺州楠木洞。（至元二十一年，白乂洞、楠木洞蛮侵辰州，讨平之，立为一府九州。镇远府当置于此时，白乂为施溶州，亦此时。）古州八万洞。（宋镇远州。至元十八年，置镇远沿边溪洞招讨司。二十年，立总管府，以五开洞属之。至治二年，府废，五开洞改为上黎平长官司。）偏桥中寨，宋蛮酋安崇诚以功授偏桥长官司。（至元二十年来附。）野鸡坪德胜寨。偏桥四甲等处。思印江等处，元初蛮酋张恢以功授印江长官司。石干等处。晓爱泸洞赤溪等处。（又作赤溪湳洞。）卑带洞大小田等处。黄道溪。（宋丹阳县，元为野鸡坪黄道溪地。）省溪坝场等处。金容金达等处。（镇远府附郭，元初置镇安县，寻又改安夷县，后改金容、金达及杨溪、公俄两长官司。）台蓬若洞住溪等处。（思州附郭。）洪安等处。葛章葛商等处。平头著可通达等处。溶江芝子坪茶等处。亮寨。沿河。龙泉平。（思州旧治龙泉平，及火其城，移治清江。至元十七年，敕安抚司还旧治，蛮酋张坤元以功授龙泉坪长官司。）祐溪。水特姜。杨溪公俄等处。（镇远府附郭。）麻勇洞。恩勒洞。大万山苏葛办等处，元初，蛮酋田谷以功授大万山长官司。五寨铜人等处。铜人大小江等处。（初隶都云都定安抚司，后改隶思州。）德明洞。乌罗龙干等处，唐蛮酋杨通禄以功授乌罗长官司。西山大洞等处。秃罗。浦口。高丹，宋蛮酋何永寿以功授高丹洞长官司。福州。永州。乃州。銮州。程州。三旺州。地州。忠州。天州。文州。合凤州。芝山州。安习州。茆{艹难}等团。荔枝安化上中下蛮。曹滴等洞。洛卜寨。麦著土村。（亦曰麦著黄洞。）衙迪洞。会溪施容等处。感化州等处。契锄洞。腊惹洞。劳岩洞。驴迟洞。来化州。客团等处。中古州。乐墩洞。（后至元四年，古、潭溪、龙里、洪州诸洞三百余处，洞民六万余户，分隶清州，中古州、洪州均隶思州安抚司，龙里则隶管民总管府。至治二年，置中古州乐墩洞长官司。）上里坪。（即上黎平。至元二十年，立古州八万军民总管府。至治二年，改总管府为上黎平长官司。）洪州泊李等洞。（《明一统志》洪州泊里与潭溪蛮夷长官司、八丹蛮夷长官司，俱宋置军民长官司，元因之。）张家洞。朗溪洞。施秉前江等处。（至元二年置。）提溪等处。石阡等处，元初蛮酋杨九龙以功授石阡副长官司。欧阳寨。新化。湖耳洞。溶江芝子平茶。溶汉芝麻子平。（《翰墨全书》又有晓隘坡德明上甲寨、德牙松明洞、小江西庄寨、毛栅等处，金容金洞等处，葛安葛齐等处。）

沿边溪洞宣慰使司，宋蛮酋田二凤以功授沿边溪洞军民宣抚司，子孙世袭其职。元初改宣慰司。

播州军民安抚司，宋播州安抚司，本隶四川省。至元十六年，改播州为播南路。二十八年，从播州万户杨汉英之请，以播州等处管军万户杨汉英为绍庆珍州南平等处宣慰使，行播州军民宣抚使、播州等处管军万户。二十九年，改隶湖广行省。　领：播州军民都镇抚司。（播州宣慰使杨鉴降，明所领安抚司二，曰草塘，曰黄平。是黄平、草塘二处俱设安抚司。旧志略所领长官司六，曰真州即珍州，曰播州，曰余庆，曰白泥，曰容山，曰重安。惟重安不见旧志。）播川县。（附郭。宋鼎山县。至元十五年，以鼎山仍隶播州。十六年，改鼎山为播川县。）黄平府。（至元二十八年，置。至治三年，罢播州长官所，徙其民隶黄平府。）平溪上塘罗骆家等处。水车等处。石粉罗家永安等处。锡乐平等处。白泥等处，元初蛮酋杨正宝以功授泊泥司副长官。南平綦江等处。（宋以南川县铜佛顶地置南平军。）珍州思宁等处。（唐之播川镇，后改镇为珍州。至正末，改为真州。）水烟等处。溱洞涪洞等处。（宋废溱州为溱溪寨。）洞天观等处。葛浪洞等处。赛坝垭黎焦溪等处。小孤单张倒柞等处。乌江等处。旧州草塘等处。恭溪杳洞水囤等处。平伐月石等处。下坝。寨章。横坡。平地寨。寨劳。寨勇。上塘。寨垣。<*口岑奔。平模。林种密秀。沿河祐溪等处，元初蛮酋张坤义以功授沿河祐溪长官司。余庆州，唐蛮酋毛巴以功授余庆州刺史，子孙世有其地。容山等处。（《翰墨全书》洪溪马峡等处、清江、中平、三都、望浦、仁怀、古磁俱隶播州军民安抚司。）

新添葛蛮军民安抚司，唐蛮酋宋景阳以功授大万谷落总管，子孙世有其地。至元二十八年，来降，置安抚司。大德元年，授葛蛮驿券一。（南宋时蛮酋宋永高攻麦新城蛮，克之，改曰新添城，别号新添为遏蛮军，后又讹为葛蛮。）　南渭州，宋羁縻州，属荆湖路。元初，属新添葛蛮安抚司。落葛谷鸱桥等处。（自落葛谷鸱等处至麦傲，《翰墨全书》皆为八番顺元宣慰司所属。）昔不梁骆拓密约等处。（又作骆杯密约，有洛白河骆拓即洛白。）乾溪吴地等处。哝耸古平等处。（宋隆济作乱，自贵州至新添界哝耸波瓮城都朵等处，都朵又作都桑。）都镇马乃等处。坪普乐重墺等处。（又作落重顿。）落同当等处。（又作落重同。）独禄。三陂地蓬等处。小葛龙洛邦到骆豆虎等处。罗月和。麦敖。大小田陂带等处。都云洞洪安画剂等处。谷霞寨。（至大三年，谷霞寨主洛卜傍来降。）刺客寨。吾狂寨。（至大三年，吾狂寨主的鸣来降。）必郎寨。谷底寨。都谷部寨。（至大三年，都谷部寨主只验来降。）犵狫寨。（《明一统志》犵狫寨亦元置，并隶平越指挥司。）

平伐等处军民安抚司，大德元年，平伐九寨来降，立长官司。至大三年，升军民安抚司。后至元元年，复改宣慰司。三年，又为安抚司。　安剌远。思楼寨。（元贞初，宣慰使呼鲁国图招降思楼、浴暮、梅求诸蛮。）浴暮寨。梅求望怀寨。甘长。桑州郎寨。永县寨。平里县寨。锁州寨。双隆寨。思母寨。归仁寨。各丹洞。（自各丹至光州，《翰墨全书》为永顺、保静、南渭三州安抚司所属蛮夷军民长官。）木当寨。雍郎客都等处。雍门犵狫等处。栖求等处。伴客蛮娄水等处。（又作仲家娄水。）乐赖蒙囊吉利等处。华山谷津等处。青塘望怀甘长不列独良等处。光州。（宋功州，声转为光州。至元三十年，光州蛮光龙等入贡，授蛮夷长官。）者者寨。安化思云等洞。北遐洞。茅难思风北郡都变等处。（《翰墨全书》属永顺等三州安抚司。）必证县。潘乐盈等处。诚州富盈等处。赤畲洞。罗章特团等处。福水州。允州等处。钦村。硬头三寨等处。颜村。水历吾洞等处。顺东六龙图。推寨。橘叩寨。格慢等处。客卢寨。地省等处。平魏。白厓。（唐以宋沱洞、鸟引洞、芦荻洞、村望洞、白厓洞五寨命田氏世官其地，宋因之。至元二十一年，升为施溶州，后仍为白厓长官司。）雍门客当乐赖蒙囊大化木瓜等处。嘉州。分州。平硃。（大德元年，平硃六洞蛮及十部洞蛮皆来降。二年，立平硃石洞三蛮夷长官司，设土官二十四员。）洛河洛脑等处。宁溪。瓮除。麦穰。孤顶得同等处。邑瓮。陂控州。南平。独山州。（至大三年，独山州土官蒙天童款附，置独山州窖洞木洞都谷部等处诸军民司。）木洞。瓢洞。窖洞。大青山骨计等处。百佐等处。九十九寨蛮。当桥山齐朱谷列等处。虎列谷当等处。真除杜珂等处。杨坪杨安等处。棣甫都城等处。杨友阆。百也客等处。阿落传等寨。蒙楚。公洞龙木。三寨猫犵剌等处。黑土石。洛滨洛咸。益输沿边蛮。割和寨。王都谷浪寨。王大寨。只蛙寨。黄平下寨。林拱章秀拱江等处。密秀丹张。（丹张即前单张，各郎西即前葛浪洞，草堂即前草塘，恭溪、焦溪、林种俱见前，疑诸地前属播州，后属平伐，遂重复如此。）林种拱帮。西罗剖盆。杉木筲。各郎西。恭溪望城崖岭等处。孤把。（又名孤把当。）焦溪笃住等处。草堂等处。上桑置。下桑直。（元初，置桑直县安抚司，至正末废。）米坪。今其平尾等处。保靖州。（宋羁縻州，元因之。）特团等处。

西北地附录（太祖长子朮赤、次子察合台及太祖孙旭烈兀分封之地，为西北三藩，称笃来帖木儿、月祖伯、不赛因位下者。文宗至顺三年，《经世大典》成书，据当时藩王位下载其封地，故不称朮赤诸王，旧志采自《经世大典》，今因之。其地名与《经世大典》图互有出入，则纂修《大典》者之疏也。）

笃来帖木儿位下（察合台大王五世孙。）

途鲁吉。（《经世大典图》在可失哈耳北阿力麻里西南，本西突厥之地，后属西辽。太祖灭西辽，以其地封察合台。）

柯耳鲁。（《大典图》在阿力麻里西北，本突厥三姓叶护葛逻普之地。太祖六年，其酋阿尔思兰来降，后帖木耳驸马封其子沙哈普于其地。）

畏兀儿地。（本高昌地，唐置交河郡，又为回鹘所据，后自号畏兀儿。太祖六年，其亦都护来朝，置达鲁花赤监之。）　哥疾宁。（城名，《大典图》作嘎自尼，唐漕国之鹤悉那城，后为货勒自弥属城。太祖十六年取之。）可不里。（城名，《大典图》在哥疾宁城东，货勒自弥属地。）巴达哈伤。（城名，亦部落名，本西辽地，哲别克西辽，其酋将遁入巴达克山，即此地。）忒耳迷。（城名，本唐之喝密图，货勒自弥属地。太祖十五年，自将大军攻下之。）不花剌。（城名，唐安国地，本西辽属部，后为货勒自弥所并。太祖十五年取之。）那黑沙不。（城名，唐那色波国地。太祖十七年驻兵此地。英宗以后，元人称其地曰咳而什，葛葛儿克汗建宫殿于其地，国语称宫殿曰咳尔什。）的里安。（城名，《大典图》作的安里，在不花剌柯提之间。）撒麻耳干。（城名，本唐康国地，后为回纥所据，货勒自弥复取之。太祖十六年，攻拔其城。宪宗置阿梅河等处行尚书省治此，后为驸马帖木儿都城，东有养夷沙鹿梅牙塞蓝塔什千，西有渴石迭里迷诸城，皆隶焉。）忽毡。（地名，《大典图》在察赤南，撤麻耳千东，本唐俱战提国地。太祖十五年，征货勒自弥，使别将攻克忽毡。）马耳亦囊。（城名。）可失哈耳。（城名，本西辽属地。太祖十三年取之。）忽炭。（城名，《图》在倭赤之西，可失哈耳之东南，本兀丹部，又曰斡端。至元中，置宣慰司都元帅府，未几罢。）柯提。（城名，《大典图》在货勒自弥东南，为货勒自弥旧部。）兀提剌耳。（《图》在撒麻耳千之北，城名，蒙古人称为卯危巴里克，译言恶城，以攻城多伤士卒。）巴补。（城名，《大典图》在忽毡东。）讹迹邗。（《大典图》作讹迹，即旧史《本纪》之养吉干。）倭赤。（城名。）苦叉。（亦作曲先，元初置曲先答林元帅府。）柯散。（城名，《大典图》在察赤西，本宁远国之渴寨城，唐置休循州都督府。）阿忒八失。（《大典图》在亦剌八里西南，又曰浑八升。）八里茫。（《大典图》在倭赤北，屠寄说茫为沙之误字，八里沙即八剌沙衮，西辽都城。）察赤。（唐石国地，又名塔什干。太祖十五年，征西域，攻拔其城。）也云赤。（城名，《大典图》在亦剌八里西。）亦剌八里。（城名，《大典图》在阿力麻力西南。）普剌。（城名。）也迷里。（城名，《大典图》在普剌东北。定宗潜邸在此。）阿力麻里。（城名，《大典图》在苦叉北。至元八年，北平王南木合建幕庭之地。）合剌火者。（本火州治。至治间，地入察合台后王。至顺元年，复立总管府。）鲁古尘。（《图》在合剌火者之东，他古新之西，唐柳中县，又曰柳陈城。）别失八里。（《图》在鲁古尘之北，本回鹘五城，为畏兀儿地。宪宗置行尚书省。至元二十年，改立宣慰司元帅，后为察合台后王属地。）他古新。（城名，《大典图》在鲁古东北。）仰吉八里。古塔巴。彰八里。（《大典图》在别失八里之西，由此而西为古塔巴，又西仰吉八里。）

月祖伯大王位下。（朮赤五世孙。）

撒耳柯思。（部族名。太祖十六年，命速不台征其部落，取之。《大典图》在阿兰阿思之南。）

阿兰阿思。（部族名，亦名阿速。太祖十六年，速不台取其地。）

钦察。（部族名。）斡罗斯。（部族名，详外国列传。）

不里阿耳。（部族名，亦城名，又作布尔嘎尔。《大典图》在钦察东北，唐波腊国。太祖十六年，速不台征其部族，后拔都西戎，始城之。）

撒吉剌。（部族名，亦城名，斡罗斯之属地。）

花剌子模。（部族名，又作货勒自弥，详外国列传。）　赛蓝。（城名，本西突厥地，先为海都分地，又属拔都后王，后为驸马帖木儿所取。）巴耳赤邗。（城名，一曰八儿真。太祖十五年，朮赤攻拔其地。）毡的。（城名，一名郑成。太祖征西域，朮赤分兵取毡的养吉干。）不赛因大王位下（旭烈兀四世孙。）

八哈剌因。（地名，沈曾植说当作哈剌八因。）

怯失。（地名，《大典图》与八哈剌因隔海东西相对。）

八吉打。（即报达，详列传。）

孙丹尼牙。（哈儿班答大王所筑都城。）

忽里模子。（地名。大德中，合赞大王遣使来朝，浮海归，其登陆处为忽普谟斯，即此地。）　可咱隆。（城名，《大典图》在失罗子西，先为法而斯部属地。）设剌子。（法而斯之都城，一名石罗子。）泄剌失。（城名，《大典图》在设剌子东。）苦法。瓦夕的。（城名，与苦法均为报达属城。）兀乞八剌。（城名，《大典图》在毛夕里东南，报达属城。）毛夕里。（本一小国，中统三年，旭烈兀大王灭之。）设里汪。（地名，《大典图》在兀乞八剌东，一名失儿湾。太祖十六年，者别攻拔其城。按《大典图》误当作兀乞八剌东北，当次于巴耳打阿、打耳班之下，不当介于毛夕里、罗耳之间。）罗耳。（国名，旭烈兀灭之。）乞里茫沙杭。（城名，报达属城。宪宗七年，旭烈兀克之。）兰巴撒耳。（城名，《大典图》在乞里茫沙东，又曰伦白塞耳，本木剌夷堡。宪宗六年，降于旭烈兀。）那哈完的。（城名，又曰你诃温多，唐阿昧国城都。）亦思法杭。（城名，本货勒自弥属城，为波斯旧都。）撒瓦。柯伤。低廉。（地名，又曰低楞木剌夷堡，旭烈兀平木剌夷，其部众负险自守，至哈而班答始取之。）胡瓦耳。西模娘。（城名，《图》在塔米设之南，撒里牙之东，即辽之仙门国。）阿刺模忒。（城名，本木剌夷属堡，旭烈兀攻降之。）可疾云。（城名，又曰憨颜，货勒自弥属地。太祖十五年，大将哲别攻拔之。）阿模里。（《大典图》直里海正南，为马三德兰部之会城。）撒马牙。（本马三德兰部属城。）塔米设。（达拔里斯单部属城。）赞章。（城名，《大典图》在可斯费音西北。）阿八哈耳。（城名。）撒里茫。（本毛夕耳部属城，旭烈兀征报达，道破此城。）朱里章。（本货勒自弥属城。）的希思丹。（地名。）巴耳打阿。（本阿而俺部都城。）打耳班。（地名，译言门，波斯筑城乞儿吉思山之要隘，打耳班其通行之门，者别、速不台讨钦察等部即取道于此。）巴某。（城名，《大典图》失载。又曰八米俺。太祖追札剌勒哀，道攻此城，皇孙阿秃干中流矢卒，城破夷为平地。）塔八辛。（城名，《大典图》失载。）不思忒。（本昔义斯单部之会城。）法因。（本木刺夷之属城。）乃沙不因。（太祖十六年，皇子拖雷攻拔其城。）撒剌哈西。（城名，太祖十六年，拖雷克之。）途思。（本货勒自弥属城，太祖十二年，拖雷克之。）巴瓦儿的。（城名。）麻里兀。（又曰马鲁，为呼拉商属部四大城之一，其三曰弥沙不儿，曰巴里黑，曰哈烈。）塔里干。（城名，本唐之咀剌健国，又曰塔思寒。太祖十六年，亲征攻拔其城。）巴黑里。（城名，唐之缚喝国地。）

吉利吉思、撼合纳、谦州、益兰州等处。（吉利吉思者，初以汉地女四十人，与乌思之男结婚，此地乞利译言四十，吉思译言女子也。相传乃蛮部始居此，元初析其民为九千户。其地长一千四百里，广半之。昂可剌为吉利吉思之附庸，因水名其地，昼长夜短，日没炙羊胛熟，东方已曙。乌斯亦以水为名。撼合纳译言布囊也，地形似之。至元中，徙兀连、撼合纳吉利吉思三部人于肇州。谦州又曰欠欠祝，或曰汪汗始居此地。益兰州，益兰者译言蛇。初其地见一巨蛇穴中出，饮河水，故名之。至元七年，刘好礼为吉利吉思撼合纳谦州益兰州等处断事官，以益兰州为治所。）

征东行中书省，领招讨司二、劝课使五。（至元二十年，置征东行中书省。大德三年，改镇东行中书省。五年，复为征东行中书省。未几，罢。至大元年，复置。皇庆元年，又罢。《方舆胜览》镇东行中书省，领安抚高丽总管府、沈州高丽总管府、耽罗国军民安抚司。按高丽总管府并于沈州，高丽总管府改属辽阳行省。旧志征东行省下复列“沈阳等路高丽军民总管府”一路，隶于两省，误甚矣。耽罗安抚司，后改总管府，大德五年，与五道税课使皆罢。）

征东招讨司。庆尚州道劝课使。东界交州道劝课使。全罗州道劝课使。忠清道劝课使。西海道劝课使。耽罗国招讨司，其贡赋每岁进毛施布百匹，后改为军民都达鲁花赤总管府。二十一年，又改为军民安抚司。三十一年还隶高丽国。大德四年，复置耽罗总管府。五年，改军民万户府。（是年，高丽王昛请罢耽罗总管府，隶本国，置万户府，如合浦镇边事例，从之。）




第一百零七旱灾卦〔亢阳失阴乾天西北〕：三上三下空竭之象

象曰：炎暑为患，天地燋然。上天请龙，入地求泉，惶惶恐惧，人皆不安。

颜曰：天地俱阳，亢极之象。请龙求泉，竟无所感。此卦大凶，田蚕无利，或远千里吉。

何曰：旱炎为灾，由上无惠泽，下结民怨，百事不成。婚姻、起造、求财，并不利。

陈曰：上下皆亢阳而无阴以应之，中位又空，旱之象也。故曰云云。

刘曰：天地俱阳，旱火炽也。惶恐不安，失其位也。

此课上下俱阳，而无人位，独阳不生，故为灾旱。占事百无所成。

诗曰：欲进前程退后难，几回欢喜几盘桓。漫如东海捞明月，费尽精神只等闲。


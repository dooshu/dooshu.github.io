○释道拜君亲议状

究以释门垂范，义在冲虚；道家立言，理归损挹。岂自矜尚，然後为高？（事如秘阅局议中弹。）若乃君臣父子之仪，尊卑贵贱之序，与夫儒教，分路同趋。但缁服黄冠，未通正法，真言净戒，莫能坚受，惟凭衣钵，以自尊崇（弹曰：经称袈裟者，诸佛幢相又言同于佛塔。钵盂应法之器，自古诸佛皆用此器。故《十轮经》云：“象王见猎师著袈裟敬，故自拔其牙与此猎师。”又《四分律》云：“大律娑伽，ヌ伏毒龙置於钵中。”是知应器法衣，其功不小。法服之贵，何事深疑？且负版冕衣仲尼犹敬，矧兹器服而不尊乎）。谦之道既亏，熏修之行弥失。然则尊严之极，本属君亲，资敬所归，道俗何别？上动皇鉴，下择刍词，改而更张，请遵拜议。谨议。








卷二十

<史部,别史类,郝氏续後汉书>

钦定四库全书

续後汉书卷二十　　　　　　元　郝经　撰

列传第十七

汉臣

刘封　刘琰　彭羕　李邈　廖立　李严魏延　杨仪

【义例曰凡杀不以罪者如魏吴诸人类为死虐篇封等八人皆昭烈末帝世以罪诛放者故自为列传云】

刘封者本罗侯寇氏之子长沙刘氏之甥也昭烈至荆州未有继嗣养封为子及昭烈入蜀自葭萌还攻刘璋时封年二十余武力过人将兵与诸葛亮张飞等泝流西上所在战克益州旣定以封为副军中郎将宜都太守孟逹北攻房陵杀其太守蒯祺进攻上庸昭烈遣封统逹军上庸太守申耽降迁封为副军将军关羽围樊召封发兵封不应又与逹不和恃贵陵逹逹叛降魏与魏将夏侯尚等袭封与封书曰古人有言疏不间亲新不加旧此谓上明下直谗慝不行也若乃权君谲主贤父慈亲犹有忠臣蹈功以罹祸孝子抱仁以?难种商白起孝己伯奇皆其类也【原注史记范蠡自齐遗大夫种书曰蜚鸟尽良弓藏狡兎死走狗烹越王为人长颈鸟喙可与共患难不可与共安乐子何不去种见书称病不朝人或谗种且作乱越王乃赐种劔曰子教寡人伐吴七术寡人用其三而败吴其四在子子为我从先王试之种遂自杀商鞅变法治秦秦人富强天子致胙於孝公诸侯毕贺秦封之商於十五邑号为商君孝公卒秦惠王立公子?之徒告商君反惠王车裂商君以徇　家语曾参遣妻告其子曰高宗以後妻杀孝己尹吉甫以後妻杀伯奇】其所以然非骨肉好离亲亲乐患也或有恩移爱易亦有谗间其间虽忠臣不能移之於君孝子不能变之於父势利所加改亲为雠况非亲亲乎故申生卫汲御寇楚建禀受形之气当嗣立之正而犹如此【原注左氏传卫宣公烝於夷姜生急子为之娶於齐而美公取之生夀及朔宣姜与朔构急子公使诸齐使盗待诸莘将杀之夀子告之使行不可夀子载其旌以先盗杀之急子至又杀之史记陈宣公有嬖姫生子欵欲立之乃杀太子御寇楚平王为太子建娶妇费无忌说王自取之使太子建居城父守边无忌又谗建建亡奔宋】今足下与汉中王道路之人尔亲非骨肉而据势权义非君臣而处上位征则有偏任之威居则有副军之号远近所闻也自立阿斗为太子已来有识之人相为寒心如使申生从子舆之言必为太伯卫汲听其弟之谋无彰父之讥也且小白出奔入而为霸重耳踰垣卒以克复【原注左氏传齐襄公立无常鲍叔牙奉公子小白出奔莒无知弑襄公桓公自莒先入】自古有之非独今也夫智贵免祸明尚夙达仆揆汉中王虑定於内疑生於外矣虑定则心固疑生则心惧乱祸之兴作未尝不由废立之间也私怨人情不能不见恐左右必有以间汉中王矣然则疑成怨闻其发若践机耳今足下在远尚可假息一时若大军遂进足下失据而还窃相为危之昔微子去殷智果别族违难背祸犹皆如斯今足下弃父母而为人後非礼也知祸将至而留之非智也见正不从而疑之非义也自号为丈夫为此三者何所贵乎以足下之才弃身来东继嗣罗侯不为背亲也北面事君以正纲纪不为弃旧也怒不致乱以免危亡不为徒行也加陛下新受禅命虚心侧席以德怀远若足下翻然内向非但与仆为伦受三百户封继统罗国而已当更剖符大邦为始封之君陛下大军金鼓以震当转都宛邓若二敌不平军无还期足下宜因此时早定良计易有利见大人诗有自求多福行矣足下勉之无使狐突闭门不出【原注国语公使太子伐东山狐突御戎至于稷桑翟人出逆申生欲战狐突谏曰不可申生曰君之使我非欢也抑欲测吾心也不战而反我臯滋厚我战虽死犹有令名焉果战败翟于稷桑而反谗言益起狐突杜门不出君子曰善深谋】封不从申耽弟仪叛封走成都既而耽亦叛降魏昭烈怒封之不救关羽又陵达使叛诸葛亮虑封刚猛易世之後终难制御劝昭烈因此除之於是赐封死使自裁封叹曰恨不用孟子度之言昭烈为之流涕封子林为牙门将咸熙元年【谨案此传书咸熙元年则知末帝纪及后妃传改炎兴二年者非也】徙居河东

刘琰字威硕鲁国人也昭烈在豫州辟为从事以其宗姓有风流善谈论厚亲待之遂随从周旋常为宾客昭烈定益州以琰为固陵太守末帝立封都乡侯班位每亚李严为卫尉中军师後将军迁车骑将军然不豫国政但领兵千余随丞相亮讽议而已车服饮食侈靡侍婢数十皆能声乐又悉教诵读鲁灵光殿赋建兴十年与前军师魏延不和言语虚诞亮责让之琰与亮牋谢曰琰禀性空虚本薄操行加有酒荒之病自先帝以来纷纭之论殆将倾覆颇蒙明公本其一心在国原其身中秽垢扶持全济致其禄位以至今日间者迷醉言有违错慈恩含忍不致之于理使得全完保育性命虽必克己责躬改过投死以誓神灵无所用命则靡寄顔於是亮遣琰还成都官位如故琰失志慌惚十二年正月琰妻胡氏入贺太后太后令特留胡氏经月乃出胡氏有美色琰疑末帝有私呼卒五百挝胡至於以履搏面而後弃遣胡具以告琰坐下狱有司议曰卒非挝妻之人面非受履之地琰竟弃市自是大臣妻母朝庆遂絶彭羕字永年广汉人身长八尺容貌甚伟骄傲多所轻忽惟敬同郡秦子敕荐之於太守许靖曰昔高宗梦傅说周文求吕尚爰及汉祖纳食其於布衣【原注汉书郦食其为里监门沛公至高阳传舍使人召食其食其入即长揖不拜言六国纵衡时因下陈留号食其为广野君】此乃帝王之所以创业垂统缉熙厥功也今明公稽古皇极允执神灵体公刘之德行勿翦之惠清庙之作於是乎始褒贬之义於是乎兴然而六翮未之备也伏见处士緜竹秦宓膺山甫之德履隽生之直枕石漱流吟咏緼袍偃息於仁义之途恬淡於浩然之域高概节行守直【谨案陈志作守贞通志作守真】不亏虽古人潜遁蔑以加旃若明府能招致此人必有忠谠落落之誉丰功厚利建迹之勲【案元本陈志作立勲】然後纪功於王府飞声於来世不亦美哉羕仕州不过书佐後又为衆人所谤毁於州牧刘璋璋髠钳羕为徒隶会昭烈入蜀泝流北行羕欲纳说昭烈乃往见龎统统与羕非故人又适有宾客羕径上统牀卧谓统曰须客罢当与卿善谈统客既罢往就羕坐羕又先责统食然後共语因留信宿至于经日统大善之而法正宿自知羕遂并致之昭烈昭烈亦以为奇数令羕宣传军事指授诸将奉使称意识遇日加成都既定昭烈领益州牧拔羕为治中从事羕起徒步一朝处州人之上形色嚣然自矜得遇滋甚诸葛亮虽外接待羕而内不能善屡密言昭烈羕心大志广难可保安昭烈既敬信亮加察羕行事意亦稍踈左迁羕为江阳太守羕闻当远出私情不悦往诣马超超问羕曰卿才具秀拔主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖可复道邪【原注扬雄方言灭鳃乾都耆革老也郭璞注曰皆老者皮色枯瘁之形也裴松之以为皮去毛曰革古者以革为兵故语称兵革革犹兵也羕骂备为老革犹言老兵也】又谓超曰卿为其外我为其内天下不足定也超羇旅归国常怀危惧闻羕言大惊默然不答羕退具表羕辞於是收羕付有司羕於狱中与诸葛亮书曰仆昔有事於诸侯以为曹操暴虐孙权无道振威闇弱其惟主公有覇王之器可与兴业致治故乃翻然有轻举之志会公来西仆因法孝直自衒鬻龎士元斟酌其间遂得诣公於葭萌抵掌而谈论治世之务讲覇王之业建取益州之策公亦宿虑明定即相然赞遂举事焉仆於故州不免凡庸忧於罪罔得遭风云激矢之中求君得君志行名显从布衣之中擢为国士盗窃茂才分子之厚谁复过此【原注裴松之曰分子之厚者羕言刘主分儿子厚恩施之於己故其书後语云负我慈父罪有百死也】羕一朝狂悖自求葅醢为不忠不义之鬼乎先民有言左手据天下之图右手刎咽喉愚夫不为也况仆颇别菽麦者哉所以有怨望意者不自度量苟以为首兴事业而有投江阳之论不解主公之意意卒感激颇以被酒侻【原注他活反】失老语此仆之下愚薄虑所致主公实未老也且夫立业岂在老少西伯九十宁有衰志负我慈父罪有百死至於内外之言欲使孟起立功北州戮力主公共讨曹操尔宁敢有他志邪孟起说之是也但不分别其间痛人心尔昔每与士元共相誓约庶托足下末踪尽心於主公之业追名古人载勲竹帛士元不幸而死仆败以取祸自我堕之将复谁怨足下当世伊吕也宜善与主公计事济其大猷天明地察神祗有灵复何言哉贵使足下明仆本心尔行矣努力自爱自爱羕竟诛死时年三十七李邈字汉南广汉郪人也刘璋时为牛鞞长昭烈领益州牧为从事正旦命行酒得进见让昭烈曰振威以将军宗室肺腑委以讨赋元功未效先寇而灭邈以将军之取鄙州甚为不宜也昭烈曰知其不宜何以不助之邈曰非不敢也力不足尔有司将杀之诸葛亮为请得免久之为犍为太守丞相参军安汉将军建兴六年亮北征马谡败绩亮将杀之邈谏以秦赦孟明用霸西戎楚诛子玉二世不竞失亮意还蜀十二年亮薨末帝素服发哀三日邈上疏曰吕禄霍禹未必怀反叛之心孝宣不好为杀臣之君皆以臣惧其偪主畏其威故奸萌生亮身杖强兵狼顾虎视五大不在边臣常危之今亮陨殁宗族得全西戎静息大小为庆末帝怒下狱诛之弟卲字永南昭烈定益州为州书佐部从事建兴元年丞相亮辟为西曹掾亮南征留卲为治中从事是岁卒廖立字公渊武陵临沅人昭烈领荆州牧辟为从事年未三十擢为长沙太守昭烈入蜀诸葛亮镇荆州孙权遣使通好于亮因问士人皆谁相经纬者亮答曰龎统廖立楚之良才当赞兴世业者也建安二十年权遣吕蒙掩袭南三郡立脱身走自归昭烈昭烈素识待之不深责也以为巴郡太守二十四年昭烈为汉中王徵立为侍中末帝袭位徙长水校尉立本意自谓才名宜为诸葛亮之贰而更游散在李严等下常怀怏怏後丞相掾李合蒋琬至立计曰军当远出卿诸人好谛其事昔先帝不取汉中与吴人争南三郡卒以三郡与吴人徒劳役吏士无益而还既亡汉中使夏侯渊张合深入于巴几丧一州後至汉中使关侯身死无孑遗上庸覆败徒劳一方是羽怙恃勇名作军无法直以意突耳故前後数丧师衆也如向朗文恭凡俗之人耳恭作治中无纲纪朗昔奉马良兄弟谓为圣人今作长史素能合道中郎郭演长从人者耳不足与经大事而作侍中今弱世也欲任此三人为不然也王连流俗苟作掊克使百姓疲弊以致今日合琬具白其言于诸葛亮亮表立曰长水校尉廖立坐自贵大?否羣士公言国家不任贤达而任俗吏又言万人率者皆小子也诽诱先帝疵毁衆臣人有言国家兵衆简练部伍分明者立举头视屋愤咤作色曰何足言凡如是者不可胜数羊之乱羣犹能为害况立托在大位中人以下识真伪邪【原注亮集有亮表曰立奉先帝无忠孝之心守长沙则开门就敌领巴郡则尤闇昧闟茸其事随大将军则诽谤讥诃侍梓宫则挟刃断人头于梓宫之侧陛下即位之後普增职号立随比为将军面语臣曰我何宜在诸将军中不表我为卿上当在五校臣答将军者随大比耳至于卿者正方亦未为卿也且宜处五校自是之後怏怏怀恨诏曰三苗乱政有虞流宥廖立狂惑朕不忍刑亟徒不毛之地】于是废立为民徙汶山郡立躬率妻子耕殖自守闻诸葛亮卒垂泣叹曰吾终为左袵後监军姜维率偏军经汶山往诣立称立意气不衰言论自若立遂终于徙所妻子还蜀

李严字正方南阳人也少为郡职吏以才干称荆州牧刘表使历诸郡县曹操入荆州时严宰秭归遂西诣蜀刘璋以为成都令复有能名建安十八年署严为护军拒昭烈於绵竹严率衆降昭烈拜严禆将军成都既定为犍为太守兴业将军二十三年盗贼马秦高胜等起於郪【原注音凄】合聚数万人到资中县时昭烈在汉中严不更发兵但率将郡士五千人讨之斩秦胜等首枝党星散悉复民籍又越嶲夷率高定遣军围新道县严驰往赴救贼皆破走加辅汉将军领郡如故章武二年昭烈徵严诣永安宫拜尚书令昭烈疾病严与丞相亮并受遗诏辅少主以严为中都护统内外军事留镇永安建兴元年封都乡侯假节加光禄勲四年转为前将军以丞相亮欲出军汉中严当知後事移屯江州留护军陈到驻永安皆统属严严与孟达书曰吾与孔明俱受寄托忧深责重思得良伴亮亦与达书曰部分如流趣舍罔滞正方性也其见推如此初亮南征诏赐金鈇钺一具曲盖一前後羽葆鼓吹各一虎贲六十人亮固辞不得已受之严与亮书劝亮宜受九锡进爵称王亮以书让之曰吾与足下相知久矣何不复相解【谨案何陈志作可】望足下诲以匡国勉以大义而遽有是邪【原注蜀志曰诲以光国戒之以勿拘之道是以未得默也】吾本东方下士误用於先帝位极人臣禄赐百亿今讨贼未效知已未答可为莽操之非分坐自贵大乎【原注蜀志曰知已未答而方宠齐晋坐自贵大非其义也】若灭魏斩叡还於故都吾当让还爵位复命先帝於地下尔【原注蜀志曰若灭魏斩叡帝还故居与子并升虽十命可受况於九耶】於是亮始疑严之妄八年迁骠骑将军以曹真欲三道寇汉川亮命严将二万人赴汉中表严子丰为江州都督督军典严後事亮以明年当出军命严以中都护署府事改名为平九年春亮军祁山平催督运事秋夏之际值天霖雨运粮不继平遣参军狐忠督军成藩喻指呼亮来还亮承以退军平闻军退乃更徉惊说军粮饶足何以便归欲以解已不办之责显亮不进之愆又表末帝说军伪退欲以诱贼与战亮具出其前後手笔书疏本末平违错章灼平辞穷情竭首谢罪负於是亮表平曰自先帝崩後平所在治家尚为小惠安身求名无忧国之事臣当北出欲得平兵以镇汉中平穷难纵横无有来意而求以五郡为巴州刺史去年臣欲西征欲令平主督汉中平说司马懿等开府辟召臣知平鄙情欲因行之际偪臣取利也是以表平子丰督主江州隆崇其遇以取一时之务平至之日都委诸事羣臣上下皆怪臣待平之厚也正以大事未定汉室倾危伐平之短莫若褒之然谓平情在於荣利而已不意平心颠倒乃尔若事稽留将致祸败是臣不敏言多增咎亮又公文上尚书曰平为大臣受恩过量不思忠报横造无端危耻不辨迷罔上下论狱弃科导人为奸狭情志狂若无天地自度奸露嫌心遂生闻军临至西向托疾还沮漳军临至沮复还江阳平参军狐忠勤谏乃止今篡贼未灭社稷多难国事惟和可以克捷不可包含以危大业辄与行中军师车骑将军都乡侯臣刘琰使持节前军师征西大将军领凉州刺史南郑侯臣魏延前将军都亭侯臣袁綝左将军领荆州刺史高阳乡侯臣吴懿督前部右将军玄乡侯臣高翔督後部後将军安乐亭侯臣吴班领长史绥军将军臣杨仪督左部行中监军扬武将军臣邓芝行前监军征南将军绥军将军臣刘巴行中护军偏将军臣费禕行前护军偏将军汉成亭侯臣许允行左护军笃信中郎将臣丁咸行右护军偏将军臣刘敏行护军征南将军当阳亭侯臣姜维行中典军讨虏将军臣上官雝行中参军昭武中郎将臣胡济行参军建义将军臣阎晏行参军偏将军臣爨习行参军禆将军臣杜义行参军武畧中郎将臣杜祺行参军绥戎都尉臣盛勃领从事中郎武畧中郎将臣樊岐等议辄解平任免官禄节传印绶符策削其爵土诏废平为民徙梓潼郡亮与平子丰教曰吾与君父子戮力以奬汉室此神明所闻非但人知之也表都护典汉中委君於东关者不与人议也谓至心感动终始可保何图中乖乎昔楚卿屡绌亦乃克复思道则福应自然之数也愿寛慰都护勤追前阙今虽解任形业失故奴婢宾客百数十人君以中郎参军居府方之气类犹为上家若都护思负一意君与公琰推心从事者否可复通逝可复还也详思斯戒明吾用心临书长叹涕泣而已亮又与蒋琬董允书曰孝起前为吾说正方腹中有鳞甲乡党以为不可近【谨案江表传曰严少为郡职吏用情深尅苟利其身乡里为严谚曰难可狎李鳞甲】吾以为鳞甲者但不当犯之尔不图复有苏张之事出於不意可使孝起知之孝起者卫尉南阳陈震也十二年平闻亮薨发病卒平常冀亮当自补复策後人不能故以激愤也丰官至朱提太守【原注苏林汉书音义朱音铢提音如北方人名士曰提也】

议曰封琰羕自取夷灭刑不为滥立严放废禁锢罚当其罪政立令行国人畏服东汉刑纲懈弛朝廷曰卑终於颓圯故崔寔政论以为治当尚严孔明治蜀猛以济寛知救弊之道也习凿齿曰管仲夺伯氏骈邑三百没齿无怨言圣人以为难亮之使廖立垂泣李平致死岂徒无怨言而已哉夫水至平而邪者取法镜至明而丑者无怨水镜之所以能穷物而无怨者以其无私也水镜无私犹以免谤况大人君子怀乐生之心流矜恕之德法行於不可不用刑加乎自犯之罪爵之而非私诛之而不怒天下有不服者乎诸葛亮於是可谓能用刑矣

谨案目録此下有魏延杨仪传今阙

议曰延以勇畧为昭烈识拔故每以韩信耿弇当一面自许【原注汉书张良曰汉王之将独韩信可属大事当一面云云韩信请兵三万人愿北举燕赵东击齐南絶楚粮道汉王与之　後汉书耿弇请北收上谷兵未发者定彭宠于渔阳取张丰于涿郡还收富平获索东攻张步以平齐地云云及平张步车驾至临溜帝自劳军谓弇曰将军前在南阳建此大策常以为落落难合有志者事竟成也】延轻不自制而谓亮为怯呜呼亮岂怯者邪夫小勇似勇而非勇大勇似怯乃真勇也武王遵养时晦会盟津者八百诸侯不攻而退使纣百克而自毙【原注史记武王观兵至于盟津不期而会盟津者八百诸侯皆曰纣可伐矣武王曰女未知天命未可也乃还居二年纣昏乱暴虐滋甚武王遂东伐纣诸侯咸会纣师皆倒兵以战武王驰之纣兵皆崩畔纣纣自燔于火而死】纣为小勇而武王为大勇高祖强勉蠖屈顽顿椎鲁不与羽角逡巡退避使羽咆哮自偾【原注史记项王谓汉王曰天下匈匈数岁者徒以吾两人耳愿与汉王挑战决雌雄毋徒苦天下之民父子为也汉王笑谢曰吾宁鬬智不能鬬力项王大怒乃自披甲持戟挑战汉王不聼项王伏弩射中汉王汉王伤走入城皋云云汉军围项王垓下项王自度不得脱曰此天之亡我非战之罪也乃自刎而死】羽为小勇而高帝为大勇匹夫犹坚忍就功况天子乎昭烈之遁逃于操屈于吕布奔走于二袁狼狈于刘表稽留于孙权卒使操畏衂折败慨然而复汉亮切于内治缓于出师屡出屡反盘桓不进及成算定胜然後杂耕渭滨为久驻之基示必讨之势辱懿巾帼懿不敢出皆屈于一时信于万世王者之大勇延岂知之哉且高帝既定三秦关外响应遂将五诸侯【原注顔师古曰五诸侯者谓常山河南韩魏殷也】故韩信得北举燕赵光武都于雒阳削平诸僭故耿弇得会车驾当亮之时昭烈崩殂孙权掣肘雍闓内讧自关以西未克一郡畀延万人其能济乎况于亮方为汤武之事仗正道明大义一用节制正兵其止如山进退如风静重严固开廓弘远自足灭贼嶢关之掩击鸿沟之反攻?帛间金诈谋诡计皆所不为【原注汉书沛公与张良俱南攻下宛西入武关沛公欲击秦嶢关下军良曰秦兵尚强未可轻臣闻其将屠者子贾竖易动以利乃令郡食其持重宝?秦将果欲连和俱西袭咸阳沛公欲听之良曰此独其将欲畔壬卒恐不从不从必危不如因其懈而击之沛公乃引兵击秦军大破之逐北至蓝田再战秦兵竟败遂至咸阳云云项羽与汉约中分天下割鸿沟以西为汉以东为楚归太公吕后羽解而东归汉王欲西归张良陈平谏曰今汉有天下大半而诸侯附楚兵罢食尽此天亡之时不因其几而遂取之此养虎自为患也汉王从之遂追羽围羽垓下】若延者志于功利行险侥幸知进而不知退知存而不知亡刚愎自用至于杀身乌足与语是哉仪有干畧而不知义不能自附亷蔺先国家之急【原注史记赵拜相如为上卿位亷颇右颇羞为之下宣言曰我见相如必辱之相如闻之不与会出见亷颇引车避匿其舍人羞之相如曰秦之所以不敢加兵于赵者徒以吾两人在也今两虎共鬬其势不俱生吾所以为此者以先国家之急而後私讐也亷颇闻之肉袒负荆因宾客至蔺相如门谢罪曰鄙贱之人不知将军寛之至此也卒相与驩为刎颈之交】新丧元帅以私憾杀大将使孔明不?于地下罪浮于延矣

谨案此卷赞阙








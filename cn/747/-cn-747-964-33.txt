○请添借百司本钱奏（贞元二十一年七月中书门下）

敕厘革京百司息利本钱，应徵近亲及重摊保并远年逃亡等。今年四月十七日敕，本利并放讫，其本事须借钱添填，都计二万五千九百四十三贯六百九十九文。伏以百司本钱，久无疏理，年岁深远，亡失颇多，食料既亏，公务则废，事须添借，令可支持。伏望圣恩许令准数支给，仍请以在藏库度支除陌钱充。


122　世濟其美　蘇軾朱子所慨所悕


「召公是似」、「南仲太祖」，世濟其美也。逵有充，超叛鑒，蘇文忠慨焉。閻按：「『鑒』，似宜作『愔』尤切。東坡以「愔」平聲字，遂不用耳。」彧附曹，群忘漢，朱文公悕焉。

【元圻案】三國志魏賈逵傳：「逵，字梁道，河東襄陵人也。拜諫議大夫。太祖崩，鄢陵侯彰來赴，問逵先王璽綬所在。逵正色曰：『太子在鄴，國有儲副。先王璽綬，非君侯所宜問也。』」〇晉書賈充傳：「充，字公閭。父逵。高貴鄉公之攻相府也，充率衆拒戰。軍將敗，成濟謂充曰：『今日之事如何？』充曰：『公等養汝，正擬今日。』濟於是抽戈犯蹕。」又郗鑒傳：「鑒，字道徽，高平金鄉人。嘗謂王敦曰：『丈夫既絜身北面，義同在三，豈可偷生屈節，靦顔天壤耶？苟道數終極，固當存亡以之耳。』及蘇峻、祖約反，進鑒爲司空，奉詔流涕，登壇慷慨，三軍争爲用命。子愔，字方回，性至孝，徵拜司空，固辭不起。子超，桓温懷不軌，欲立霸王之基，超爲之謀。超雖實黨桓氏，以愔忠於王室，不令知之。」〇三國志魏荀彧傳：「彧，字文若，潁川潁陰人。祖父淑，字季和。朗陵令。當漢順、桓之間〔一〕，知名當世。父緄，濟南相。叔父爽，司空。彧從太祖，太祖大悦曰：『吾之子房也。』」又陳群傳：「群，字長文，潁川許昌人也。祖父寔，父紀，叔父諶，皆有盛名。群參丞相軍事。魏國既建，遷爲御史中丞。文帝踐阼，徙尚書令。」〇東坡戲作賈梁道詩曰：「嵇紹似康爲有子，郄超叛鑒是無孫。如今更恨賈梁道，不殺公閭殺子元。」〇朱子聚星堂畫贊曰：「彧乃附曹，群亦忘漢。嗣守之難，古今共歎。」

〔一〕「順桓」，原作「桓順」，據中華本三國志卷一〇魏書荀彧傳乙正。






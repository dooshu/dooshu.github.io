孙夫人

孙夫人者，三天法师张道陵之妻也，同隐龙虎山，修三元默朝之道积年，累有感降。天师得黄帝龙虎中丹之术，丹成服之，能分形散景，坐在立亡。天师自鄱阳入嵩高山，得隐书制命之术，能策召鬼神。时海内纷扰，在位多危，又文道凋丧，不足以拯危佐世，年五十方修道，及丹成，又二十年。既术用精妙，遂入蜀游诸名山，率身行教夫人，栖真江表，道化甚行。以冲帝永嘉元年乙酉到蜀，居阳平，化炼金液九丹，依太一元君所授黄帝之法，积年丹成，变形飞化，无所不能。以桓帝永寿二年丙申九月九日，与天师于阆中云台化白日升天，位至上真东岳夫人。子衡字灵真，继志修炼，世号嗣师，以灵帝光和二年岁在己未正月二十三日于阳平化白日升天。孙鲁字公期，世号系师，当汉祚陵夷中土纷乱，为梁益二州牧镇南将军，理于汉中。魏祖行灵帝之命，就加爵秩，旋以刘章失蜀，先主举兵，公期托化，归真隐景而去。王子安阳平化碑云：“嗣师归真有会，证道兹山，反雾移烟，玄霄亘地，驰鸿驿凤，白日升天，灵卫肃而上腾，神仪杳而长鹜。西川耆旧攀凤翼而无阶，南国英灵仰龙髯而无逮。即以上升之日，遂为斋祭之辰是也。初夫人居化中，远近钦风，礼谒如市，旋以方调炉鼎，务在精严，人物喧阗，必虑亵渎，遂于山趾化一泉，使礼奉之人先以其水盥沐，然后方诣道靖，号曰解秽水，至今存焉。天师垂法，令人探石井水，男女皆有应验，以为种子之法焉。山有三重，以象三境，其前有伯阳池，即太上老君游宴之所，后有登真洞，与青城、峨嵋、青衣、西玄、罗浮、洞庭诸仙山洞室径邃潜通，故为二十四化之首也。”


○命裴冕配享肃宗李晟段秀实配享德宗庙庭诏

朕闻昔之佐时制物者，咸有大功，是惟五官，以配五帝。自时厥后，有国家者，莫不以辅弼之寄，社稷之勋，名登大蒸，陪享清庙。苟非茂德，孰允盛仪？赠太尉冕，望重岩廊，为时贞干，灵武艰阻，首赞经纶。宣力股肱，平心鼎铉，任戡定之成业，推翼戴之嘉猷。赠太师晟，识精韬钤，神假雄武，建中寇孽，躬践忧虞。垂饵虎狼，致威樽俎，刷宫庙之尘秽，回日月之光辉。赠太尉秀实，气全刚柔，节固金石，凶渠僣逆，潜蹶根萌。矫命还师，衷刃决死，纾阽危於怵迫，挫狂狡之奸谋。并材为时生，用当国否，感云龙而应变，炳辰象以降灵。光复寰区，振扬风概，勋庸藏於盟府，宠饰备於前朝。光阴不追，盛烈如在。朕顷因郊祀，爰举典常，俾差茂勋，以配殷祭。惟咸有一德，允属乎三臣，庶昭示於将来，式崇恩於既往。冕宜配享肃宗庙庭，晟、秀实宜配享德宗庙庭。


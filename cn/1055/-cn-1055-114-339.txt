【后汉樊常侍碑〈永寿四年〉】

右汉《樊常侍碑》，云“君讳安，字子佑，南阳湖阳人也。君幼学，治《韩诗》、《论语》、《孝经》。历中黄门，拜小黄门、小黄门右史，迁藏府令、中常侍。年五十有六，永寿四年四月甲辰卒”。其先为中黄门，后为小黄门，又为小黄门右史，盖汉官之制今不详其次序也。余少家汉东，天圣四年举进士，赴尚书礼部，道出湖阳，见此碑立道左，下马读之，徘徊碑下者久之。后三十年，始得而入《集录》。盖初不见录于世，自予集录古文，时人稍稍知为可贵，自此古碑渐见收采也。嘉八年十月十四日书。


卷一百九十三

钦定四库全书

历代名臣奏议卷一百九十三

明　杨士奇等　撰

戒佚欲

鲁隐公五年公将如棠观鱼者臧僖伯谏曰凡物不足以讲大事其材不足以备器用则君不举焉君将纳民於轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春蒐夏苖秋猕冬狩皆於农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登於俎皮革齿牙骨角毛羽不登於器古之制也若夫山林川泽之实器用之资皂隶之事官司之守非君所及也公曰吾将略地焉遂往陈鱼而观之

宣公以夏月滥於泗渊里革断其罟而弃之曰古者大寒降土蛰发水虞於是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞於是乎禁罝罗矠鱼鼈以爲夏槁助生阜也鸟兽成水虫孕水虞於是乎禁罝?设穽鄂以实庙庖畜功用也且夫山不槎蘖泽不伐夭鱼禁鲲鲕兽长麑?鸟翼鷇卵虫舍蚳蝝蕃庶物也古之训也今鱼方别孕不教鱼长又行网罟贪无艺也公闻之曰吾过而里革匡我不亦善乎

晋文公出田逐兽砀入大泽迷不知所出其中有渔者文公谓曰我若君也道安从出我且厚赐若渔者曰臣愿有献公曰出泽而受之於是遂出泽公令曰子之所以教寡人者何等也愿受之渔者曰鸿鹄保河海之中厌而欲移徙之小泽则必有丸缯之忧鼋鼍保深渊厌而出之浅渚则必有罗网钓射之忧今君逐兽砀入至此何行之太远也文公曰善哉谓从者记渔者名渔者曰君何以名爲君其尊天事地敬社稷固四国慈爱万民薄赋敛轻租税者臣亦与焉君不敬社稷不固四国外失礼於诸侯内逆民心一国流亡渔者虽得厚赐不能保也遂辞不受曰君亟归国臣亦反吾渔所

魏绦对晋侯【悼公】曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以爲已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家衆杀而享之以食其子其子不忍食诸死于穷门靡奔有鬲氏浞因羿室生浇及豷恃其谗慝诈僞而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之爲太史也命百官官箴王阙於虞人之箴曰芒芒禹迹画爲九州经啓九道民有寝庙兽有茂草各有攸处德用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫虞箴如是可不惩乎於是晋侯好田故魏绦及之

楚庄王即位三年不出号令日夜爲乐令国中曰有敢谏者死无赦伍举入谏庄王左抱郑姬右抱越女坐钟鼓之间伍举曰愿有进隐【隐谓隐藏其意】曰有鸟在於阜三年不蜚不鸣是何鸟也庄王曰三年不蜚蜚将翀天三年不鸣鸣将惊人举退矣吾知之矣居数月淫益甚大夫苏从乃入谏王曰若不闻令乎对曰杀身以明君臣之愿也於是乃罢淫乐听政所诛者数百人任伍举苏从以政国人大悦

灵王狩于州来次于乾谿右尹子革夕王与之语曰昔我先王熊绎与吕汲王孙牟燮父禽父并事康王四国皆有分我独无有今吾使人於周求鼎以爲分王其与我乎对曰与君王哉昔我先王熊绎辟在荆山筚路蓝缕以处草莽跋涉山林以事天子唯是桃弧?矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯远我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉王入析父谓子革吾子楚之望也今与王言如响国其若之何子革曰摩厉以须王出吾刃将斩矣王出左史倚相趋过王曰是良史也是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没於只宫臣问其诗而不知也若问远焉其焉能知之王曰子能乎对曰能其诗曰祈招之愔愔式昭德音思我王度式如玉式如金形民之力而无醉饱之心王揖而入馈不食寝不寐数日不能自克以及於难仲尼曰古者有志克己复礼仁也信是哉楚灵王若能如此岂其辱於乾谿

昭王欲之荆台游司马子綦进谏曰荆台之游左洞庭之陂右彭蠡之水南望猎山下临方淮其乐使人遗老而忘死人君游者尽以忘其国愿大王勿往游焉王曰荆台乃吾地也有地而游之子何爲絶我游乎怒而击之於是令尹子西驾安车驷马径於殿下曰今日荆台之游不可不观也王登车而拊其背曰荆台之游与子共乐之矣步马十里引辔而止曰臣不敢下车愿得有道大王肯听之乎王曰第言之令尹子西曰臣闻之爲人臣而忠其君者爵禄不足以赏也爲人臣而谀其君者刑罚不足以诛也若司马子綦者忠臣也若臣者谀臣也愿大王杀臣之躯罚臣之家而禄司马子綦王曰若我能止听公子独能禁我游耳後世游之无有极时奈何令尹子西曰欲禁後世易耳愿大王山陵崩陁爲陵於荆台未尝有持钟鼓管弦之乐而游於父之墓上者也於是王还车卒不游荆台令罢先置孔子从鲁闻之曰美哉令尹子西谏之於十里之前而权之於百世之後者也

庄辛谏襄王曰君王左州侯右夏侯从新安君与夀陵君同轩淫衍侈靡而忘国政郢其危矣王曰先生老惽欤妄爲楚国妖欤庄辛对曰臣非爲楚妖诚见之也君王卒近此四子者则楚必亡矣辛请留於赵以观之於是不出十月王果亡巫山江汉鄢郢之地於是王乃使召庄辛至赵辛至王曰嘻先生来邪寡人以不用先生言至于此爲之奈何庄辛曰君王用辛言则可不用辛言又将甚乎此庶人有称曰亡羊而固牢未爲迟见兔而呼狗未爲晩汤武以百里王桀纣以天下亡今楚虽小絶长继短以千里数岂特百里哉且君王独不见夫青蛉乎六足四翼蜚翔乎天地之间求蚊虻而食之时甘露而饮之自以爲无患与民无争也不知五尺童子胶丝竿加之乎四仞之上而下爲虫蛾食已青蛉犹其小者也夫爵俛啄白粒仰栖茂树鼓其翼奋其身自以爲无患与民无争也不知公子王孙左把弹右摄丸定揉持审参连故昼游乎茂树夕和乎酸醎爵犹其小者也鸿鹄嬉游乎江汉息留乎大沼俛啄鰋鲤仰奋陵衡修其六翮而陵清风麃揺高翔一举千里自以爲无患与民无争也不知弋者选其引弩?其防翳加缯缴其颈投乎百仞之上引纎缴扬微波折清风而殒故朝游乎江河而暮调乎鼎俎鸿鹄犹其小者也蔡侯之事故是也蔡侯南游乎高陵北径乎巫山逐麋麕麞鹿彉谿子随时鸟嬉游乎高蔡之国溢满无涯不以国家爲事不知子发受令灵王厄以淮水填以巫山庚子之朝缨以朱丝臣而奏之乎灵王也蔡侯之事犹其小也今君王之事遂以左州侯右夏侯从新安君与夀陵君淫衍侈靡康乐游娯驰骋乎云梦之中不以天下与国家爲事不知穰侯方与秦王谋寘之以黾厄而投之乎黾塞之外而襄王大惧形体悼栗曰谨受令乃封庄辛爲成陵君而用计焉

齐景公饮酒而乐释衣冠自鼓缶谓侍者曰仁人亦乐是夫梁丘子曰仁人耳目亦犹人也奚爲独不乐此也公曰速驾迎晏子晏子朝服以至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿唯无礼故父子同麀人之所以贵於禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至於此请杀之晏子曰左右何罪君若好礼左右有礼者至无礼者去君若恶礼亦将如之公曰善请革衣冠更受命乃废酒而更尊朝服而坐觞三行晏子趋出

景公爲台台成又欲爲钟晏子谏曰君不胜欲爲台今复欲爲钟是重敛於民民之哀矣夫敛民之哀而以爲乐不祥景公乃止

景公游於海上而乐之六月不归令左右曰敢有先言归者致死不赦顔烛趋进谏曰君乐治海上而六月不归彼傥有治国者君且安得乐此海也景公援戟将斫之顔烛趋进抚衣待之曰君奚不斫也昔者桀杀关龙逢纣杀王子比干君之贤非此二王也臣之材亦非此二子也君奚不斫以臣参此二人者不亦可乎景公说遂归中道闻国人谋不内矣

吴王欲从民饮酒伍子胥谏曰不可昔白龙下清泠之渊化爲鱼渔者豫且射中其目白龙上诉天帝天帝曰当是之时若安置而形白龙对曰我下清泠之渊化爲鱼天帝曰鱼固人之所射也若是豫且何罪夫白龙天帝贵畜也豫且宋国贱臣也白龙不化豫且不射今弃万乘之位而从布衣之士饮酒臣恐其有豫且之患矣王乃止

魏文侯见箕季其墙坏而不筑文侯曰何爲不筑对曰不时其墙枉而不端问曰何不端曰固然从者食其园之桃箕季禁之少焉日晏进粝餐之食瓜瓠之羮文侯出其仆曰君亦无得於箕季矣曩者进食臣窃窥之粝餐之食瓜瓠之羮文侯曰吾何无得於季也吾一见季而得四焉其墙坏不筑云待时也教我无夺农时也墙枉而不端对曰固然者是教我无侵封疆也从者食园桃箕季禁之岂爱桃哉是教我下无侵上也食我粝餐者季岂不能具五味哉教我无多敛於百姓以省饮食之养也

梁王魏婴觞诸侯於范台酒酣请鲁君举觞鲁君兴避席择言曰昔者帝女令仪狄作酒而美进之禹禹饮而甘之遂疏仪狄絶旨酒曰後世必有以酒亡其国者齐桓公夜半不嗛易牙乃煎?燔炙和调五味而进之桓公食之而饱至旦不觉曰後世必有以味亡其国者晋文公得南之威三日不听朝遂推南之威而远之曰後世必有以色亡其国者楚王登强台而望崩山左江而右湖以临彷徨其乐忘死遂盟强台而弗登曰後世必有以高台陂池亡其国者今主君之尊仪狄之酒也主君之味易牙之调也左白台而右闾须南威之美也前夹林而後兰台强台之乐也有一如此足以亡其国今主君兼此四者可无戒欤梁王称善相属

汉高帝初爲沛公至咸阳秦王子婴降沛公沛公入秦宫宫室帷帐狗马重宝妇女以千数意欲留居之樊哙谏沛公出舍沛公不听张良曰夫秦爲无道故沛公得至此夫爲天下除残贼宜缟素爲资今始入秦即安其乐此所谓助桀爲虐且忠言逆耳利於行毒药苦口利於病愿沛公听樊哙言沛公乃还军覇上

文帝从覇陵上欲西驰下峻阪中郎袁盎?辔上曰将军怯邪盎言曰臣闻千金之子不垂堂百金之子不骑衡圣主不乘危不徼幸今陛下骋六飞驰不测山有如马惊车败陛下纵自轻奈高庙太后何上乃止

武帝时司马相如从帝至长杨猎是时天子方好自击熊豕驰逐埜兽相如因上疏谏其辞曰臣闻物有同类而殊能者故力称乌获捷言庆忌勇期贲育臣之愚窃以爲人诚有之兽亦宜然今陛下好陵阻险射猛兽卒然遇逸材之兽骇不存之地【不存不可得安存也】犯属车之清尘舆不及还辕人不暇施巧虽有乌获逢蒙之技不得用枯木朽株尽爲难矣是胡越起於毂下而羌夷接轸也岂不殆哉虽万全而无患然本非天子之所宜近也且夫清道而後行中路而驰犹时有衔橜之变【衔马勒衔也橜騑马口长衔也一说车之鈎心也衔橜之变言马衔或断钩心或出则致倾败以伤人也橜钜月反】况乎涉丰草骋丘虚前有利兽之乐而内无存变之意其爲害也不难矣夫轻万乘之重不以爲安乐出万有一危之涂以爲娯臣窃爲陛下不取盖明者远见於未萌而知者避危於无形旤固多臧於隐微而发於人之所忽者也故鄙谚曰家絫千金坐不垂堂此言虽小可以谕大臣愿陛下留意幸察上善之

成帝始作期门数爲微行立赵飞燕爲皇后后专宠怀忌皇太子多横夭谯玄上书谏曰臣闻王者承天继宗统极保业延祚莫急胤嗣故易有干蛊之义诗咏衆多之福今陛下圣嗣未立天下属望而不惟社稷之计专念微行之事爱幸用於所惑曲意留於非正窃闻後宫皇子产而不育臣闻之怛然痛心伤剥窃怀忧国不忘须臾夫警卫不修则患生非常忽有醉酒狂夫分争道路旣无尊严之仪岂识上下之别此爲不测起於毂下而贼乱发於左右也愿陛下念天下之至重爱金玉之身均九女之施存无穷之福天下幸甚

成帝时富平定陵侯张放淳于长等爱幸入侍禁中设宴饮之会皆引满举白谈笑大噱时乘舆幄坐张画屏风画纣醉踞妲己作长夜之乐上以班伯新起视事数目礼之因顾指画而问伯纣爲无道至於是乎伯对曰书云廼用妇人之言何有踞肆於朝所谓衆恶归之不如是之甚者也上曰苟不若此此图何戒伯曰沈湎于酒微子所以告去也式号式謼大雅所以流连也诗书淫乱之戒其原皆在於酒上廼喟然叹曰吾久不见班生今日复闻谠言放等不怿稍自引起更衣因罢出东汉光武尝出猎车驾夜还上东门候郅恽拒关不开帝令从者见面於门间恽曰火明辽远遂不受诏帝乃回从东中门入明日恽上书谏曰昔文王不敢盘于游田以万民爲忧而陛下远猎山林夜以继昼其如社稷宗庙何暴虎冯河未至之戒诚小臣所窃忧也书奏赐布百匹贬东中门候爲参封尉

安帝永宁元年西南夷掸国王献乐及幻人能吐火自支解易牛马头明年元会作之於庭帝与羣臣共观大奇之谏议大夫陈禅独离席举手大言曰昔齐鲁爲夹谷之会齐作侏儒之乐仲尼诛之又曰放郑声远佞人帝王之庭不宜设外国之技尚书陈忠劾奏禅曰古者合欢之乐舞於堂四夷之乐陈於门故诗云以雅以南韎任朱离今掸国越流沙踰县度万里贡献非郑卫之声佞人之比而禅廷讪朝政请劾禅下狱有诏勿收左转爲玄莬候城障尉诏敢不之官上妻子从者名禅既行朝廷多讼之

桓帝延熹八年贤良方正刘瑜上书曰臣瑜自念东国鄙陋得以丰沛枝胤被蒙复除不给卒伍故太尉杨秉知臣窃闚典籍猥见显举诚冀臣愚直有补万一而秉忠谟不遂命先朝露臣在下土听闻歌謡骄臣虐政之事远近呼嗟之音窃爲辛楚泣血涟如幸得引録备荅圣问泄写至情不敢庸回诚愿陛下且以须臾之虑览今往之事人何爲咨嗟天曷爲动变盖诸侯之位上法四七垂文炳燿关世盛衰者也今中官邪孽比肩裂土皆兢兢胤嗣继体传爵或乞子踈属或买儿市道殆乖开国承家之议古者天子一娶九女娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾此国之费也生之伤也且天地之性隂阳正纪隔絶其道则水旱爲并诗云五日爲期六日不詹怨旷作歌仲尼所録况从幼至长幽藏殁身又常侍黄门亦广妻娶怨毒之气结成妖眚行路之言官发略人女娶而复置转相惊惧孰不悉然无缘空生此谤邹衍匹夫?氏匹妇尚有城崩霜陨之异况乃羣辈咨怨能无感乎昔秦作阿房国多刑人今第舍增多穷极奇巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆爲吏饵民愁鬰结起入贼党官辄兴兵诛讨其罪贫困之民或有卖其首级以要酬赏父兄相代残身妻帑相见分裂穷之如彼伐之如此岂不痛哉又陛下以北辰之尊神器之宝而微行近习之家私幸宦者之舍宾客市买熏灼道路因此暴纵无所不容今三公在位皆博逹道艺而各正诸已莫或匡益者非不智也畏死罚也惟陛下设置七臣以广谏道及开东序金縢史官之书从尧舜禹汤文武致兴之道远佞邪之人放郑卫之声则政致和平德感祥风矣

帝尝校猎广成遂至上林苑光禄勲陈蕃上疏谏曰安平之时游畋宜有节况今有三空之戹哉田野空朝廷空仓库空加之兵戎未戢四方离散是陛下焦心毁顔坐以待旦之时也岂宜扬旗耀武骋心舆马之观乎又前秋多雨民始种麦今失其劝种之时而令给驱禽除路之役非圣贤恤民之意也书奏不省

灵帝好微行游幸外苑司徒杨赐上疏曰臣闻天生烝民不能自理故立君长使司牧之是以唐虞兢兢业业周文日昃不暇明慎庶官俊乂在职三载考绩以观厥成而今所序用无他才德有形埶者旬日累迁守真之徒历载不转劳逸无别善恶同流北山之诗所爲训作又闻数微行出幸苑囿观鹰犬之埶极盘游之荒政事日堕大化陵迟陛下不顾二祖之勤止追慕五宗之美踪而欲以望太平是犹曲表而欲直景郤行而求及前人也宜絶慢慠之戏念官人之重割用板之恩慎贯鱼之次无令丑女有四殆之叹遐迩有忿怨之声臣受恩偏特忝任师傅不敢自同凡臣括囊避咎谨自手书密上

蜀後主时谯周上疏曰昔王莽之败豪杰并起跨州据郡欲弄神器於是贤才智士思望所归未必以其势之广狭惟其德之薄厚也是故於时更始公孙述及诸有大衆者多已广大然莫不快情恣欲怠於爲善游猎饮食不恤民物世祖初入河北冯异等劝之曰当行人所不能爲遂务理寃狱节俭饮食动遵法度故北州歌叹声布四远於是邓禹自南阳追之吴汉寇恂未识世祖遥闻德行遂以权计举渔阳上谷突骑迎于广阿其余望风慕德者邳肜耿纯刘植之徒至于舆病齎棺襁负而至者不可胜数故能以弱爲强屠王郎吞铜马折赤眉而成帝业也及在洛阳尝欲小出车驾已御铫期谏曰天下未宁臣诚不愿陛下细行数出即时还车及征隗嚣颍川盗起世祖还洛阳但遣寇恂往恂曰颍川以陛下远征故奸猾起叛未知陛下还恐不时降陛下自临颍川贼必即降遂至颍川竟如恂言故非急务欲小出不敢至於急务欲自安不爲故帝者之欲善也如此故传曰百姓不徒附诚以德先之也今汉遭厄运天下三分雄哲之士思望之时也陛下天姿至孝丧踰三年言及陨涕虽曾闵不过也敬贤任才使之尽力有踰成康故国内和一大小戮力臣所不能陈然臣不胜大愿愿复广人所不能者夫挽大重者其用力苦不衆拔大艰者其善术苦不广且承事宗庙者非徒求福佑所以率民尊上也至於四时之祀或有不临池苑之观或有仍出臣之愚滞私不自安夫忧责在身者不暇尽乐先帝之志堂构未成诚非尽乐之时愿省减乐官後宫所增造但奉修先帝所施下爲子孙节俭之教

魏文帝爲太子时耽乐田猎晨出夜还任城栈潜督守邺城谏曰王公设险以固其国都城禁卫用戒不虞大雅云宗子维城无俾城坏又曰犹之未远是用大谏若逸于游田晨出昏归以一日从禽之娯而忘无垠之衅愚窃惑之太子不悦然自後游出差简

文帝时苏则爲侍中帝猎槎桎拔失鹿大怒踞牀拔刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戏多杀羣吏愚臣以爲不可敢以死请帝曰卿直臣也遂皆赦之

文帝问侍中苏则曰前破酒泉张掖西域通使炖煌献径寸大珠可复求市益得否则对曰若陛下化洽中国德流沙漠即不求自至求而得之不足贵也帝默然文帝颇出游猎御史大夫王朗上疏曰夫帝王之居外则饰周卫内则重禁门将行则设兵而後出幄称警而後践墀张弧而後登舆清道而後奉引遮列而後转毂静室而後息驾皆所以显至尊务戒慎垂法教也近日车驾出临捕虎日昃而行及昏而反违警跸之常法非万乘之至慎也帝报曰览表虽魏绦称虞箴以讽晋悼相如陈猛兽以戒汉武未足以喻方今二寇未殄将帅远征故时入原野以习戎备至於夜还之戒已诏有司施行

文帝出猎驸马都尉兼侍中鲍勋上疏曰臣闻五帝三王靡不明本立教以孝治天下陛下仁圣恻隐有同古烈臣冀当继踪前代令万世可则也如何在谅闇之中修驰骋之事乎臣冒死以闻唯陛下察焉帝手毁其表而竞行猎中道顿息问侍臣曰猎之爲乐何如八音也侍中刘晔对曰猎胜於乐勋抗辞曰夫乐上通神明下和人理隆治致化万邦咸乂故移风易俗莫善於乐况猎暴华盖於原野伤生育之至理栉风沐雨不以时隙哉昔鲁隐观渔於棠春秋讥之虽陛下以爲务愚臣所不愿也

明帝时大兴殿舍百姓劳役广采衆女充盈後宫後宫皇子连夭继嗣未育廷尉高柔上疏曰边人狡猾潜自讲肄谋动干戈未图束手宜畜养将士缮治甲兵以逸待之而顷兴造殿舍上下劳扰若使吴蜀知人虚实通谋并势复俱送死甚不易也昔汉文惜十家之资不营小台之娯去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪讫罢作者使得就农二方平定复可徐兴昔轩辕以二十五子传祚弥远周室以姫国四十历年滋多陛下聦逹穷理尽性而顷皇子连多夭逝熊罴之祥又未感应羣下之心莫不悒戚周礼天子后妃以下百二十人嫔嫱之仪既以盛矣窃闻後庭之数或复过之圣嗣不昌殆恐由此臣愚以爲可妙简淑媛以备内官之数其余尽遣还家且以育精养神专静爲宝如此则螽斯之徵可庶而致矣帝报曰知卿忠允乃心王室辄克昌言他复以闻

时光禄勲高堂隆上疏曰三代之有天下历数百载尺土一民莫非其有然癸辛从欲皇天震怒宗国爲墟纣枭白旗桀放鸣条天子之尊汤武有之岂伊异人皆明王之胄也黄初之际天兆其戒异类之鸟育长燕巢此大异也宜防鹰扬之臣於萧墙之内可选诸王使典兵泰畤镇抚皇畿翼亮帝室夫皇天无亲唯德是辅民咏德政则延期过历下有怨叹则辍禄授能由此观之天下乃天下之天下非独陛下之天下也帝手诏慰劳之吴大帝爲车骑将军时每田猎常乘马射虎虎尝突前攀持马鞍长史张昭变色而前曰将军何有当尔夫爲人君者谓能驾御英雄驱使羣贤岂谓驰逐於原野校勇於猛兽者乎如有一旦之患奈天下笑何

帝又於武昌临钓台饮酒大醉使人以水洒羣臣曰今日酣饮惟醉堕台中乃当止耳绥远将军张昭正色不言出外车中坐帝遣人呼昭还谓曰爲共作乐耳公何爲怒乎昭对曰昔纣爲糟丘酒池长夜之饮当时亦以爲乐不以爲恶也帝默然有慙色遂罢酒

晋武帝太康末颇亲宴乐又多疾病属小瘳侍中华峤与侍臣表贺因微谏曰伏惟圣体渐就平和上下同庆不觉拚舞臣等愚戆窃有微怀以爲收功於所忽事乃无悔虑福於垂成祚乃日新唯愿陛下深垂圣明远思所忽之悔以成日新之福冲静和气啬养精神颐身於清简之宇留心於虚旷之域无厌世俗常戒以忽羣下之言则丰庆日延天下幸甚

宋明帝畋游无度尝出夜还敕开门侍中谢庄居守以棨信或虚执不奉旨须墨敕乃开帝曰卿欲效君章邪对曰臣闻王者祭祀畋游出入有节今陛下晨往宵归臣恐不逞之徒妄生矫诈是以伏须神笔乃开门耳汉主刘聦游猎无度尝晨出暮归观渔於汾水以烛继昼中军王彰谏曰今大难未夷余晋假息陛下不惧白龙鱼服之祸而昏夜忘归陛下当思先帝创业之艰难嗣承之不易鸿业已尔四海属情何可坠之於垂成隳之於将就比窃观陛下所爲臣实痛心疾首有日矣且愚人系汉之心未专而思晋之怀犹盛刘琨去此咫尺之间狂狷刺客息顷而至帝王轻出一夫敌耳愿陛下改往修来则亿兆幸甚

齐武帝永明末上将射雉竟陵王子良谏曰忽闻外议伏承当更射雉臣下情震越心怀忧悚犹谓疑妄事不必然伏度陛下以信心明照故所以倾金宝於禅灵仁爱广洽得使禽鱼养命於江泽岂惟国庆民懽乃以翺翔治乐夫卫生保命人兽不殊重躯爱体彼我无异故礼云闻其声不食其肉见其生不忍其死且万乘之尊降同匹夫之乐夭杀无辜伤仁害福之本菩萨不杀夀命得长施物安乐自无恐怖不恼衆生身无患苦臣见功德有此果报所以日夜劬勤厉身奉法实愿圣躬康御若此每至寝梦脱有异见不觉身心立就燋烂陛下常日舍财?福臣私心顒顒尚恨其少岂可今日见此事一损福业追悔便难臣此啓闻私心实切若是大事不可易改亦愿陛下照臣此诚曲垂三思况此嬉游之间非关当否而动辄伤生实可深慎臣闻子孝奉君臣忠事主莫不灵只通感徵祥证登臣近段仰啓赐希受戒天心洞远诚未逹胜善之途而圣恩迟疑尚未垂履曲降尊极岂可今日复随此事臣不隐心即实上啓後魏文帝时中书监高允上酒训曰臣被勅论集往世酒之败德以爲酒训臣以朽迈人伦所弃而殊恩过隆録臣於将殁之年朂臣於已坠之地奉命惊惶喜惧兼甚不知何事可以上答伏惟陛下以叡哲之姿抚临万国太皇太后以圣德之广济育群生普天之下罔不称赖然日昃忧勤虚求不已思监往事以爲警戒此之至诚悟通百灵而况於百官士民不胜踊跃谨竭其所见作酒训一篇但臣愚短加以荒废辞义鄙拙不足观采伏愿圣慈体臣悾悾之情恕臣狂瞽之意其词曰自古圣王其爲飨也玄酒在堂而酒在下所以崇本重原降於滋味虽汛爵旅行不及於乱故能礼章而敬不亏事毕而仪不忒非由斯致是失其道将何以范时轨物垂之於世历观往代成败之效吉凶由人不在数也商辛躭酒殷道以之亡公旦陈诰周德以之昌子反昏酣而致毙穆生不饮而身光或长世而爲戒或百代而流芳酒之爲状变惑情性虽曰哲人孰能自竞在官者怠於政也爲下者慢於令也聦达之士荒於听也柔顺之伦兴於争也久而不悛致於病也岂止於病乃损其命谚亦有云其益如毫其损如刀言所益者止於一味之益不亦寡乎言所损者夭年乱志夭乱之损不亦夥乎无以酒荒而陷其身无以酒狂而丧其伦迷邦失道流浪漂津不师不遵反将何因诗不言乎如切如磋如琢如磨朋友之义也作官以箴之申谟以禁之君臣之道也其言也善则三复而佩之言之不善则哀矜而贷之此实先王纳规之意往者有晋士多失度肆散诞以爲不羁纵长酣以爲高达讽酒之颂以相昡曜称尧舜有千锺百觚之饮着非法之言引大圣爲譬以则天之明岂其然乎且子思有云夫子之饮不能一升以此推之千锺百觚皆爲妄也今大魏应图重明御世化之所暨无思不服仁风敦洽於四海太皇太后以至德之隆诲而不倦忧勤备於皇情诰训行於无外故能道协两仪功同覆载仁恩下逮罔有不遵普天率土靡不蒙赖在朝之士有志之人宜克己从善履正存贞节酒以爲度顺德以爲经悟昏饮之美疢审敬慎之弥荣遵孝道以致养显父母而扬名蹈闵曾之前轨遗仁风於後生仰以答所授俯以保其成可不勉欤可不勉欤

明帝时张普惠以帝好游骋苑囿不亲视朝过崇佛法郊庙之事多委有司上疏切谏曰陛下殖不思之冥业损巨费於生民近供无事之僧远邀未然之报未若收万国之欢心以事其亲使天下和平灾害不生也伏愿淑慎威仪爲万邦式躬致郊庙之?亲临朔望之礼释奠成均竭心千亩撤僧寺不急之华还百官久折之秩则节用爱人四海俱赖矣

唐高祖初即位万年县法曹孙伏伽上表曰隋以恶闻其过亡天下故陛下得之然陛下徒知得之之易而未知隋失之之不难也谓宜易其覆辙务尽下情凡人君言动不可不慎陛下今日即位而明日有献鹞雏者此乃少年之事岂圣主所须哉又百戏散乐亡国淫声近太常於民间借妇女裙襦以充妓衣拟五月五日玄武门游戏此亦非所以爲子孙法也夫善恶之习渐染易移太子诸王参僚左右宜谨择其人有门风不睦素无行义专好奢靡以声色游猎爲事者皆不可近自古骨肉乖离以至败亡未有不因左右离间而然也高祖大悦下诏褒称擢爲治书侍御史赐帛三百匹仍颁示远近

太宗即位数出驰射大理少卿孙伏伽谏曰臣闻天子之居禁卫九重出也警入也跸非直尊其居处爲社稷生人计也比闻陛下走马射帖娯悦羣臣殆非所以导养圣躬垂宪後代此直少年诸王务耳安得既爲天子尚行之乎窃爲陛下不取帝悦曰卿能言朕失朕能改之天下庶有瘳乎

太宗好田猎秘书监虞世南上疏谏曰臣闻秋猕冬狩盖惟恒典射隼从禽备乎前诰伏惟陛下因听览之余辰顺天道以杀伐将欲摧斑碎掌亲御皮轩穷猛兽之窟穴尽逸材之林薮夷凶剪暴以卫黎元收革擢羽用充军器举旗效获式遵前古然黄屋之尊金舆之贵八方之所仰德万国之所系心清道而行犹戒衔橜斯盖慎防微爲社稷也是以马卿直谏於前张昭变色於後臣诚细微敢忘斯义且天弧星罼所殪已多颁禽赐获皇恩亦溥伏愿时息猎车且韬长戟不拒刍荛之请降纳畎浍之流袒裼徒搏任之羣下贻范百王永光万代太宗深嘉其言

太宗时谏议大夫苏世长从猎泾阳大获帝入旌门诧左右曰今日畋乐乎世长曰陛下废万机事游猎不满十旬未爲乐也帝色变既而笑曰狂态?邪曰爲臣计则狂爲陛下计忠矣时武功郿新经突厥宼掠乡聚凋虚帝将遂猎武功世长谏曰突厥向盗劫人陛下救恤之言未出口又猎其地殆恐百姓不堪所求帝不听时民部尚书唐俭从猎洛阳苑羣豕突出于林帝射四发辄殪四豕一豕跃及镫俭投马搏之帝拔劒断豕顾笑曰天策长史不见上将击贼邪何惧之甚对曰汉祖以马上得之不以马上治之陛下神武定四方岂复快心于一兽帝爲罢猎

太宗尝逐兔於後苑将军执失思力谏曰天命陛下爲华夷父母奈何自轻上又将逐鹿思力脱巾解带跪而固谏上爲之止

太宗尝遣使至凉州都督李大亮有佳鹰使者讽使献之大亮密表曰陛下久絶畋猎而使者求鹰若陛下之意深乖昔旨如其自擅便是使非其人太宗下书曰以卿兼资文武志怀贞确故委藩牧当兹重寄比在州镇声绩远彰念此忠勤无忘寤寐使遣献鹰遂不曲顺论今引古远献直言披露腹心非常恳到览用嘉叹不能已己有臣若此朕复何忧宜守此诚始终若一诗云靖共尔位好是正直神之听之介尔景福古人称一言之重侔於千金卿之此言深足贵矣今赐卿金壶瓶金碗各一枚虽无千镒之重是朕自用之物卿立志方直竭节至公处职当官每副所委方大任使以申重寄公事之闲宜观典籍赐卿荀悦汉纪一部此书叙致简要论议深博极爲政之体尽君臣之义今以赐卿宜加寻阅大宗遣使西域立叶护可汗又别使齎金帛历诸国市马魏徵谏曰今发国使以立可汗爲名可汗未定即缘诸国市马彼必以爲意在市马不爲专立可汗得立则不甚怀恩不得立则以爲深怨诸蕃闻之必不重中国马市旣不可得纵得马亦还路无从但使彼安宁则诸国之马不求自至矣昔汉文帝有献千里马者曰吾吉行日三十凶行日五十銮舆在前属车在後吾独乘千里马将以安之乎乃偿其道路之费而反之汉光武有献千里马及宝劒者马以驾鼓车劒以赐骑士陛下凡所施爲皆邈拟三王之上奈何至於此事欲爲二帝之下乎魏文帝欲求市西域大珠苏则曰若陛下惠及四海则珠不求自至求得之不足贵也陛下如不能慕汉文之高行不畏苏则之言乎太宗纳其言欣然而止高昌平太宗欲以爲州县徵谏曰陛下初临天下高昌主先来朝谒自後屡有称其遏絶贡献不礼大国遂使王诛再加若罪止文泰斯亦可矣未若因而抚之而立其子所谓伐罪吊人威德被於遐外爲国之善者也今若利其土壤以爲州县常须千余兵镇守数年一易每往交替死者十有三四遣办衣资离别亲戚十年之後陇右空虚陛下终不得高昌撮谷尺布以助中国所谓散有用而事无用臣未见其可太宗不从

时虢州统军裴师利奏诸山大有银鑛采之极有利益勅殿中少监赵元楷令诸国府卫士及百姓采之颇爲劳扰徵进谏曰昔尧舜置璧於山投珠於谷所以崇名显号见称千祀陛下巍巍盛德思与尧舜比隆戡定大功远踰汤武之烈所急在於仁义且劳役卫士与下争利人不见德将何取焉太宗深纳之即令停废

时益州及北门造绫锦金银等作徵谏曰金银珠玉妨农事者也锦绣纂组害女工者也一夫不耕天下有受其饥一女不织天下有受其寒古人或投之深泉或焚之通衢而陛下好之愚臣不胜其耻

时新罗国献美女徵谏曰臣昨在内略闻新罗国重更进女未委逗留计蕃夷献女诚不足恠但今日受纳实非其时道路传闻必生横议若微亏圣德悔不可追且愿详择事宜以礼告示申其使人诚款必不得已然後遂其所欲则远夷悦服人无谤言太宗喜形於色而遣之

太宗问魏徵曰观近古帝王有传位十代者有一代两代者亦有身得身失者朕所以常怀忧惧或恐抚养生民不得其所或恐心生骄逸喜怒过度然不能自知卿可爲朕言之当以爲楷则徵对曰嗜欲喜怒之情贤愚皆同贤者能节之不使过度愚者纵之多至失所陛下圣德玄远居安思危伏愿陛下常能自制以保克终之美则万代永赖

太宗谓侍臣曰朕闻西人爱珠若得好珠劈身藏之侍臣咸曰贪财损己实爲可笑太宗曰勿唯笑彼今官人贪财不顾性命身死之後子孙被辱何异西人之爱珠耶帝王亦然恣情放逸劳役无度信任羣小踈远忠正有一於此岂不灭亡隋炀帝奢侈自贤身死匹夫亦爲可笑徵对曰臣闻鲁哀公谓孔子曰有人好忘者移宅乃忘其妻孔子曰又有好忘者甚於此丘见桀纣之君乃忘其身太宗曰朕与公等旣知笑人今共相匡辅庶免人笑

太宗谓侍臣曰汉代常以八月选洛阳中子女姿色端丽者载还後宫此不可爲法然即日宫内甚多配役之口使其诞乳诸王是非所宜据此论选补宫列理宜依礼徵对曰人多惑嬖色乃致败乱周幽惑褒姒晋献惑骊姬躭於宠欲废嫡立庶幽王因此身死遂丧西周献公身虽获没祸延数代嫔御之间所宜深慎上又谓侍臣曰人有明珠莫不贵重若以弹雀岂非可惜况人之性命甚於明珠见金银钱帛不惧刑网往即受纳乃是不惜性命明珠是身外之物尚不可弹雀何况性命之重乃以博财物耶羣臣若能备尽忠直有益国利民则官爵立至若不能以此道求荣遂妄受钱物赃贿旣露其身亦损实爲可笑帝王亦然恣情放逸劳役无度信任羣小踈远忠正有一於此岂不灭亡隋炀帝奢侈自贤身死匹夫之手亦爲可笑上又谓侍臣曰朕尝谓贪人不解爱财也至如内外官五品已上禄秩优厚一年所得其数自多若受人财贿不过数万一朝彰露禄秩削夺此岂是解爱财物是小得而大失者也昔公仪休性嗜鱼而不受人鱼其鱼长存且主贪必丧其国爲臣贪必忘其身诗云大风有隧贪人败类固非谬言也昔秦惠王欲伐蜀不知其迳乃刻五石牛置金其後蜀人见之以爲牛能便金蜀王使五丁力士挽牛入蜀道成秦师随而伐之蜀国遂亡汉大司农田延年赃贿三千万事觉自死如此之流何可胜记朕今以蜀王爲元龟卿等亦须以延年爲覆辙也

太宗与黄门侍郎王珪宴语时有美人侍侧本庐江王瑗之姫也瑗败籍没入宫太宗指珪曰庐江不道贼杀其夫而纳其室暴虐之甚何有不亡者乎珪避席曰陛下以庐江取之爲是耶爲非耶太宗曰安有杀人而取其妻卿乃问朕是非何也珪对曰臣闻於管子曰齐桓公之郭国问其父老曰郭何故亡父老曰以其善善而恶恶也桓公曰如子之言乃贤君也何至於亡父老曰不然郭君善善而不能用恶恶而不能去所以亡也今此妇人尚在左右臣窃以圣心爲是也陛下若以爲非所谓知恶而不去也太宗大悦称爲至言遽令美人还其亲族

太宗谓侍臣曰朕有二喜一惧比年丰稔斗粟三钱一喜也北陲久服边鄙无虞二喜也治安则骄侈易生骄侈则危亡立至此一惧也房玄龄奏阅武库甲兵远胜隋世上曰甲兵武备诚不可阙然炀帝甲兵岂不足邪卒亡天下若公等尽力使百姓乂安此乃朕之甲兵也上又谓侍臣曰往昔初平京师宫中美女珍玩无院不满炀帝意犹不足徵求无已兼东西征讨穷兵黩武百姓不堪遂致亡灭此皆朕所目见故夙夜孜孜唯欲清净使天下无事遂得徭役不兴年谷丰稔百姓安乐夫治国犹如栽树本根不揺则枝叶茂盛君能清净百姓何得不安乐乎太宗又谓侍臣曰人主惟有一心而攻之者甚衆或以勇力或以辩口或以谄谀或以奸邪或以嗜慾辐辏攻之各求自售以取宠禄人主少懈而受其一则危亡随之此其所以难也又谓公卿曰朕终日孜孜非但忧怜百姓亦欲使卿等长守富贵天非不高地非不厚朕尝兢兢业业以畏天地卿等若能小心奉法常如朕畏天地非但百姓安宁自身常得驩乐古人云贤者多财损其志愚者多财生其过此言可以爲深诫若徇私贪浊非止坏公法损百姓纵事未发间中心岂不恒恐惧恐惧既多亦有因而致死大丈夫岂得苟贪财物以害身命使子孙每怀愧耻耶卿等宜深思此言又谓侍臣曰古人云鸟栖於林犹恐其不高复巢於木杪鱼藏於泉犹恐其不深复屈穴於泥下然爲人所获者皆由贪饵故也今大臣受委任居高位食厚禄皆须履忠信蹈公清则无咎悔长守富贵矣陷其刑者只爲贪冒财利与鱼鸟何异哉卿等宜记此语用爲鉴戒工部尚书段纶奏进巧人杨思齐至上令试纶遣进傀儡戏具上语纶曰所造巧匠将供国事卿令先造此物是岂百工相戒无作奇巧之意邪乃诏削纶阶级并断此戏高丽王高藏及莫离盖苏文遣使献二美女太宗谓其使曰朕悯此女离其父母兄弟於本国若爱其色而伤其心我不取也并却还之本国

谏议大夫谷那律尝从出猎在途遇雨太宗因问曰油衣若爲得不漏对曰能以瓦爲之必不漏矣意欲太宗弗数游畋也太宗嘉纳之赐帛五十段加以金带爲之罢猎

太宗廵幸东都时高宗爲皇太子监国上手敕中书令兼左庶子薛元超曰朕留卿若失一臂顾太子未习庶务关中事卿悉专之时以太子射猎诏元超得入禁籞太子稍怠政事元超谏曰内苑之地缭丛薄冒翳荟絶磴险涂殿下截轻禽逐狡兔衔橜之变讵无可虞又户奴多反逆余族或边陲遗丑使凶谋窃发将何以御哉夫爲人子者不登高不临深谓其近危辱也天皇所赐书戒丁宁惟殿下罢驰射之劳留神坟典岂不美欤帝知之遣使厚赐慰其意

睿宗先天二年正月望夜伶人婆陁请然百千灯因弛门禁又追赐元年酺帝御延喜安福门纵观昼夜不息阅月未止右拾遗严挺之上疏谏以爲酺者因人所利合醵爲欢也不使靡敝今暴衣冠罗伎乐杂郑卫之音纵倡优之玩不深戒慎使有司跛倚下人罢剧府县里阎课赋苛严呼嗟道路贸坏家产以营百戏扰方春之业欲同其乐而反遗之患乃陈五不可诚意忠到帝纳焉

玄宗初即位以开元元年二月然灯大酺合乐从上皇御门楼临观以夜继昼凡月余晋陵尉杨相如上疏曰隋氏以纵欲而亡太宗以抑欲而昌人主不可不慎择也夫人主莫不好忠正而恶佞邪然忠正者常踈佞邪者常亲以至於覆国亡身而不悟何哉忠正者多忤意佞邪者多顺旨积忤生憎积顺生爱此亲踈之所以分也诚能爱其忤以收忠贤恶其顺以去佞邪则太宗之业将何远哉夫法贵简而能禁罚贵轻而必行小过不察则无烦苛大罪不漏则止奸逆使简而难犯寛而能制则善矣上览而善之

开元中市舶使右威卫中郎将周庆立造奇器以进殿中侍御史柳泽上书曰不见可欲使心不乱是知见可欲而心必乱矣庆立雕制诡物造作奇器用浮巧爲珍玩以谲怪爲异宝乃治国之巨蠧明王所宜严罚者也昔露台无费明君不忍象箸非大忠臣愤叹庆立求媚圣意揺荡上心陛下信而使之乎是宣淫於天下庆立矫而爲之乎是禁典之所无赦陛下即位固宜昭宣菲薄广示节俭岂可以怪好示四方哉书奏玄宗称善玄宗遣中人捕鵁鶄溪南方刺史倪若水上言农方田妇方蚕以此时捕奇禽怪羽爲园籞之玩自江岭而南达京师水舟陆齎所饲鱼虫稻粱道路之言不以贱人贵鸟望陛下邪帝手诏褒答悉放所玩讁使人过取罪而赐若水帛四十段

时又遣使齎缯锦至石国市犬马黄门侍郎张廷珪曰犬马非土性弗畜珍禽异兽不育于国不宜劳远人致异物愿省无益之故救必然之急天下之幸

初武后末年爲泼寒之戏中宗尝乘楼纵观开元中因四夷来朝复爲之中书令张说上疏曰韩宣适鲁见周礼而叹孔子会齐数倡优之罪列国如此况天朝乎今四夷请和使者入谒当接以礼乐示以兵威虽曰戎夷不可轻也焉知无驹支之辩由余之贤哉且乞泼寒戏未闻典故裸体跳足汨泥挥水盛德何观焉恐非干羽柔远樽俎折冲之道上纳之自是遂絶

历代名臣奏议卷一百九十三








○论延州事宜状

延州所管皆新蕃人，比来部落扰动，多因官吏贪克，失於恩信，务於诛求，致控制无方，威惠不及。塞门要地，切在镇安，自朝廷初除延劳领，延州众情，即以为未当其选，今沙陀等果有不安，抚驭之间，必有所失。恐日久转弊，须务远图。伏望圣恩令别择才识相当者充刺史，辞对之日，赐其诫敕，冀种落怀附，皇风宣畅，俯接京畿，使知典法。谨具奏闻，伏惟圣旨。


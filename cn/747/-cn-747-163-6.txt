○论李思顺罪议

谋危社稷，罪人反条。自述休徵，坐当妖例。反依斩法，妖从绞论。言著成文，犯标定状，状在事难越状，文存理无弃文。若违状以结刑，舍文而断狱，则乘民何俟衔勒，遏流岂用堤防？今判官处以反谋，句司批从妖说。不耻下问。窃欲当仁。李思顺解《大经》，韦秀称共窃语，私解明非众说，窃语不合人知。处实惟出秀辞，是非更无佗让。纵解三五年少，只是自述休徵，既异结谋之踪，元非背叛之事。即从叛逆，籍没基家，便是状外弃文，岂曰文中据状？请依程仁正批妖不众处流三千里者。


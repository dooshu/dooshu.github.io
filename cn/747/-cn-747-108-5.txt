○册命高丽国王诏

王者法天而育兆庶，体地而安八，允执大中，式彰无外，斗极正而众星咸拱，溟渤广而百谷皆宗。所以居戴履之伦，穷照临之境，宏道修德，恭已虚怀，归心者眷为王人，向化者被以风教。由是举封崇之命，稽旌赏之文，垂於古先，罔敢失坠。其有地称平壤，师擅兼材，统五旅之强宗，控三韩之奥壤，务权镇静，志奉声明，爰协彝章，是加宠教，咨尔权知高丽国王事。建身资雄勇，智达机钤，冠边城以挺生，负壮图而闲出，山河有授，基址克丰。踵朱蒙启土之祯，为彼君长；履箕子作藩之迹，宣乃惠和。俗厚知书，故能道之以礼义；风骁尚武，故能肃之以威严。提封於是谧宁，生聚以之完辑，而复行及唇齿，分笃皮毛。忿黠虏之挺袄，恤邻邦而救患，矧以披肝效顺，秉节纳忠。慕仁寿，以康时，识文思之抚运，海航深险，输眷贡琛，继陈述职之仪，茂著勤王之业。夫推至诚而享丰报，道之常也；奠真封而显列国，礼之大也。劳有所至，朕无爱焉。今遣使太仆卿王琼、使副太府少卿兼通事舍人杨昭业等，持节备礼，册命尔为高丽国王。

於戏，作善天降之祥，守正神祚之福，干戈慎於危事，文轨资於远谋，永为唐臣，世报王爵，往践厥位，汝惟钦哉。


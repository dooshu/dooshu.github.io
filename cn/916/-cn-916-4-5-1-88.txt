【园葵诗二首】

种葵北园中。葵生郁萋萋。朝荣东北倾。夕颖西南□。零（《书钞》作寒。《类聚》作灵。）露垂鲜泽。朗月（《书钞》作明日。《类聚》作朗日。案作日是。）耀其辉。（《类聚》作晖。）时逝柔风戢。岁暮商□（与飚通。六臣本《文选》注云。五臣作飚。本集作飚。《类聚》作伤飚。）飞。曾云（《类聚》作露。较胜。）无温夜。严霜有凝威。幸蒙高墉德。玄景荫素蕤。丰条并春盛。落叶後秋衰。（本集误作哀。）庆彼晚凋福。忘此孤生悲。（○《文选》二十九。《类聚》八十二。本集五。《诗纪》二十五。又《书钞》百五十二引辉一韵。）

翩翩晚凋葵。孤生寄北蕃。被蒙覆露惠。微躯後时残。庇足周（文心雕龙作同。《类聚》同。）一智。生理各万（文心雕龙作合异。）端。不若（当作苦。）闻道易。但伤知命难。（○《类聚》八十二。《诗纪》二十五。又文心雕龙事类篇引端一韵。）


○禁止生徒问难不经诏

古之教人，盖有彝训。必在劝学，使其知方。故每月释菜之时，常开讲座，用以发明圣旨，启迪生徒。待问者应而不穷，怀疑者质而无惑，宏益之致，不其然欤？或有凡流，矜於小辩。初虽论难，终杂恢谐，出言不经，积习成弊。自今已后，除问难经典之外，不得辄请。宜令本司长官严加禁止，仍委御史纠察。


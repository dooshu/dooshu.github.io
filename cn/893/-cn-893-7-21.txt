金陵歌送别范宣





石头巉岩如虎踞，[一]凌波欲过沧江去。钟山龙盘走势来。[二]秀色横分历阳树。[三]四十余帝三百秋，[四]功名事迹随东流。白马小儿谁家子，[五]泰清之岁来关囚。[六]金陵昔时何壮哉!席卷英豪天下来。[七]冠盖散为烟雾尽，金舆玉座成寒灰。[八]扣剑悲吟空咄嗟，[九]梁、陈白骨乱如麻。天子龙沉景阳井，[十]谁歌《玉树后庭花》?[十一]此地伤心不能道，目下离离长春草。送尔长江万里心，他年来访南山皓。[十二]

[一]张勃《吴录》：刘备曾使诸葛亮至京，因观秣陵山阜，乃叹曰：“钟山龙蟠，石头虎踞，帝王之宅也。”《景定建康志》：石头山，在城西二里。按《舆地志》：环七里一百步，缘大江南抵秦淮口，去台城九里。自六朝以来，皆守石头以为固，以王公大臣领戍军为镇。其形胜，盖必争之地也。《一统志》：石头山，在应天府西二里，蜀汉诸葛亮云“石头虎踞”，是也。陆放翁《入蜀记》：望石头山不甚高，然峭立江中，缭绕如垣墙，凡舟皆由此下至建康，故江左有变，必先固守石头，真控扼要地也。



[二]《元和郡县志》：钟山，在润州上元县西北十八里。按《舆地志》：古金陵山也，邑县之名由此而立。吴大帝时，蒋子文发神异于此，封为蒋侯，改山曰蒋山，宋复名钟山。江表上巳常游于此，为众山之杰。《六朝事迹》：钟阜，图经云：在县东北，周回六十里，高一百五十八丈，东连青龙山，西临青溪，南自钟浦，下入秦淮，北接雉亭山。汉末，秣陵尉蒋子文逐盗死于钟山，吴大帝为立庙，封曰蒋侯。大帝祖讳钟，因改名曰蒋山。按《丹阳记》云：京师南北并连山岭，而蒋山岧峣嶷异，其形象龙，实作扬都之镇。诸葛亮尝至京，观秣陵山阜，云“钟山龙蟠”，盖谓此也。



[三]杨齐贤曰：和州历阳郡治历阳县。《建康图经》：西至本府界十里，自界首至和州八十三里，从采石而济，盖南北往来要津。



[四]又曰：按纪年，自孙权定都建邺，传四主，五十九年而晋并之；元帝渡江，传十一主，一百三年而宋代之；宋传八主，六十年而齐代之；齐传七主，二十四年而梁代之；梁传四主，五十六年而陈代之；陈传五主，三十三年而隋并之：凡三十九主，三百三十五年。萧士赟曰：按史书自吴大帝建都金陵后，历晋、宋、齐、梁、陈，凡六代，共三十九主，此言四十余帝者，并其推尊者而混言之也。自吴大帝黄武元年壬寅岁，至陈祯明三年己酉，共三百六十八年。吴亡后，歇三十六年，只三百三十二年，此言三百秋者，举成数而言耳。按：六代建都之岁，只三百三十二年，杨氏于宋、齐、梁交代之岁各重数一年，故误为三百三十五也。



[五]白马小儿，谓侯景。《隋书》：大同中童谣曰：“青丝白马寿阳来。”其后，侯景破丹阳，乘白马，以青丝为羁勒。



[六]《梁书》：太清二年八月，侯景举兵反。十月己亥，景自横江济于采石。辛亥，景师至京。三年三月，攻陷宫城。《南齐书》：元嘉七年，太一在八宫，关囚恶岁。《南史》：侯景矫诏禅位，将登太极殿，丑徒数万，同共吹唇唱吼而上。



[七]《后汉书》：“雷震四海，席卷天下。”章怀太子注：“席卷，言无余也。”



[八]江淹《恨赋》：“丧金舆及玉乘。”谢庄《孝武宣贵妃诔》：“金缸暧兮玉座寒。”



[九]曹植《酒赋》：“或扬袂屡舞，或扣剑清歌。”



[十]《陈书》：后主闻兵至，后宫人十余出后堂景阳殿，将自投于井，袁宪侍侧，苦谏不从。后阁舍人夏侯公韵又以身蔽井，后主与争久之，方得入焉。及夜，为隋军所执。《六朝事迹》：景阳井，台城中景阳宫井也。按：《南史》：隋克台城，陈后主与张丽华、孔贵嫔俱入井，隋军出之。故杜牧之诗云“三人出眢井”，谓此也。其井有石栏，上多题字。旧传云：栏有石脉，以帛拭之，作胭脂痕。或云：石脉之色类胭脂，故云。



[十一]《陈书》：后主每引宾客对贵妃等游宴，使诸贵人及女学士与狎客共赋新诗，互相赠答，采其尤艳丽者以为曲词，被以新声，选宫女有容色者以千百数，令习而歌之，分部迭进，持以相乐。其曲有《玉树后庭花》、《临春乐》等，大指所归，皆美张贵妃、孔贵嫔之容色也。其略曰：“璧月夜夜满，琼树朝朝新。”《通典》：《玉树后庭花》、《堂堂黄鹂留》、《金钗两臂垂》，并陈后主所造，恒与宫中女学士及朝臣相唱和为诗，太乐令何胥采其尤轻艳者以为此曲。



[十二]南山皓，谓汉之四皓，四皓在秦时始入蓝田山，后又入地肺山，汉时匿终南山。终南山，广八百余里，横亘关中南面，故亦谓之南山。凡蓝田、地肺诸山，亦南山之支脉矣。四皓事，详后廿二卷注。






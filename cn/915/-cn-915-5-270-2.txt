◇法句经序

昙钵偈者，众经之要义。昙之言法，钵者句也。而法句经别有数部，有九百偈，或七百偈，及五百偈。偈者经语，犹诗颂也。是佛见事而作，非一时言，各有本末，布在诸经。佛一切智，厥性大仁，愍伤天下，出兴于世，开现道义，所以解人。凡十二部经，总括其要，别为数部，四部阿钅含佛去世后，阿难所传，卷无大小，皆称闻如是处佛所在，究畅其说，是后五部沙门，各自钞众经中四句六句之偈，比次其义，条别为品，于十二部经，靡不斟酌，无所适名，故曰法句。夫诸经为法言，法句者，犹法言也。近世葛氏传七百偈，偈义致深，译人出之，颇使其浑。惟佛难值，其法难闻，又诸佛兴，皆在天竺。天竺言语，与汉异音，云其书为天书，语为天语，名物不同，传实不易。唯昔安调安侯世高、都尉佛调，释梵为汉，实得其体，斯已难继，后之传者，虽不能审，犹尚贵其实，粗得大趣。

始者维难出自天竺，以黄武三年来适武昌，仆从受此五百偈本，请其同道竺将炎为译，将炎虽善天竺语，未备晓汉，其所传言，或得梵语，或以义出，音近于质直。仆初嫌其为词不雅，维难曰，佛言「依其义不用饰，取其法不以严」，其传经者，令易晓，勿失厥义，是则为善。座中咸曰：「老氏称美言不信，信言不美；仲尼亦云书不尽言，言不尽意」，明圣人意深邃无极。今传梵义，实宜径达，是以自偈受译人口，因顺本旨，不加文饰，译所不解，即阙不传，故有脱失，多不出者。然此虽词朴而旨深，文约而义博，事均众经，章有本故，句有义说。其在天竺，始进业者，不学法句，谓之越序，此乃始进者之鸿渐，深入者之奥藏也。可以启蒙辩惑，诱人自立，学之功微，而所包者广，实可谓妙要也哉！昔传此时，有所不出，会将炎来，更从谘问，受此偈等，复得十三品，并校往古，有所增定，第其品目，合为一部三十九篇，大凡偈七百五十二章，都凡一万四千五百八十字，庶有补益，共广闻焉。（《释藏·所》九，又《迹》七。案：此序无撰人名，据僧《出三藏记集·严佛调传》，知是支谦所作。）


○敕瀚海军使盖嘉运书

敕瀚海军使北庭都护盖嘉运及将士已下：苏禄爰自今夏，连犯西陲，犬羊之群，屯结不散。诚欲出其不意，乘虚以放，凶党闻此，必自解围，卿识朕心，有符成料。比王尚客至，闻已出师，穷冬绝漠，荷戈冒险，又闻有所擒获，张我国威，言念忠诚，良深赏叹。在此行也，四镇狂虏，必应抽退，彼既有效，应合叙劳，兼云擒获，人当优赏，宜具实状，一一以闻。然此贼为恶，势将未已，若困穷蹙，实则不知，安西近亦加兵，卿彼士马自足，可与王斛斯计议，逐要图之。春初馀寒，卿及将士已下并平安好，遣书指不多及。


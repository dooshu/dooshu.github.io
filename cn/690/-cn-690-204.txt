卷二百四



卷之二百四

洪武二十三年九月庚寅朔，日有食之。

置陕西山丹卫。

升山西都指挥同知马鉴为前军都督府都督佥事。

四川都指挥使司奏属卫军士之数，凡七万八千三百六十人。

辛卯，诏长兴侯耿炳文还乡，赐黄金二百两、白金二千两、文绮三十匹、钞千锭。

赐应天府乡试考官傅箕、苏伯衡、陈圭、谢南、毛瀚钞各十锭，中式举人黄文史等五十人各二锭，其监生、生员试不中者皆有赐，且谕以进学之方，俾无怠其志。

云南乌蒙、芒部二军民府土官遣其子以作捕驹等请入国子监读书，赐以衣钞。

癸巳，置九溪、安福二守御千户所，隶湖广九溪洞。

甲午，升河南道监察御史周志清为大理寺右寺丞。

高丽遣密直副使韩尚质奉笺，贡方物，贺皇太子千秋节。

乙未，国子助教黄庄乞归省墓，上许之，赐钞十锭。

加封中山王徐达、岐阳王李文忠三代皆王爵。先是，上思勋臣开国之功虽加封爵，未足以尽报功之典，乃命翰林院侍讲学士葛钧等考古制以闻。钧等奏：“宋制，功臣韩琦生封魏国公，殁后追封魏王，韩世忠生封咸安郡王，殁后追封蕲王，考其光世止封公爵，王及三代，别无定制。本朝开平王、常遇春三代俱封王爵，出自特恩，难为定例。其达等三代追赠，合依宋制。”上谓：“中山、岐阳皆开国大勋，宜如开平王例，三代俱封王爵。自今凡开国功臣死后俱追封三代，其袭爵子孙非建立奇功者，生死止依本爵，著为令。”于是中山王曾祖、祖父、父俱封中山王，曾祖母、祖母、母皆封中山王夫人；岐阳王曾祖、祖父、父俱封岐阳王，曾祖母、祖母、母皆封岐阳王夫人，颍国公傅友德、江国公吴良、海国公吴祯、郓国公韩政、黔国公吴复、皖国公仇成、乐浪公濮英、虢国公俞通海三代皆封公爵，全宁侯孙恪、景川侯曹震、会宁侯张温、崇山侯李新、长兴侯耿炳文等三代皆封侯爵。

丙申，魏国公徐辉祖等奏：“三代蒙恩，俱已加封王爵，其旧诰宜缴纳。”上命毁其旧诰，令中书舍人更以新诰给之。于是魏国公徐辉祖、曹国公李景隆、颍国公傅友德、宋国公冯胜、凉国公蓝玉、安庆侯仇正、江阴侯吴高、安陆侯吴杰、靖海侯吴忠、景川侯曹震、西凉侯濮玙、东平侯韩勋、崇山侯李新、全宁侯孙恪、会宁侯张温、定远侯王弼、江夏侯周德兴、怀远侯曹兴等缴进旧诰，凡二百二十八通。

夜，太阴入南斗魁。

丁酉，复以王府仪卫司仪卫正为正五品，仪卫副从五品，典仗正六品。

以福建右参政王钝为浙江布政使司左布政使。钝字士鲁，开封太康人，登故元至正丙午进士第，授晋宁路猗氏县尹，入国朝用荐为大名府通判，迁吏部郎中。洪武十九年，升福建布政使司参议，寻升右参政。二十二年，以税粮愆期当罢，特宥其罪，召遣持节抚谕麓川、平缅宣慰司，赠遗金贝，固却不受。或劝曰：“不受固善，恐蛮人怀疑生变，不若受之。”乃受而悉以输云南布政使司，庋置于库而还。至是，升今官。

置大宁等卫儒学，教武官子弟，设教授一员、训导二员，仍迁识达达字者教习达达书，并赐冬衣、锦衾、皮裘遣之。

戊戌，分户部四部为十二部，曰河南，曰北平，曰山东，曰山西，曰陕西，曰浙江，曰江西，曰湖广，曰广东，曰广西，曰四川，曰福建，每部分领一布政司及直隶府州钱谷金帛之事，其云南则以四川部兼领焉。又置照磨、检校各一人，以稽文书出入之数而程督之。更铸印十二，文曰“户部某部印”，每部置郎中、员外各一人，主事二人。

赏湖广武昌等卫将士三万二千一百余人钞三十二万二千五百余锭。

庚子夜，太阴入羽林军。

壬寅，赐留守中卫指挥使乃儿不花钞五伯锭、文绮、帛各十二疋、绵布三十疋，都察院右副都御史咬住、工部侍郎忽哥赤钞各二百锭、文绮、帛各六疋、绵布各十五疋。

占城国王阿答阿者遣使进表，贡方物。

以通政使司参议严震直为户部郎中。

封中军都督府都督佥事桑敬为徽先伯。诰曰：“古者，英雄欲立名于天地间，必待时而出，上佐人君，开拓疆宇，奋不顾身，以成其志，天下既平，则防奸御侮，益尽忠贞，上下之间，永乐治安，故能膺爵赏于当时，垂英名于悠久。朕当群雄鼎沸之秋，提虎旅东渡大江，尔桑敬父世杰，率舟师来归，由是被坚执锐，数著勤劳，既而殁于战阵，已赠侯爵。然功在国家，朕不能忘，遂升尔为中军都督佥事，俾承先业，屡从征伐，克底成功，兹又擒除奸凶，竦观内外，岂不彰美于前人？朕嘉尔忠，特封为推忠协谋武臣、龙虎将军、上护军、徽光伯，食禄一千七百石，子孙世袭。尔其恪遵理道，益坚事上之诚，则神人鉴悦，福禄永昌矣。”

乙巳，分刑部四部为十二部，其部各设官如户部之制。

置九江卫中、左千户所，以本卫余军及达达军士隶之，各设正、副千户二人、百户十人、镇抚一人。

以天寿圣节，赐在京文官六品以下、武官五品以下并国子监生节钱。

丙午，升监察御史夏长文为左佥都御史。长文，松江上海人，以税户人材举用。时左副都御史袁泰以严厉临下，诸御史不堪，长文因廉得泰家违法数事，遂劾泰。上嘉长文不压于势而不忍罪泰，遂宥泰而升长文。

丁未，天寿圣节，上御奉天殿受朝贺，大宴群臣。

高丽遣门下评理郑道传等奉表，贡方物，赐道传等钞人二十锭、文绮各二疋。

麓川、平缅宣慰使思伦发、思南宣慰使田大雅等各遣使奉表，贡方物。

戊申，宋国公冯胜、凉国公蓝玉、定远侯王弼、怀远侯曹兴、江夏侯周德兴、武定侯郭英以朝贺天寿圣节还，各赐钞百锭。

赐云南进马土官钞，每马一匹给钞三十锭。

赐思州宣慰使田琛钞五十锭。

上以哈梅里王兀纳失里与别部互相讐杀，遣使谕都督宋晟训练凉州、甘肃等处兵马备之。

己酉，霰。

庚戌夜，荧惑行昴宿南。

辛亥，以魏国公徐辉祖弟膺绪为尚宝司丞。

赐徽先伯桑敬钞六千锭，俾还乡营第宅，都督汪信、陈用、刘真各三千锭。

壬子，免豫府左长史饶昶、右长史杨原正官，坐辅导失职也。

癸丑，命赐各布政使司、都司、卫所、府、州、县公宴节钱，凡布政使司有都司者千贯，府有都司者七百贯，无都司有卫者六百贯，无卫有所者四百贯，无卫所者三百贯，州有卫者五百贯，无卫有所者三百贯，无卫所者二百贯，县有卫者四百贯，无卫有所者二百贯，无卫所者一百五十贯，卫无州县者四百贯，所一百五十贯。先是命天下有司：凡遇天寿圣节及正旦、冬至、节日，各赐官吏筵宴。而有司因缘科歛，上以其害民，故有是命。

甲寅，陕西都指挥使聂纬以西安左、右等卫所市马七千六十匹送京师，以尝命户部运钞六十万锭往西宁、岷州、河州市易故也。

夜，太阴在太微垣，与填星同度。

戊午，诏礼部铸秦、晋、今上及周世子金宝各一，每宝用黄金十五斤，寻命秦世子宝且停铸。

赐国子监读书日本国王子滕佑寿并云南土官子弟以作等凡六十九人夹衣、纩彼。

命赈湖广所属黄州、汉阳、武昌、沔阳四府及郴州饥民，凡户二万九千七百九十三，给钞五万七千六十锭。

给赐征北将士四万九千三百五人钞四十二万九千七百锭。

是月，疏四川永宁河。时永宁宣慰使司言：“所辖之地水道有百九十滩，其江门大滩等八十二处，皆石塞其流。”诏景川侯曹震往疏凿之。








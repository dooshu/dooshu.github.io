◇白鹤赋

嗟皓丽之素鸟兮，含奇气之淑祥。薄幽林以屏处兮，阴重景之余光。狭单巢于弱条兮，惧冲风之难当。无沙棠之逸志兮，欣六翮之不伤。承邂逅之侥幸兮，得接翼于鸾皇。同毛衣之气类兮，信休息而同行。痛良会之中绝兮，遘严灾而逢殃。共太息而祗惧兮，抑吞声而不扬。伤本规之违忤，怅离群而独处。恒窜伏以穷栖，独哀呜而戢羽。冀大纲之解结，得奋翅而远游。聆雅琴之清韵，记六翮之末流。（《艺文类聚》九十，《初学记》三十）


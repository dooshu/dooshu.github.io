137　西方之書謂周志類　西方之人有聖者所指　諸籍論説佛之事


晉語：「西方之書有之曰：『懷與安，實疚大事。』」注：「詩云『西方之人』，謂周也。」愚謂「西方之書」，蓋周志之類。列子仲尼篇「西方之人有聖者」，李知幾謂意其説佛也。皇王大紀論曰：「當周昭王時，西方有桀戎，窮幻駕空説。」通曆云：「孝王元年，佛入涅槃。」唐六典「祠部郎中員外郎掌祠祀享祭。」注謂釋迦生當周莊王九年，魯莊公七年。二説不同。

【何云】即此見其多妄。

【元圻案】周孝王乃懿王之弟。孝王元年，歲在壬子，歷夷、厲、宣、幽、平、桓六王而後莊王立。莊王九年，歲在癸巳，相距二百二十二年。〇宋邢凱坦齋通編：「列子述孔子曰『西方有聖人』，佞佛者以爲指釋氏而言，皆妄也。國語：『姜氏曰：西方之書有之曰：「懷與安，實疚大事。」』注云：『周詩「誰將西歸」、「西方之人」，皆謂周也。』予謂孔子果有是言，謂昔文王也，於佛何與？至王通直指佛爲西方聖人，其學可知矣。」〇胡五峰皇王大紀一：「論曰：當周昭王時，西方有傑戎，厭苦世累，欲求超脱之道，遂捐君叛親，棄婦入山，刻私意，窮幻見，駕空説，曰：『我能得心法，變現萬端，出生入死，願欲必從，而非一世事理之所能嬰也。』」






○藏宏农府君神主於夹室议

谨按旧仪，汉丞相韦元成以为毁主瘗埋，但万国宗飨，有所从来，一旦瘗埋，事不允惬。晋博士范宣意欲别立庙宇，奉征西等三主，安置其中，方之瘗埋。颇叶情理，事无典故，亦未足依。又议者或言毁主藏於天府，祥瑞所藏，本非斯意。今谨准量去祧之外，犹有坛单，祈祷所及，窃谓合宜。今时庙制，与右不同，共基别室，西方为首，若在西夹之中，仍处尊位，祈祷则祭，未绝祈享，方诸旧仪，情实可安。宏农府君庙远亲杀，详据旧章，礼合迭毁。臣等参议，迁奉神主，藏於夹室，本情笃教，在理为宜。


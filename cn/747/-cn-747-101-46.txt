○定门禁敕

大内皇墙使诸门，素来未得严谨，将令整肃，须示条章。宜令控鹤指挥，应於诸门各添差控鹤官两人，守帖把门。其诸司使并诸司诸色人等，并勒於左右银台门外下马，不得将领行官一人辄入门里。其逐日诸道奉进客省使，於千秋门外排当讫，勒控鹤官舁抬至内门前，准例令黄门殿直以下舁进，辄不得令诸色一人到千秋门内。其兴善门仍令长官关锁，不用逐日开闭。


131　王羲之寫七經詩　今載傅咸七經詩闕一經


春秋正義云：「傅咸爲七經詩，王羲之寫。」案：昭二十六年左傳「咸黜不端」，正義曰：「諸本『咸』或作『減』。王肅云：『咸，皆也。』傅咸爲七經詩，其左傳詩有此句，王羲之寫亦作『咸』。杜本當然。」今按藝文類聚、初學記載傅咸周易、毛詩、周官、左傳、孝經、論語詩，皆四言而闕其一。

【集證】初學記文學部載傅咸周易詩曰：「卑以自牧，謙尊而光。進德修業，既有典常。輝光日新，照于四方。小人勿用，君子道長。」毛詩曰：「無將大車，惟塵冥冥。濟濟多士，文王以寧。顯允君子，大猷是經。聿修厥德，令終有俶。勉爾遯思，我言維服。盜言孔甘，其何能淑。讒人罔極，有靦面目。」周官曰：「惟王建國，設官分職。進賢興功，取諸易直。除其不蠲，無敢反側。以德詔爵，允臻其極。辨其可任，以告于正。掌其戒禁，治其政令。各修乃職，以聽王命。」左傳曰：「事君之禮，敢不盡情。敬奉德義，樹之風聲。昭德塞違，不殞其名。死而利國，以爲己榮。兹心不爽，忠而能力。不爲利諂，古之遺直。咸黜不端，勿使能植。」孝經曰：「立身行道，始于事親。上下無怨，不敢惡人。孝無終始，不離其身。三者備矣，以臨其民。以孝事君，不離令名。進思盡忠，不義則争。匡救其惡，災害不生。孝悌之至，通於神明。」論語曰：「守死善道，磨而不磷。直哉史魚！可謂大臣。見危授命，能致其身。克己復禮，學優則仕。富貴在天，爲仁由己。以道事君，死而後已。」

【元圻案】明楊升庵曰：「此乃集句之始。」〇晉書傅咸傳：「咸，字長虞，北地泥陽人也。剛簡有大節，風格峻整。好屬文論，潁川庾純常歎曰：『長虞之文，近乎詩人之作矣。』官司隸校尉，謚曰貞。」






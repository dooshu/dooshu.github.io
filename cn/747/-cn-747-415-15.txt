○中书门下贺雪表

臣子仪等言：臣闻圣人昭事以奉时，乾道下济以成物。伏惟宝应元圣文武皇帝陛下勤劳庶政，忧济万邦，念生灵之未康，虑兵食之不足。恭默寅畏，斋於穆清，减膳彻乐，以祈元造。天人合应，雨雪呈祥，在登台视朔之辰，飘洒盈尺；俯献岁发生之节，飞舞惊春。太素混成，浩然万里，甲子之瑞，载表於昌期；《春秋》所书，亦先於农事。重阴益固，应水泽腹坚之时；积润潜通，迎土膏脉起之候。灵贶斯在，丰年可知，伫登来，不暇祈谷。侍臣相庆，野老同欢。臣谬奉中枢，获睹嘉庆，无任忭跃之至，谨奉表陈贺以闻。臣子仪等诚欢诚，喜顿首顿首。


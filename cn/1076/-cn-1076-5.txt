卷五

<史部,诏令奏议类,奏议之属,历代名臣奏议>

钦定四库全书

历代名臣奏议卷五

明　杨士奇等　撰

君德

宋理宗宝庆元年礼部侍郎真德秀上奏曰臣窃闻陛下乃者?选刚辰移御清燕非特恬养神明之观抑且稍正宫寝之仪臣子之心不胜慰幸然区区之愚有欲献於陛下者不敢自嘿恭惟高宗皇帝受命中兴再造区夏六飞南渡驻跸钱塘其与前世之君筚路篮缕以启山林披攘荆棘以立朝廷者殆无以异其艰其勤可谓至矣孝宗皇帝嗣守丕绪志清中原二十八年之间蒐揽贤材厉精听断未尝一日少懈用能保固大业垂万世无疆之休今陛下所御之宫庭即二祖储神闲燕之地也仰瞻楹桷俯视轩墀当若二祖实临其上念昔者剏守之惟艰思今日继承之匪易则兢业祗惧其容少忽乎汉文帝有言朕奉先帝宫室常恐羞之惟其以是存心故能终身为恭俭之主两汉之贤君莫先焉此臣之所欲献者一陛下前所居处密迩东朝唯思曲尽人子之恭其敢遽当人主之奉今宫合暨乘舆服用之需颐指使令之便必将浸备於昔臣知圣性恬淡固非外物可移然以一心而受衆攻非卓然刚明弗惑未有不浸淫而蠧蚀者然则将何道以处之曰惟学可以养此心惟敬可以存此心惟亲近君子可以维持此心盖理义之与物欲相为消长者也笃志于学则日与圣贤为徒而有自得之乐持身以敬则凛如神明在上而无非僻之侵亲贤人君子之时多则规儆日闻谄邪不得而惑三者交致其力则圣心湛然如日之明如水之清理义常为之主而物欲不能夺矣此臣之所欲献者二三年之丧行於宫壼非独衰麻在躬而已哀慕之存於心者不可顷刻忘忧戚之形於色者不可斯须已古者卒哭而庐居小祥而垩室今虽未能如昔然居处之制不可不极其朴素也古者服丧非有疾不饮酒食肉今虽未能如昔然饔人大官之供不可不极其菲俭也古者终丧不处于内今虽未能如昔然防微谨独屏远声色不可不极其严也食则见先帝于羮立则见先帝于墙庶几不负罔极之恩丕昭纯孝之实傥因移御之适凡所以自奉者少异於居丧之仪则虽衰麻在躬犹不服也此臣之所欲献者三陛下前者日侍慈明两宫之情常欢然而无间今视膳问安之敬虽无改於昔而其见则有时矣此正陛下深留圣心之日也古之事亲者听於无声视於无形一举足一出言不敢忘父母也况皇太后亲举神器以授陛下同听万几曾未数月褰裳去之如脱敝屣隆恩厚德与天地无极陛下将何以报之乎然则恭勤之礼孝养之诚当有加於前日可也至於两宫侍御之臣恩意当使如一盖爱亲者及其犬马况左右使令者乎厥今羣臣万民之命系於两宫慈孝交隆於上则羣臣万民皆有所恃以为安而两宫侍御之臣亦得以保其富贵此臣所欲献者四臣猥以不材叨备劝读比者亲承圣训苟可禆益朕躬母或有隐陛下之虚怀求助如此臣其敢以浅陋自解乎用是辄陈其愚冀补万一惟圣明择焉

绍定六年德秀为户部尚书又奏曰臣闻当天命已定之余而不忘戒惧者三代令王之所以长世也当天命未定之时而遽忘戒惧者後世人主之所以不克终也臣尝读书而得基命定命之说窃以谓周之文武基命者也若成王则命已定矣而周公作诗以戒王乃曰宜监于殷骏命不易又曰命之不易无遏尔躬召公作书以戒王亦曰王其德之用祈天永命又曰欲王以小民受天永命夫周至成王再世耳而文武之功配天罔极天命乌乎而遽止亦岂待祈而後永耶及观太康之於夏太甲之於商仅一再传而一则以盘游失国一则以欲败度纵败礼而几失之天未尝以禹汤之烈而私其子孙也是以谓之难谌是以谓之靡常然後知二公惓惓之忠非过计也然则继体守成之主其可以天命已定而忽之哉厥今天下何时也臣以为天命未定之时也夫自艺祖基肇造之命而太宗定之高宗基中兴之命而孝宗定之圣子神孙继继承承于千万年命之定也久矣而臣以为未定者盖观皇矣之诗而知文王受命之由方天厌商乱而求民之定也始则观之二国焉求之不获而又观之四国焉其德皆莫若文王者於是睠焉西顾命之为中夏主夫岂苟然哉今中原俶扰天之简求民主兹惟厥时使吾之德足以当天心天必不舍而他畀也苟吾之德未足以当天心天必转而他之矣臣故曰此天命未定之时也嘉定中臣缪直禁林是时鞑日以兴金日以削尝中夜彷徨而起曰此吾国安危将判之秋君臣上下恐惧修省之日也於是进祈天永命之戒宁宗皇帝优容狂瞽嘉叹再三而权臣寡识懵不之省自是二十余年德政未尝增修人心惟益咨怨所谓祈天永命之言直视以为迂阔而欺天罔人之事则益甚焉是以谴告频仍灾害酷烈钱塘巨浸莽为沙碛天台苕霅州化为湖而都城之灾则尤旷古所未有他如彗孛飞流之变无岁无之盗贼兵烬之厄几半天下吾国之势盖岌岌然上赖九庙之灵权臣殒命陛下亲政英明果断薄海耸观而於外攘内修之政未及大有所为金遽以灭告矣羣雄虎争猛敌焱锐豫备深防所当汲汲内顾根本犹有可虞而边臣勿勿或假和以纾患或恃战以成功臣以为皆非至计也昔人有言凡举大事必顺天心夏秋以来积隂多雨阳泽弗竞而乾文示异数见於清台之占因人事以推天心殆有甚可惧者臣是以复进祈天永命之说也然所谓祈者岂世俗禬禳小数谄渎鬼神之谓也稽诸召诰曰敬德曰小民而已传有之敬者德之聚能敬必有德近世大儒皆谓敬者圣学之所以成始成终也陛下圣学高明固尝以毋不敬之言掲诸宥坐朝夕仰视如对神明然所以害吾敬者则不可不詧也仪狄之酒伐德乱性此害吾敬者也南威之色荡心惑志此害吾敬者也陛下於此心惕然自省曰沈湎冒色妇言是用昔人之所以自絶也其可不戒乎侏儒之戏滑稽之谈此害吾敬者也陛下於此心肃然自持曰优笑在前贤才在後昔人所以取亡也其可不戒乎郑声之淫佞人之殆有一于此皆足害敬放而远之不可以不严盘游之乐弋射之娱禽兽之珍狗马之玩有一于此皆足害敬屏而絶之不可以不力如此则陛下之心清明纯粹万善出焉则又反而思之曰朕自即位以来为权臣所误其失有几凡圣心之所未安者即天理所未安也改之其可以或吝则又稽于衆曰朕言动之不中道政令之不合宜者其事有几凡人情之所未允者即天意所未允也更之其可以或後盖一念之愧不敢安此敬也一事之戾不敢忽亦敬也谨之於心术之微而发之於践履之实必如汤之日跻文王之缉熙中宗之严恭寅畏然後谓之无不敬此祈天永命之一也然召公既曰敬德又必以小民参之何邪盖天之视听因民之视听民心之向背即天心之向背也权臣用事以来戕贼元元殆非一事盖其始也易楮币易盐钞颛用罔利之术而峻绳下之刑估没编隶滥及无辜而民怨其中也黜忠良而进贪刻举赤子以付豺狼远近嗷嗷恬不之恤而民益怨其末也廉耻道絶货赂公行以服食器用为未足而责之以宝玉珠玑以宝玉珠玑为不足而责之以田宅契劵希指求进者虽杀人于货亦所忍为而民大怨矣江湖闽广三衢之盗相挻而起生灵荼毒几千万人户口减少殆什七八幸而无盗者又以官吏争自为盗田里荒寂州县萧条亦无异於緑林黑山之所躏轹也可胜叹哉仰赖陛下布端平之诏一洗而新之然狃于旧习者鲜为革心之图困于虐政者未被息肩之惠盖贿道虽窒而昔之贿进者尚存?吏虽惩而?多者或反漏网加以边事既兴江淮之间科调百出所至骚然民不堪命远而襄蜀抑又可知臣恐非所以培本根夀命脉也陛下至仁宁忍闻此臣愿圣志恻然兴念申颁诏旨凡郡邑掊刻之政边阃科调之扰悉从禁止敢违命者必罸无赦至於行都近甸为沐浴雨露之首而楮轻物贵为生孔囏愁叹之声在在而有书称文王惠鲜鳏寡盖穷悴之人奄奄就尽惠泽所及鲜然咸有生意此海内所望於仁圣之君也宜命近臣条举便民之画如魏相所上诏书二十三事者以次行之此祈天永命之二也易曰天之所助者顺人之所助者信是以自天佑之吉无不利陛下真能敬德於上而使斯民怀生於下则人心悦而天意顺恢拓之本其在斯乎天心将转久矣鞑戎残暴所至为墟必非眷命之所属陛下春秋鼎盛圣德日新惟益懋敬焉一陟一降在帝左右一游一衍若天与俱强勉力行悠久不息以迓续休命於无穷乃睠南顾当有其日中原故物终为吾有若徒以力求之而不反其本天意难测臣实忧之昔梁武欲取河南尝自语曰吾之基业有如金瓯脱致纷纭悔之何及徒以乙卯之梦羣臣之谀不能自克卒隳金瓯之业追迹梁武平生所为违天悖理何可胜数无得天之实而希不世之功其失宜哉臣区区所陈本於周召圣贤典训必不误人且前日尝以告先皇今敢不以告陛下臣之愚忠壮老一心惟圣明裁察

宝庆初魏了翁上奏曰臣不佞待罪史臣获际陛下龙飞御极命侍从言语之臣以次面对切惟澄源正本罔不在初臣不敢掇拾细微具文应诏臣闻心者人之太极而人心又为天地之太极以主两仪以命万物不越诸此故天之神明春秋冬夏风雨霜露地载神气为风霆流形庶物露生其於人也则清明在躬气志如神盖贯通上下表里民物自继善以及於成性皆一本而分也而人心之灵则所以奠人极人极立而天地位焉孔子曰事父孝故事天明事母孝故事地察子思曰君子之道造端乎夫妇及其至也察乎天地夫天高地下人位乎其中判然三才若不相接也而五行二气自一而分故上下同流彼动此应使行乎宫庭屋漏之间炯然清明无少愧怍则仰观俯察光洁昭着前参後倚流布充塞无非此心之发见一有不慊则眎上帝而梦梦顾四方而蹙蹙虽日星草木亦若随人意而不舒者陛下谓此心之外别有所谓天地神明者乎抑天地神明不越乎此心也正月之朔风来自乾丁丑既望月蚀于翼占者以为兵戈之应迫近之象而雷电先时而发雨雪继雷而降刘向亦以为阳不闭隂隂见间而胜阳之应然而此必有感而後为应既应则复为感不可以其变在外而忽之其事已应而幸焉侧闻陛下尝谓讲读之臣夜来雪作朕终夜为之不安当益恐惧修德大哉圣言此正求端用力之要也且陛下居深宫之中十手十目所不睹闻也而惕然终夜若有临乎其前者以此见天非苍苍之谓也陛下之心与亿兆人之心义理所安是之谓天不愧于人是不愧于天也不畏于人是不畏于天也臣愿陛下即此不安之心而益加推广其见天地也毋专以祷祠为事常使此心兢兢惕惕如与天陟降如在帝左右可以对越而无愧奉宗庙也毋专以备物为飨常使此心油油翼翼如见乎其位如闻乎其容声可以受终而无怍事太母也毋专以俨恪为恭常使此心洞洞属属如执玉奉盈如将弗胜可以感通而无间对公卿百执事毋徒以尊严为仪也常使此心寛虚平夷尽下而无所伏对经生学士母徒以诵说为功也常使此心缉熙光明日新而不可已播告于万方有衆毋徒以言语为化也常使此心明白洞达观感而无所惑心有未喻必反覆问辩以求之毋厌烦以自画也心有未可必熟复思念以图之毋耻过以成非也夫如是息养瞬存朝习暮益无顷刻之间则大本既立何事不可为以证诸庶民以考诸三王以建诸天地以质诸鬼神以施诸後世何往而不可合也不然则庶民且弗信而况其他乎圣学浅深之候气数屈伸之感世途理乱之变人物消长之几根於此心决於此时惟陛下速图之

了翁权礼部尚书又奏曰臣尝从师友讲学每谓治国之本始於正君尝储神蓄思将为陛下力陈修身齐家之要既至近畿则所闻日异恐或者指臣为阔於事情又不然谓臣为专攻上身故臣先为陛下据时事之迫切者而言之然而本原之论则何可以终无一言也臣每惟後世之治与古絶异古之人君以天位为至艰至危如履虎尾如蹈春氷如恫瘝乃身是故师氏司朝仆臣正位太史奉讳工师诵诗御瞽几声巫史後先卜筮左右人主无一时可纵弛也虞宾在位三恪助祭夏士在庭殷士在庙雠民在甸夷隶在门人主无一事不戒惧也虫飞而会盈日出而视朝朝退而路寝听政日中而考政夕而纠?天刑日入而洁奉粢盛然後即安人主无一刻可暇逸也后妃御见有度应门击柝鼓人上堂女史授环彤管记过人主无一息可肆欲也夫以贵为天子富有四海之内而自朝至昃兢兢业业居内之日常少居外之时常多盖所以养夀命之源保身以保民也岂惟可以保民虽子孙千亿亦自此始自秦人荡灭古制为人上者深居穆清而授事於妇寺出令於房闼四方文书非?御之臣不得上闻千数百年以来相寻一辙於是宦官外戚女宠嬖幸代操政柄人主仅拥虚器以寄于民上其接士大夫不过视朝数刻之外凡以伤生伐性者毕陈於前岂惟湮政事之原抑以伤夀命之本身不得康嗣不得蕃凡以是耳陛下以圣智之资而为权臣所操者十年几无以自白於斯世今幸居可为之时外而百官有司奔走效职内而妃嫔嫱御便嬖取怜自浅中者视之必曰今乃知为皇帝之贵也今天下太平宜及时为乐也而臣以古今祸乱之事观之则陛下虽曰势重形佚其实巍然孤立於至艰至危之地而不自觉也陛下试思夫独居深宫之中可托之以腹心者谁欤当此事变遝来之时可以系天下之望者谁欤诗曰价人维藩大师维垣大邦维屏大宗维翰怀德维宁宗子维城此六者守邦之要道也而其要则又在於宗子宗子者传谓王之适子也无适子以为之城则王之独居何恃而不畏乎故继之曰无俾城坏而独斯畏陛下诚能长虑及此则今日孤立之势亦可以自觉矣传曰后妃有正淑之行则嗣续有贤圣之君制度有威仪之节则人君有夀考之福此言希御幸以啬精神则可以永夀命而蕃嗣续臣尝记魏史明帝耽于内宠廷尉高柔上疏以为嫔嫱过数圣嗣不昌宜妙选淑媛以备内宫之数其余尽遣还家且以育精养神专静为宝则螽斯之美可致如魏明者虽不足为圣时道而柔之言实保身蕃嗣之要故臣愿陛下念天命之不易思王业之惟艰必也居内之时常少居外之日常多亲贤而远色则思虑精明清心而寡欲则体力坚实无奸声乱色则血气循轨无淫乐慝礼则精神内守岂惟保夀命之道是乃致嗣续之原臣之所忧甚於漆室之女故忘其愚僭者若此若夫韩琦言于仁祖所谓建学内中择宗室之谨厚好学者升入内学冀得亲贤以属大事是说也亦宜早入圣虑博访而豫定焉卷卷之忠退俟斧鑕

端平中秘书少监袁甫上劄子曰臣仰惟陛下更化以来广开献言之路而羣臣交进互说大而朝廷之纲纪微而田里之纎悉远而边鄙之变故近而宫闱之奥密臣下言之可谓详陛下听之可谓熟矣而至於切陛下之身之心者间虽言及一二而未有恳恳恻恻竭尽忠爱不顾忌讳不避嫌疑为陛下尽言无隐者臣一介踈远去国一纪兹叨误渥幸觐清光敢不一吐其愚以报陛下知遇哉臣尝读无逸一书盖周公晚岁所作字字真实吐自肺肝非徒纸上空言而已观其论商周享国之修短明示两途若曰由此则金玉厥躬而养夀命之原由彼则斵丧戕贼而失性命之正故凡受病之根伏於隐微而萌蘖易生者周公皆一一先其未病而药之盖适情肆欲是之谓逸故此书戒以後王惟耽乐之从亦罔或克夀惧其心志内荒而纵伐德之斧也劳民动衆是之谓逸故此书戒以无淫于观于逸于游于田惧其穷极民力以骋耳目之娱也轻改旧章是之谓逸故此书戒以变乱先王之政刑至于小大惧其骤更数易而无坚凝之守也不恤衆怨是之谓逸故此书戒以民否则厥心违怨否则厥口诅祝惧其怨怼繁兴堤决而川溃也淫刑穷兵是之谓逸故此书戒以乱罚无罪杀无辜惧其轻视人命路熟而手滑也老臣忠爱先事预防列此数条凛若金科苟犯其一害已可畏兼犯数者危乎殆哉呜呼周公受文王武王付属之任恐恐然惟惧成王不自爱重则於吾责为有负故其勤拳真切之意必欲始终保护成王全而归我文武庶几无慙於托孤云尔然则无逸一书固切於成王之身心尤万世帝王之药石也恭惟陛下勇智本乎天锡聦明冠乎羣伦犹且孜孜勉勉崇儒兴学其於帝王之道盖已脗合无间矣抑臣犹愿以无逸为陛下告者盖臣即此书以验今日之事如印劵符钥之相契殆若端为陛下而发者不可不精思而深省也且陛下固知节情欲之流以保天和持儆戒之念以弥德性矣天下咸以是贺陛下臣则未敢以为庆也譬彼蔓草暂尔芟薙春阳一转芃然复生何则元有蔓草之根固与无宿根者不同也泛观天壤之间嘉禾与蔓草同受一气而不能两立嘉禾茂则蔓草不殖蔓草荣则嘉禾必枯反此理以观此身物欲之根不去则性命之基不牢性命之基欲牢则物欲之根当絶隂阳消长之理断断乎有不可诬者而况女德无极易以溺人刚制于酒克终实难尤陛下所宜兢兢戒谨也陛下固知体恤民情而不至积怨讟之衅存心仁厚而未尝萌嗜杀之念矣天下咸以是贺陛下臣亦未敢以为庆也数年以来江湖闽浙寇乱交作吾民死於征歛死於徭戍死於兵革否则死於饥荒者何可数计重以楮令日变物价日增民生无聊怨讟并起昨者中原有可乘之会臣下献规恢之筞淮襄困於馈餫百姓踣於道涂偏师轻动弃甲而复然则陛下虽不疲民力以召怨而民力至今日而竭陛下虽无嗜杀人之念而民命至今日而残孟轲有言杀人以梃与刃有以异乎无以异也以刃与政有以异乎无以异也陛下心甚仁於百姓而百姓怨乃归於陛下凡无辜而死者虽非陛下杀之犹陛下杀之也无逸之终篇论哲王闻小人之怨詈则皇自敬德大哉敬乎敬心常存必不溺於情欲必不移於玩好必不劳民必不佳兵天下欣然戴之为君而又何怨之有不然兢业一或少懈邪僻乘间而入侈心虐政捷出无端其极也民咨胥怨怨之不已至于詈詈之不已至于诅诅腾於万口怨萃於一人故周公痛切而言曰怨有同是丛于厥身此怨不归於他人而身实当之然则人怨乃移为已怨祸人乃所以自祸也势一至此虽欲长享天禄以绵无疆之休其可得乎且夫逸欲之极至於轻杀而原其根本则始於一念盖一念喜功伏藏于中始若甚微炎炎不已易以滋炽及兵端一启小不如意则遽敛而藏之夫敛之固是也然卧薪尝胆果为何事敌国外患所以进德又岂容信甘言而弛武备乎臣恐前日之轻举与今日之宴安其为逸一也抑臣又闻勤者逸之对也人皆知勤之为无逸而不知徒勤亦逸也秦皇之程书隋文之传餐乃丛脞非无逸也正使日御经帷亲近儒生若可以言勤矣然耳听经训而身不行焉则虽勤亦逸耳是故专心致志自强不息是谓无逸听之必行行之必力是谓无逸出而与讲读相亲是心也入而与妃嫔相处亦是心也治朝听政之时是心也燕朝便坐之时亦是心也无作辍无暴寒是谓无逸斯道也在大易谓之生生在鲁论谓之仁夀斯须放逸则生理息一念间断则仁夀亏甚可畏也甚可惧也周公所以保护成王至于夀考者正以元老大臣其责切巳故耳陛下可不深念於此哉臣曩者将指江东因辛卯郁攸之後尝沥忱悃力言逸欲之害时朝廷以言为讳抱此孤忠无阶得达今公道开明乐受忠言臣敢复以此说一悟圣聦惟陛下财幸甫又上直前劄子曰臣猥以庸虚叠膺误渥擢司记注直前奏事职也今事之当言者奚止一端陛下乐受尽言不以犯顔为罪臣其敢苟为缄默以上负明天子知遇哉臣近者密侍经帷因论圣人之刚德尝启奏陛下刚之一字最切於陛下之身羣臣言刚德者多矣而实未识所谓真刚也孔子曰吾未见刚者或以申枨为对子曰枨也慾焉得刚夫刚与慾似非对也而孔子必对言之者盖有慾则我为物役无慾则我能役物我能役物非真刚乎有慾则私意横生无慾则与天为徒与天为徒非真刚乎大易所谓刚健中正纯粹精者此也中庸所谓发强刚毅足以有执者此也有毫发之私喜私怒则鼠隙由此开有纎微之旁蹊曲径则蚁穴由此启是故惩忿窒慾谓之真刚克巳复礼谓之真刚汉高祖唐太宗非无英明雄武之略然君子不敢以真刚许之者正以其不知帝王宅心密察之功而害吾之刚德者多也元帝牵制文义优游不断而汉业以衰文宗虚怀听纳不能坚决而唐室不振呜呼惟辟作福作威何所拘牵而无断人主天下利势何事迟回而不决诚以为不断耶可恭显之奏而杀望之斥堪猛更生者又何其断欤不断於去佞而反断於去贤此汉之所以衰也诚以为不决耶摈李德裕之党黜李石於远外者又何其决欤不决於逐小人而反决於逐君子此唐之所以不振也夫元帝文宗天资仁厚之主也亲近儒生之主也刚德不足卒至大弊而当时之臣又无以真刚之说启沃上心者二君自视吾之资禀决不足以望高帝太宗则宁守吾之仁厚喜儒不至於失故步耳特不知人主宰制四海运动六合岂区区仁厚喜儒所可办哉是必有真刚之德而後可也仰惟陛下聦明天锡问学日新真刚之德固已得之圣心矣夫藴於中必发於外陛下果有真刚之德则政事施设之间必有不可掩者何为乎闇焉而未彰也陛下岂以发号出令率意轻变以是为刚乎此似刚而非真刚也且今日至大至急之务有二曰楮弊也边事也陛下虽弊弊焉日夜以为忧而筭计见効迄无秋毫之功者臣以为皆由陛下刚德之未充耳诚使刚德见於节浮费则凡宫闱之用度近臣之锡赉冗官冗吏之蚕食自今以始痛加裁抑推此以行於州县则所省之费皆可以助收楮之用矣今乃以节用为老生之常谈悠悠岁月苟且因循终不忍大有所损以示吾刻苦警励之意真刚固如是乎刚德见於惩?吏则取二三十年以来蠧国害民之人富藏於私者尽归之於公毁家纾国自古有之明白洞达务在必行则皆可以佐收楮之用矣今乃仅因人言略加发摘罪大罚轻舆论未快陛下方且回旋曲折依违掩覆已发之?既如是而未发者厚积深鐍偃然安享陛下悉置之不问是前日纵其为国之贼而今日又教之不体国也真刚固如是乎刚德见於核军政则边境之事所合大加捜校某处新疆失守某处戍兵损折某处招人填补兵粮元计若干减省若干新招赡给若干尽吐事实毫发无隐而不然者显寘之罚今乃讳败遂非不以实闻生劵利赢缺额不补陛下明知其欺罔未尝一加黜责真刚固如是乎刚德见於择帅权则堂堂中国岂无至公血诚沈几多智之士足以当阃外之寄今焉淮襄制垣不闻虚心无我收罗俊彦以资幕画又不闻深谋远计保境安民以图後効精神困於挫衂之余智勇竭於耗散之後至於分阃沿江者两淮事势不相统属下多矛盾之见上无调一之筞平居尚有违异缓急何以得力自古用人必先储代今未用者谓其局生而非老手巳试者虽云局熟而又罔功边遽日闻敌情叵测卧薪尝胆合智倂力犹惧不足陛下乃宴安暇裕如平时真刚固如是乎陛下自更大化动以汉宣总核名实为比臣窃观陛下徒有慕汉宣厉精为治之名而乃堕於元帝文宗柔弱不振之失是以择善固执未有坚定之力听言纳谏未有果决之操刚德不竞意爱少偏潜窥於杳冥之中旁睨於几微之际希求御札浸开窃弄之门凭恃宠恩将有履霜之渐陛下勿谓吾之聦明自足洞照而不必过虑也罅隙一开皆害刚之斧损德之蠧也臣恐日积月累浸淫不已劝陛下以所当为者则蓄缩而有待赞陛下以非所当为者则果断而必行何则主宰不定意向易移其弊必至此耳古语曰不见其形愿察其景今陛下刚德之未充是必有隂受其病者而陛下特未之觉耳因景知形防微杜渐勿使之彰着则善矣真刚在心不在力养刚以渐不以暴抚劒疾视匹夫之勇一鼓作气再则易衰夫惟奋以大勇而又有积习涵养之功则刚德塞天地矣陛下有尧舜之资而甘与汉元帝唐文宗伍此臣所以愤懑不快而欲一吐其愚也狂僭妄言罪当万死惟陛下财赦甫为中书舍人又上内引劄子曰臣猥以踈庸误蒙收召宠光狎至感深涕零自惟蒲柳弱质早衰多病洊布忱悃竟閟俞音然而葵藿倾阳寸心炯炯傥终於辞避非陛下负臣而臣实负陛下矣是以勉策疲驽只服明命幸借玉阶方寸地辄摅管见少裨万分愿赐垂听臣仰惟陛下聪明天纵勇智天锡心源昭彻时几洞见亦尝深思而默省乎夫莫尊乎天矣其喜说其威怒陛下所以知之者非心欤莫幽乎鬼神矣其肸蠁其怨恫陛下所以知之者非心欤莫严乎祖庙矣其安乐其忧悲陛下所以知之者非心欤方此心之未与物交也湛然清明寂然静止及其既交於是喜怒哀乐生焉然而时值乎艰危事遭乎变故喜乐未见而哀怒先形继天为子而天心未契也主祭百神而神心未格也受列圣之付托而列圣之心未慰也则为之戚焉赧焉栗栗焉而加以羽檄交驰边尘暗矣士马物故丧师闻矣孤人之子寡人之妇哭声震野矣仰吁苍穹邈焉弗闻祷尔于上下神只渺不可测率前人有指疆土又岌岌乎不可保也而法家拂士方且日以危急痛切之辞交进乎吾前则愈为之震惕震惕未已消沮继之当是之时此心之清明静止者乱矣於是乎柔媚之人乘其几而入之曰是适然尔且将安堵也否则曰天数有定非人力可与也又否则曰责在臣下不必过忧也夫以前日法家拂士之言如彼而今也柔媚之言乃如此於是乎疑虑顿释忧怀遽纾边尘若不见丧师若不知哭声若不闻呜呼外境固迷也内心之炳炳者其可欺哉惟其不可欺乌知不飜然悔悟跃然奋发耶孔子曰操则存舍则亡出入无时莫知其乡惟心之谓欤噫是正操舍存亡之机也此念一囘宜深惩既往之咎亲鲠直而斥柔佞可也未几而处逆境为甚艰反思顺境之可喜而又适会夫敌骑暂退羽书暂稀果以为天助神佑也虽明知秋高马肥指期非远而敌去则舞偷安目前又将曰今者不乐日月其除矣於是震惕转而为喜幸消沮易而为纵肆何飜覆之甚耶夫始之震惕消沮今之喜幸纵肆不过随势急缓而为之变迁皆非本心之正也陛下何不奋乾刚之勇充离照之明自觉悟於心曰嗜欲之娱何能解忧宴安之怀何足为乐徒使我获戾于天于神于宗庙而不得一日暂安今将清其天君尽更前辙则必屏嗜欲惩宴安而吾身始立於无过之地则必察民瘼决壅蔽而天下无异乎户庭之间然後命股肱大臣曰国势蹙矣危机迫矣凡可以拯救生灵迓续天命者汝其开诚布公汲汲图之又命谏臣曰朕躬有过汝其尽规臣有佞邪汝其极言此何如时而尚可有所讳避乎又命将帅边臣曰凡兵之失利者汝其察夷伤劳呻吟慰安其父母妻子不幸而殁于陈者告于上而厚矜恤之其忠烈之章章者朝廷亟官其子若孙而旌异之大信昭布决不失言如此则天地宗庙必能察陛下之心岂不隂相嘿佑转灾为祥乎四方忠臣义士必能信陛下之心岂不感激奋厉捐躯报国乎理乱安危之机特在陛下方寸间耳臣不敢毛举庶事而独论心源者盖以陛下之心清明静止则必知疾痛痒疴必通关节脉悼边甿之涂炭愤国步之多艰自能恶旨酒如大禹自能不迩声色如成汤自能衣大布冠大帛如兴卫之文公自能坐卧仰瞻饮食尝胆如报吴之勾践转危为安易亡为存有不难者不然中外之事可为痛哭流涕者岂易枚数哉诗云我瞻四方蹙蹙靡所骋陛下之忧臣之忧也陛下之辱臣之辱也主忧臣辱主辱臣死臣固不惜一死而惜不以一疏悟陛下乎臣学浅识闇所言朴直然区区忠赤粗得吐露陛下傥恕其狂斐而加采择焉岂惟微臣之幸实宗社生灵之幸

甫为兵部侍郎又上内引劄子曰臣迂疎朴野投迹山林自知无补於当世陛下洊加趣召臣前後控免屡矣而陛下迄不俞所请者岂以微忠粗有可采耶今兹勉策羸躯复觐清光亦愿一吐真忱图报陛下万分一耳臣闻激烈而言天下事固臣子爱君之忠涕泣而言天下事尤臣子忠爱之切何则居安而思危处存而惧亡慨然为激烈之论以耸动人主之听是固可以言忠矣乃若危中求安亡中图存当事势蹙迫之际而祈哀请命於君父惟有涕泣而道之耳又何止激烈言之而已哉厥今江潮暴涌荡陵我都邑旱魃遗虐剿絶我民命内则楮币蚀其心腹外则强鞑剥其四肢危亡之祸近在旦夕陛下何为不一省悟乎夫忧虑切而後戒惧深警策至而後悔艾力臣敢涕泣以二语为陛下献一曰秉一德二曰塞邪径而究其所以行此二语者则在陛下真知省悟而已何谓秉一德臣闻终始不变之谓一表里无二之谓一当昕朝临莅之时虽俨乎其齐庄及内庭邃密之地或弛然而纵肆则不可以言一德矣陛下静观默察内隐诸心吾之德一乎否乎听治朝而百辟耸瞻御经幄而儒生欵接当此之时求一言之误一动之愆无有也及退而自便其私敬心一懈纯德或亏陛下曷为至於此哉盖所以潜移陛下之心者多矣何则燕处之际娱悦耳目者声色尔奔走後先者便嬖尔是皆顺我者也皆求媚乎我者也四方有败彼则掩覆天顔未怿彼则寛譬诱於易入动於可喜湛溺其中迷不自觉视治朝经幄夐然不侔矣陛下博览古昔洞见成败戒谨恐惧者国未有不治荒淫逸豫者国未有不乱独柰何不审所决择而反至於与乱同事乎陛下岂以禁严之地设有过言过行人莫予知耶潜虽伏矣亦孔之昭鼓钟于宫声闻于外是乌可欺哉陛下纵自欺奈苍苍在上林林在下者何臣所以涕泣妄言陛下未能消天变孚民听服远夷者皆秉德不一之所致也何谓塞邪径臣闻以义交者为正路以利合者为邪径正路迂而易壅邪径捷而易趋为人主者躬帅以正谁敢不正其有稍趋於邪者痛惩而力遏之天下悚然知邪径之不可由其背邪向正也决矣今陛下不谨几微邪正杂揉旁蹊曲径其隙渐开宫掖之秘近习之?稍有一隙则寡廉鲜耻者羣起而赴之纷纷多门不可悉数大凡公则必正私则必邪当今之时自上及下由中及外习以成风牢不可解一言以蔽之曰私而已请托以私而行贿赂以私而成党与以私而固恩怨以私而报官爵以私而攫权势以私而倾私意之萌陛下既有以启之私意之极陛下又从而养成之臣来自草野侧闻迩日邪径之开难以枚举其甚不忍闻者且至於累陛下之圣德矣夫私意胜则利心动利心炽则邪径多邪多而正少则导谀迎合者日至而忠言谠论落落乎难合矣其极也不止於难合将反为邪所胜而正论愈榛芜矣其何以为国乎将见寖微寖灭苍苍者愈怒林林者愈怨而陛下孤立於上其为忧惧又不止如今日矣臣所以涕泣妄言陛下未能消天变孚民听服远夷者又皆邪径未塞之所致也夫此二说其实一原果能秉一德则邪径有可窒之渐苟不窒邪径则反至於累吾之一德故曰惟在陛下真知省悟而已臣曩侍经帷屡陈恳欵尝进心本不动之说而陛下欣然嘉纳且有学者之褒今复以省悟之说启陛下陛下试思省悟者谁欤不知省悟者又谁欤豁然明白了无凝滞此正陛下之本心也即此本心坐照是非的然知夫宴安之必为鸩毒美疢之不如药石凡以甘言蛊我以逸乐投我者彼皆自为富贵地耳一中其计於彼则利於我何益及夫危亡之迫乎其後自诒伊戚谁复分忧陛下省悟及此则知一德果不可以不秉邪径果不可以不塞也昭昭矣虽然今当拯溺捄焚之时他无良策而独持省悟之说毋乃迂乎曰人之未省悟也犹醉之未醒梦之未觉虽有良策亦安所施一省悟则醒矣觉矣良策乃可得而施矣然则目前之事姑听其自败自坏必待省悟而後救之乎曰随事而救之不过一事而止耳今日衆弊胶轕祸乱方兴何可以一事尽借使一害仅去一害又生源源方来夫岂智力之所能胜故莫若大正其本尽悟前非而今而後奋乾刚之勇毅然不屈於物欲开衆正之门确乎不牵於私意勿置其身於安平逸乐之地而常纳其身於忧危恐惧之中念祖宗凛凛在天之灵则为之长虑而却顾惧国家岌岌不可保之业则为之痛心而疾首覩万姓将有沦胥阽亡之忧则为之食不下咽寝不安席罪已有真切之意格天非虚伪之为薄海内外皆知陛下昭然此心对越上帝然後大势可回大业可固非独可以处暇也虽急而无以异乎暇之整非独可以履常也虽变而无以异乎常之安此岂非一日省悟之机乎不然天下之事殆未可知而臣之涕泣恐未有已也披沥忠肝不敢累牍惟陛下留神甫又进故事曰汉元帝永光五年太子少傅匡衡上疏曰臣闻治乱安危之机在乎审所用心传曰审好恶理情性而王道毕矣治性之道必审已之所有余而强其所不足盖聦明疏通者戒於太察寡闻少见者戒於壅蔽勇猛刚强者戒於太暴仁爱温良者戒於无断湛静安舒者戒於後时广心浩大者戒於遗忘必审已之所当戒而齐之以义然後中和之化应而巧伪之徒不敢比周而望进惟陛下戒所以崇圣德

臣观匡衡所陈其戒虽有六而切於汉元帝之身者二条而已一曰无断二曰後时盖元帝之天资仁爱温良者也湛静安舒者也仁爱温良者乏刚明果断之操湛静安舒者无奋迅振作之风遂使贤否混淆邪正杂揉汉业之衰端由於此衡不能挈此二戒恳切言之使元帝豁然感悟改过迁善而乃混於六条之中以听人主自择衡亦不善於格君矣当是时贡禹之徒不力救优柔之失而徒以甘言游辞求合主意此固不忠之甚者刘向上疏慷慨激切其言曰执狐疑之心者来谗贼之口持不断之意者开羣枉之门可谓深中膏肓之病矣然亦有遗憾焉孟轲曰人不足与适也政不足与间也惟大人为能格君心之非君仁莫不仁君义莫不义一正君而国定矣当元帝时筦中书典枢机者其人其政大略可覩然奚必屑屑然较胜负於此哉君心之本原未正而欲挽回於末流固宜忧乎其甚难也独匡衡能从其用心治性而箴之然所言驳而未纯泛而不力呜呼汉儒病在不学耳使果有孟轲之学何患不能正君而国定哉匡衡刘向号为名儒卒不能究格心之业使天下谓儒无益於人之国儒果无益於国耶读史至此为之掩卷三叹

嘉熙二年校书郎徐元杰上奏曰臣尝读易於否泰剥复而知天下之理无有终穷剥极则必复否极则必泰一阳兆於复此生生之基也进则可以为三阳之泰矣人主为天地立心观否剥巳极之象将以新世道复泰之生意在乎反诸一心体复之义而已故有一身之生意则一身泰有国家之生意则国家泰有天下之生意则天下泰反是则剥与否而已兹非交通为泰之难不远而复之难也人主患不知复尔知复则随寓随觉有自新之功不知复则随觉随泯有自暴之累秦穆殽陵之归受责如流此过而能复者也汉武末年之诏深咎既往此迷而能复者也梁陈隋唐之君覩变异而不悟纵佚游而不悔终於迷复败亡而已然则处否剥之世有能自反而复则君德生生日新之美即天地生生日新之功致泰之道其在是乎恭惟皇帝陛下以仁圣之姿抚艰难之运自其缉熙圣学玩易知几谓宜致天地之泰无难矣然端平新政初心清明不远而复生意将新此一机也失之名更化而实未尝更化嘉熙以来容养善念端复无悔生意又新此一机也失之於始玩变而终未能消变激而为慓鞑之祸泄而为非时之雷溢而为水旱日星之咎民物以是而消圮上下以是而扞格天地剥否之象至此极矣然天下无终极之理君德不可无自反之忱苞桑之戒不严不足以致休否之吉贯鱼之宠不察不足以远剥近之灾陛下悔悟之机屡动而屡窒得非自反之未至复德之生意犹有未新者乎壬午之风陛下之法家拂士也夫以恐惧修省方严於避殿求言之时而火星失度且有戟气是天心仁爱之意其有加无已又如此则陛下夙夜畏威以祈天永命者当何时而可已哉天亦念斯世否剥之极开一綫之生意者在陛下然则转一世之剥为一阳之复新一阳之复为三阳之泰其机在圣心而已今也人臣爱君请御正殿至再至三陛下勉而从之此正朝廷清明之机开世道以复泰之日也非徒曰复新御朝之礼而已陛下勿忧世道之泰为难当忧天理之复为难进濳阳之刚则阳明胜而德性用者不可不充也消外隂之柔则隂浊胜而物慾行者不可不窒也以孔门之克已复礼者求之凡便安顺适意欲好乐皆已也必刚以克之而後欲尽而礼复矣以视听言动之勿非礼者求之则凡隐微之差形似之妄皆非也必明以辩之而後非禁而礼复矣由乎中而应乎外制於外所以养其中陛下以临朝之清明玩不远而复之义持之以克已之勇自身而家自家而国自国而天下无往而不求为生意之充则世道复泰举无难矣何以言之恶旨好善此一身之生意也臣窃覩陛下临朝之诏有曰惟知菲食何暇嗜音臣子耸闻莫不以谓自斯言充之清明在躬志气如神何往而不为修身之泰然宾筵惟戒媟近侍仆罔匪正人得无有所当检柅益为圣德之谨者乎防微杜渐此一家之生意也臣尝侧闻陛下临朝之旦尝曰戚里予郡易启私恩中外驩传莫不谓自斯心充之纠禁内谨政无多门何往而不为齐家之泰然蠧冗每难尽窒狐社率多虚附得无有所当警饬益为命令之严者乎黜陟有序此一国之生意也陛下临朝而率作凡差除进拟职所当迁亦莫不曲致其谨小大耸闻以谓自此意充之上尽道揆下尽法守何往而不为治国之泰然用贤转石去佞拔山箴切上身诋及宫禁或有恚愤於导人使谏之後是岂容不以正论元气公道命脉益为之扶植者乎备御有经天下之生意也陛下临朝而忧顾以淮右封部尽隶督阃将以一其事任中外驩传以谓自此见充之举措得宜而人心服城守相接而敌骑擒又将何往而不为天下之泰然淮寇方掠忧重石城西蜀未平难置度外况乎东西犹有治水邻壑之疑是岂容不以同舟遇风叶力共济者益为之戒谕者乎夫以陛下复德美意一旦发动其机如此则阳明之生駸駸不已转斯世否剥而复泰之此陛下所能为而不容不勉而为之者昔董仲舒论灾异警惧以为自非大无道之世天尽欲扶持而安全之必继之曰在勉强而已勉强行道则德日起而大有功此陛下所当深体进夫克已复德之诚求以无媿乎上天仁爱之本心则天下国家之泰未有不自勉强充之是又愚臣之所惓惓也虽然陛下反复为本固所以致泰也臣尝观剥复否泰之机其所以然者君子小人实为之陛下燕闲玩易之顷亦尝於君子小人消长之际而深长思乎曰泰曰否上下之志交与不交同与不同而已善处否者有倾否之喜不善处泰者有复隍之忧其机至可畏也处剥之势君子得舆尚为小人之剥庐而况於剥床以肤鱼肉生灵者哉至於处复之时圣人不言君子而言朋来无咎正以世道一綫之生意在此故潜来君子之朋仅曰无咎而已盖有意君子之道长也然则人主因天理之复开世道之泰又非九二大臣叶赞不能也故自天子至于大臣壹是皆以克已复礼为本今陛下克已无我尊礼大臣盖亦闵世否剥求以为复泰之图大臣包荒虑远固无一日不为天下计抑冯河有勇朋亡得中相与叶赞陛下基泰之道者尤不容不重用其心也昔诸葛亮曰宫府当为一体?罚不宜异同亲贤臣远小人此先汉所以兴隆也继今陛下惟日与二三大臣致谨其所以兴隆之本自一差擢之谨等而上之凡一命令凡一黜陟无往而不以公天下为心於阳明必极其充於隂欲必严其窒则天地生生之意当亦无往而不普而况右揆久虚论相者陛下之职也曩者更化之初轻用此职开边之祸犹未歇也今不可以复轻矣世道存亡之决在此一举臣愿陛下宵衣旰食默祈於上天之公非耆艾骨鲠足以负荷斯世者不以轻畀而又博参中外之情以决之一皆出於天命有德而无私如是则天佑贤佐叶济中兴开之以朋来无咎进之於茅茹彚征基世道以复泰之运或者犹可及也常人之见见於已形识者之见见於未形自其见於已形言之上而天变之未弭下而边患之未平凡世道否剥之可为痛哭又有如贾谊所谓难徧以疏举者臣积忱竭虑思以转移机括感悟圣心惟自其未形者而图之故愿陛下静观否泰剥复之几益谨诸圣心而求所以为辅相裁成之道庶乎可以感悦人心迓续天命上以重一祖十二宗之付托下以系四海亿兆生灵之爱戴则天地复泰之象不在天地而在陛下方寸中矣臣狂瞽末学初对清光猥?缕陈冒犯天听罪当万死惟陛下裁赦之元杰又奏曰臣惓惓孤忠既以天理之复为世道之泰投忱君父矣臣又私切有感焉夫边患莫惨於今日故天变莫稠於今日陛下克谨天戒有感必通宜矣迩者太白经天流星陨昼质之占象皆非细故此必犹有应天以实而未尽举行者也昔伊尹耻其君不及尧舜孟子非尧舜之道不敢陈於王前臣戴陛下天地罔极之恩方待对也蚤夜斋栗如对上帝曷敢隐情惜已退有後言故兹沥忱略述帝道冀以感悟万分之一惟陛下力行好事无往不尽而後可以回天心之悔祸昔舜伐苗之师以禹誓衆无不一乃心力三旬之逆犹不免焉盖书者记事之史也当时所载如此则苗之为害可知益之赞禹乃曰惟德动天无远弗届继之以谦益满损时乃天道之言至又推本於帝初历山之号泣旻天瞽亦允若益岂为是缓而不切之言哉其意若曰格有苗易格旻天难格旻天易格傲象难象至不仁亲爱无已是於其所难格者格之矣当时诞敷文德之实皆自其天理中发之此所以至諴感神天为之动苗亦以格也陛下聦明濬哲稽古如舜举天下仰之如父母今也覩天变之狎至怅边好之未通固欲以反求其躬行内修其政事此盖有所不容缓者然臣谓举繁缛不足以格天变之弭惟尽人事则不期而自弭殚计力不足以结边好之和惟回天意则有感而自和故言善则星舍有潜回之机家和则狄辈亦岂得而至为今之计莫若充姚虞亲爱之心密加於已复爵之邸崇周家内睦之仁深寓乎无不尽之情酌典礼於迁瘗悯嫠之时施德泽於昭天漏泉之域使存者有所慰荐往者有所凭依是亦尽人事之一端或者回天意之有所待也曩时儒生忠爱似失之激不惟不足以迎陛下无穷之意反有以惑陛下亲爱既往之心然而陛下高明配天何所不察博厚配地何所不容以御朝清明之初此正复见天地之心之日也新阳生意幽壤如春冥昧昭苏氤氲蟠塞天开泰道助者顺矣一顺举百顺备何忧乎天变何畏於鞑酋陛下其深绎之臣蝼螘微踪生平无他妄念惟知尽臣子之职为难今叨恩非据得对天日少殚畎亩之忠而後屏处穷阎臣之志愿塞矣惟陛下矜察景定四年礼部侍郎牟子才上奏曰臣违远阙庭凡閲九载中蒙全度获保山林不自意圣明照知终赐收召遂得复望穆清之光自惟蒙恩至深所当竭忠以报而臣衰病废学莫效万分此臣之所愧惧也臣尝观先儒朱熹之於孝宗盖自癸未入对首以本然之天理为言辛丑再入又申言之至於戊申之对越八年矣而尤拳拳焉望以天理之纯而人欲之尽夫以孝宗圣明二十七年之间熹之效忠者终始不越乎天理之说然後知臣子之爱君惟於閲历之人而验其本然之天理而已恭惟陛下圣性高明圣学缉熙其所用力於天理者久矣臣曩侍经幄亲承睿训固知陛下可以为尧舜可以为汤武而一时诸臣之误陛下者乃日夜与陛下之理为仇圣心本寅畏也而彼则有逸豫之说圣德本忠厚也而彼则有刻薄之说圣度本优容也而彼则有譁竞之说臣固知陛下本心必不出此而皆诸臣之误陛下也及一觉悟以之戡难更化定大本不劳余力皆陛下本心之天理实为之臣益有以验陛下四十余年讲明之素持循之力惩艾感发之真而诸臣之说终不足以误陛下也臣忱不佞以为陛下之天理盖至是而始定矣天理人欲介乎毫芒体认难真操持易失而所谓人欲者非必声色货利也苟微有所系吝微有所壅滞皆足以为本心之累而三者之说每得以乘之此臣熹之所以告孝宗者犹恐其天理之未纯人欲之未尽而公私是非邪正咸得以交战于中也臣切观陛下自再造以来经理创残镇定危疑内而振赡畿辅之水潦外而应酬疆场之事会君臣相与焦劳图惟者久之而後定其勤盖如此切度圣心固不忍以目前之庶定遽忘前时之克艰而臣愚过计则以为宿忧既弛顺境易移不知天将去其疾而俾遂无後忧邪抑顺适吾意而或为宴安之鸩毒也故臣愿陛下有以全敬畏之本心陛下即位以来恪守家法以礼待士大夫以仁爱百姓不幸小人误国始用一切以戕其脉夫以法毒天下未有不反中其身者也今既尽反其所为矣譬如人之一身寒邪既去元气尚虚非养之以粱肉调之以参术不可也谓宜悉取祖宗所以待士爱民祈天永命者循而行之而後可以辑四海安静和平之福而延洪亿万世子孙无疆之休故臣又愿陛下有以全忠厚之本心维我祖宗治尚寛厚而公议一脉极力扶持所以振起其颓堕不举之处而使之无壅底不通之患往者言议之臣指喻时有过当圣度犹见涵容中更积威之余风采消沮虽或求言之意形於诏旨而人惩曩祸孰肯尽言言及乘舆尚见优假事关廊庙忿怒斯形臣恐日往月来遂成风俗非所以养敢言之气而为国家之福臣益愿陛下有以全优容之本心凡是三者皆陛下本然之天理所以旋乾转坤倾否致泰盖陛下之所尝实用其力而终赖其力者也故臣纳约自牖辄援是以忠益之义而不暇泛及於事物之末惟陛下毋以臣言为迂而幸听之不胜幸甚

理宗尝视朝谓将作监王应麟曰为学要灼见古人之心应麟对曰严恭寅畏不敢怠皇克勤克俭无自纵逸强以驭下制事以断此古人之心然操舍易忽於眇緜兢业每忘於游衍帝嘉纳之

理宗时秘书郎许应龙上奏曰臣闻国於天地必有与立一曰君德二曰人心夫天下至大也王业至重也所赖以凭藉而扶持者固亦多术矣而臣独以君德人心为先者盖君德厚薄乃安危之兆人心向背实理乱之基君德苟正则朝廷清明治功振起於寛厚宏博之中而隐然有不可犯之势人心苟固则尊君亲上如手足之扞头目虽当危疑缓急之秋亦无解散动揺之患故古先圣人不虑国势之不强惟虑已德之不?不虑外侮之难御惟虑人心之未附盖敌国外患何世无之虽虞朝之盛犹有弗率之苗民周治之隆犹有不服之崇国然舜文之心曷尝以是为患哉文德之敷民心之洽既足以致风动之休则蠢兹有苗何虑其不格徽猷之德怀保之恩足以格子来之衆则崇墉言言亦因垒而自降矣汉唐之君虽非帝王比然七制能以公恕统天下而四百年之间举无二志唐以仁厚结人心虽屡更变故皆不旋踵而定是知君德人心乃国家之元气而长治久安未有不本诸此请复以国朝之事明之共惟艺祖立极圣圣相承讲学行仁求贤纳谏下情通而无壅蔽之患公论伸而絶好恶之偏其正君德有如此者戒藩侯以抚养厌将臣之杀降缓故纵之诛重误入之辟蠲河北之盐寛陕西之税其结民心有如此者是以朝廷尊安基业巩固虽澶渊西夏之警智高鬼章之黠皆随起随仆卒晏然而无患是果何以得此哉以兵而言则无大兵威以操制生人之命以刑而言则无深责重罚以禁遏奸宄之心疑若委靡而不振矣而二百余年之间主威国势隐如雷霆固若磐石亦惟君德明於上人心固於下足以消奸邪之萌而杜祸乱之原也陛下纂承丕绪尊奉慈极亲近儒生开广言路听断访问未尝少懈出入起居罔有不钦皆所以正君德也大风之变首议蠲免洪水之灾倍加赈恤旌廉抑贪欲宣德意赦过宥罪务行寛大皆所以结人心也是宜天地和应雨阳时若年糓顺成民生丰裕将以建大政而兴太平而疆场之防犹关宸虑然大明当天魑魅自伏今圣德昭明贤才萃聚岂无运筹帷幄以决千里之胜者乎人心爱戴中外和恊岂无贤於长城者为吾之扞御乎昔裴度言於宪宗之朝谓淮西荡定河北底宁岂朝廷之力能制其命直以区处得宜能服其心耳今日之事苟区处得宜随机而应变强本而弱支则进退伸缩无不如意尚何外患之足虑哉虽然君德人心固所以为固国之本而君德之修又所以为固人心之本然人心不难固而君德为易亏苟德修於上有加而无已则民戴於下无时而或释臣愿陛下法乾之健体恒之久不以躬行为已至而或怠於力行不以日新为已盛而益期於又新则泽流而益深仁增而益高民之戴德永永无穷将使外薄四海无思不服国势尊安犹太山而四维之矣臣不胜拳拳

应龙又进故事曰仁宗朝丁度等荅迩英圣门一卷其序曰自古求治之主靡不欲兴理道安邦国纳忠正退奸邪广聦明致功业然行此数事在明与刚断尔明则不惑刚则有执断则能行总是三者守而勿失非圣人孰能为之司马光言人君大德有三曰仁曰明曰武武者非强亢暴戾之谓也惟道所在断之不疑奸不能惑佞不能移此人君之武也

臣闻﨣﨣雄断光武所以再造刚明果断宪宗所以中兴盖天下无不可为之事特患夫人主无独断之明所见苟明是则行之非则违之而不为羣议所惑用贤则勿贰去邪则勿疑有功则必赏有罪则必罚振厉奋发凛然有不可犯之势则令行而禁止利兴而害除顾何事之不可为哉柰何时君世主明不足以有临刚不足以有执非不用人而人之贤否莫能别非不立事而事之是非不能辩故谗说者得以容其欺巧言者得以逞其辩悠悠岁月竟无成绪天下之治将日趋於委靡而不复振矣吁此丁度所以有自古致治之主在明与断之论而司马光亦曰断之不疑则奸不能惑佞不能移者正谓此尔今日緫揽权纲作新政治切於用贤则旁捜而博采急於求言则广览而兼听然守边备塞岂无一定之画而和战之议角立建功立业当有敢为之勇而迟疑之意未决是以望治虽勤而成效愈?夫执狐疑之心者来谗贼之口持不断之意者开羣枉之门故刘向献言於汉而欲其决断狐疑分别犹豫使是非炳然而後可以兴太平之基者真至当之论也夫所谓断者非强明自任之谓也参之以衆论之公酌之以当然之理是非未明则反覆诘问必求其实若果合宜则守之以坚行之以果不以异议而揺不以小未如意而沮则事无不举功无不成而中兴可冀矣

洪舜俞进故事曰其席前左端之铭曰安乐必敬前右端之铭曰无行可悔後左端之铭曰一反一侧亦不可以忘後右端之铭曰所监不远视迩所代　机之铭曰皇皇惟敬口生?口戕口　监之铭曰见尔前虑尔後盥盘之铭曰与其溺於人也宁溺於渊溺於渊犹可

游也溺於人不可救也　楹之铭曰毋曰胡残其祸将然毋曰胡害其祸将大毋曰胡伤其祸将长　杖之铭曰恶乎危於忿□恶乎失道於嗜慾恶乎相忘於富贵带之铭曰火灭修容慎戒必恭恭则夀　屦履之铭

曰慎之劳劳则富　觞豆之铭曰食自杖食自杖戒之憍憍则逃　户之铭曰夫名难得而易失无懃弗志而曰我知之乎无懃弗及而曰我杖之乎扰阻以泥之若风将至必先揺揺虽有圣人不能为谋也　牖之铭曰随天时地之财敬祀皇天敬以先时　劔之铭曰带之以为服动必行德行德则兴背德则崩　弓之铭曰屈伸之义废兴之行无忘自过　矛之铭曰造矛造矛少间弗忍终身之羞予一人所闻以戒後世子孙　衣之铭曰桑蚕苦女工难得新捐故後必寒　镜之铭曰以镜自照见形容以人自照见吉凶　觞之铭曰乐极则悲沈湎致非社稷为危　机之铭曰安无忘危存无忘亡孰惟二者必後无凶　杖之铭曰辅人无苟扶人无咎

此武王闻丹书於师尚父为铭以自警也维昔帝王之治天下莫不以敬为主敬则百虑澄不敬则百虑扰敬则万善集不敬则万善隳是敬非自外而入也上帝临女毋贰尔心知所畏然後知所敬也人主身都綦贵心受衆攻非随物致戒以警勅之则畏心忘而敬心泯天理之存者几何武王惕惧而铭诸物不曰视迩所代则曰溺不可救不曰其祸将大则曰社稷为危何其辞之严也天真难保人慾易流出入起居之际龟监在目庶几常若危亡祸乱之压其前而起临深履薄之惧无一念之非敬也然以武王之圣岂待睹铭而知惧哉尧舜性之也汤武身之也身之则宁过於捡防求进乎性之之域也其或收敛於十手十目之地而纵肆於暗室屋漏之中修饰於亲儒生学士之时而玩狎於对宦官女子之顷虽有此铭如无此铭矣故中庸大学皆贵乎君子谨其独

度宗即位起居郎兼侍讲汤汉入奏言愿陛下持一敬心以正百度则追养继孝所以报先帝者必益致其隆先意承志所以事太母者必益致其谨其爱身也必不以物欲挠其和平其正家也必不以私昵隳其法度政事必出於朝廷而预防於多门人才必由於明扬而深杜於邪径

度宗时牟濴进故事曰臣闻孔子曰为君难为臣不易如知为君之难也不几乎一言而兴邦乎臣窃以君道之大无所不难苟得其要而持之则所难者少矣臣请略举其要陛下试垂听幸甚言无所隐之谓忠心无所欺之谓信忠於主者不避嫌信其已者不思谤所以忠信或至於获罪故人君以察忠信而主之为难巧於言之谓佞顺於事之谓柔巧言则易得顺事则易从所以佞柔常至於日亲故人君以辩佞柔而远之为难广大业者存乎勤而人情常易於生倦以隳其业故人君以久而不倦为难成大谋者存乎断而人情常牵於小不忍以乱其谋故人君以弃小不忍为难臣以谓为国之要能察忠信而主之使得尽言辩佞柔而远之使不害政行之以勤而无废弛之忧济之以断而无优游之患则治道成矣

臣日侍经筵荐蒙圣问以为君难之义臣尝敷陈其槩退而仰叹圣学高明深惟克艰厥后之旨而不以易心临天下尧舜之用心也臣每思所以推广圣意者今观王岩叟所论为君难四事言言恳切真有益於君德臣敢摭其说为陛下告盖正人之事君也主於忠忠则不欺不欺则至公至公则言有所拂事有所违人君主之不力则往往始亲而终疎之而忠信或至於受祸汉元帝之於萧望之是也佞人之事君也主於不忠不忠则欺罔欺罔则为私为私则言皆谀悦事皆柔从人君察之不至则往往始远而终比之而佞柔终至於得志唐德宗之於卢杞是也广大业者存乎勤不能兢业一心则或至倦惰唐玄宗开元天宝之治是也成大谋者存乎断不能以义制事则或失之优游汉元帝不能振孝宣之业是也为君之难虽不止是四者而四者乃其纲领也臣尝推本而论之惟见善明用心刚则主忠信必立远佞柔必果无始勤终怠之忧无优游不断之虑矣昔太祖皇帝一日坐便殿俛首不语者久之左右请其故帝曰尔谓帝王可容易行事乎朕早来乘快指挥一事史官必书於简册故不乐也此深得为君难之义臣愿陛下以太祖之心为心而取岩叟所陈四事深加之意则治天下可运诸掌奚其难惟陛下幸听

辽兴宗问翰林都林牙兼?国史萧罕嘉努曰我国家创业以来孰为贤主罕嘉努以穆宗对帝恠之曰穆宗嗜酒喜怒不常视人犹草芥卿何谓贤罕嘉努对曰穆宗虽暴虐省徭轻赋人乐其生终穆之世无罪被戮未有过今日秋山伤死者臣故以穆宗为贤帝默然金太祖与高丽议和凡女真入高丽者皆索之至十余年索之不已太宗时皇子朂上书谏曰臣闻德莫大於乐天仁莫先於惠下所索户口皆前世奸宄叛亡乌春乌木罕阿海阿克顺之绪裔先世绥怀四境尚未宾服自先君与高丽通闻我将大因谓本自同出稍稍欵附高丽既不听许遂生边衅因致交兵久方连和盖三十年当时壮者今皆物故子孙安於土俗婚姻胶固徵索不已彼固不敢稽留骨肉乖离诚非衆愿人情怨甚可愍者而必欲求为已有特彼我之蔽非一视同仁之大也国家民物繁夥幅员万里不知得此果何益耶今索之不还我以强兵劲卒取之无难然兵凶器战危事不得已而後用高丽称蕃职贡不阙国且臣属民亦非外圣人行义不责小过理之所在不俟终日臣愚以为宜施惠下之仁弘乐天之德听免徵索则彼不谓已有如自我得之矣从之

哀宗时礼部尚书兼侍读杨云翼尝患风痹至是稍愈上亲问愈之之方对曰但治心耳心和则邪气不干治国亦然人君先正其心则朝廷百官莫不一於正矣上矍然知其为医谏也

元世祖中统二年春内难平李昶上表贺因进讽谏曰患难所以存儆戒祸乱将以开圣明伏愿日新其德虽休勿休战胜不矜功成不有和辑宗亲抚绥将士增修庶政选用百官俭以足用寛以养民安不忘危治不忘乱恒以北征宵旰之勤永为南面逸豫之戒世祖称善久之

世祖时赵天麟上策曰臣闻放之弥六合卷之退藏於密者心之体也范围天地而不过曲成万物而不遗者心之用也此两者其实体用而已矣体以统用则神道设教而天下咸服用以达体则行其无事而真源自净含之若虚启之有余内外周圆上下如一三皇大之而道彻终古五帝性之而德垂後世三王身之而仁流万邦五霸假之而功加一时何以言之盖四端如四时之相用五常符五行之不忒混而为一谓之太极畅而示微谓之无极非无极不足以知神人之圆灵非太极不足以见圣人之大致太极即无极也圣人即神人也性无不善人无不同虽凡愚不能无道心道心惟微故圣人贯天下之道气禀所拘物慾所移虽神圣不能无人心人心惟危故圣人崇天下之教道者名异而理同既非心而不圆教者下学而上达又非心而不立夫性者心之齐而具理也情者心之发而为事也仁者心之爱也义者心之宜也礼者心之节也智者心之觉也信者心之实也理以存妙事以应务爱以尽公宜以方外节以畅文觉以烛暗实以明诚此七者其实性情而已矣性定而情自检者心也情定而性自复者亦心也凡在下者心定则非分之望消凡在上者心定则化育之方备钦惟陛下父天母地寰海为家四三皇而六五帝仰三王而俯五霸以非常之资御非常之尊以不世之德膺不世之运一言之出神鬼横集一意之行风雷翕变夫动者静之末也静者动之本也审乎本末则心自定矣原乎动静则心自正矣精乎道教则心自诚矣昭乎体用则心自明矣定正以契天人之相通诚明以洞天人之无一又岂在察察以用神孜孜以致感哉五常包络於此四时调和於彼运天下於掌上炳天下於胷中无为而为不宰而宰斯皆陛下固有之当然已行之常事伏望慎终如始畴不赖焉

天麟又上策曰臣闻运元气之神以安五行而尽自然之健者天也协五行之位以定元形而备无疆之顺者地也据五行中五方法健以为动效顺以为静者帝王也帝王之德参天两地贵于公而不私焉公者义也私者利也量义以动则忧以天下乐以天下而王道备矣放利而行则既失民望又失民心而王政怠矣是以圣人其临民也懔乎若朽索之驭六马其抚民也柔乎若慈母之视婴儿所欲与之聚之所恶勿施尔也且下民皆国家之民也而民财皆国家之财也又何须泛取於下而轻用於上哉窃见郡县之中赋敛之时乡司里正定其贫富专加擅减营利于中富家之利优游有余贫家力不能及遂举债于他家其或失期稽限罪莫可逃齐之以号令威之以刑罚愁怨之气寃苦之声充塞天渊伊谁救者又或不办则官吏亦从而得罪矣及其会计上司纳于府库凶年不发其积贫民不蒙其赐乐工之流呈戏技而图之荷宠之人迎喜气以期之岂不伤於用财之至公哉且怒者圣人之所不免也一怒之中事存万理故中庸以中节为和顔子以不迁为德窃见数年以来北征?墙之叛东伐浮海之国近又大举南征鞭策未尝停戎缰未尝解谚曰天子怒起伏尸万里信乎其如是能不戒之哉臣窃以四远未知礼乐之当然迁徙无常翺翔边徼胜之不足喜得之不足治今乃烦天威而怒之而讨之岂不伤於用力之至公哉伏望陛下下思地利之艰难上审天心之仁厚知民之欲富也则寡用其财而衆生之知民之欲逸也则常爱其力而务存之知喜之太过而损其阳则节之知怒之太过而荡其隂则息之知王者之贵於无私则敷大公以御之知信之可示於天下则推赤心以治之财积而下富上足心固而下定上安喜怒有宜而内外无可悔之机公信既宣而上下无相疑之意如胶漆之固如埙篪之和君聿致於无为民不知其帝力然而兆人之不富四远之不服未之有也

天麟又上策曰臣闻动植具於有物之先乾坤判於无名之始流通二气班布五行惟人也括万象以独灵执一中而不倚芒乎若醇醪之酩酊寂乎犹混沌之鸿蒙及其清浊遂分视听胥引智愚悬隔强弱难齐总总而生林林而羣太朴降焉良心放矣中人以下骋利慾之纷拏下愚之流梏痴迷而忘返以至剥牀交战暴戾相淩或顾影以无依或吁天而无告爰生大圣弘济风波肇启三皇继闻十纪维持造化把握隂阳三才定而天地位尊卑立而万物育由此观之盖天为民而立君也君道贵仁天道辅德年丁五百命我皇家祖帝轩蔓衍之遗芳扫金宋区分之偏境东浮洋水西越崑仑南蕃于交广之南北限於玄虚之北虞夏之玉帛万国越可相同汉唐之宇宙一家犹难并议功已成矣德已兴矣道已行矣政已平矣陛下能无思乎陛下能无戒乎思夫业之所立者祖也方其云兴虎噬神鬼助功电激雷奔龙蛇起陆欲启处而不遑启处欲自暇而不获自暇栉风沐雨劳身於戈甲之秋冒棘披荆抗志於烟尘之际以至于有天下兹惟艰哉今天下已定守之非易能不思艰难乎戒夫业之所本者民也民之所恃者政也民可近不可下非民无以立统非衆罔与守邦虑其啼饥也薄取其斛粟念其号寒也减徵其织帛冀其知礼也申之以孝弟欲其知禁也示之以好恶劳之来之匡之直之辅之翼之又从而振德之且政虽一理日有万机一事尚未形见而即防之一言虽无大害而即虑之堤溃於蚁孔气泄於鍼芒骨销於积毁轴折於丛薄可不戒哉而又据古今成败以为龟监参天人感应以察休咎冕旒前蔽不矜其明而视於至公黈纩旁塞不眩其聦而听於大同委贤以任之量能而用之敬以居之简以行之勤而不烦逸而不过清而不激默而不窒披衮服端拱以向阳执镇圭宴坐而当宁宝位以之而克安龟祚以之而克固传诸子孙耀於罔极使史笔欣然而赞之曰大元天子之德皇兮将兮莫之与京尚矣媺矣莫之或拟不亦光哉不亦快哉愚臣乱言罪当万死伏望陛下检身若不及为善惟不足稽伯禹之不自满假体成汤之圣敬日跻过听愚臣之言曲免狂妄之罪窃谓圣心同海?流不弃而浸浸增深故能大宝齐天亿万无疆而绵绵永镇矣

历代名臣奏议卷五








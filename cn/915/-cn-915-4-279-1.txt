◇应诏上言讨先零东羌术略

臣伏见先零东羌虽数叛逆，而降于皇甫规者。已二万许落，善恶既分，馀寇无几。今张奂踌躇久不进者，当虑外离内合，兵往必惊。且自冬践春，屯结不散，人畜疲羸，自亡之势，徒更招降，坐制强敌耳。臣以为狼子野心，难以恩纳，势穷虽服，兵去复动。唯当长矛挟胁，白刃加颈耳。计东种所馀三万馀落，居近塞内，路无险折，非有燕、齐、秦、赵从横之势，而久乱并、凉，累侵三辅，西河、上郡已各内徙，安定、北地复至单危，自云中、五原，西至汉阳，二千馀里，匈奴、种羌，并擅其地，是为痈疽伏疾，留滞胁下，如不加诛。转就滋大。今若以骑五千，步万人，车三千辆，三冬二夏，足以破定，无虑用费为钱五十四亿。如此则可令群羌破尽，匈奴长服，内徙郡县，得反本土。伏计永初中，诸羌反叛，十有四年，用二百四十亿；永和之末，复经七年，用八十馀亿。费耗若此，犹不诛尽，馀孽复起，于兹作害。今不暂疲人，则永宁无期。臣庶竭驽劣，伏待节度。（《后汉·段传》）


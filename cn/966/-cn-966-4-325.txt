黄庚　杂咏

柳嫌暮雨莺声涩，花怯东风蝶梦寒。

偶忆故园春色好，他乡花柳带愁看。

黄庚

黄庚　杂咏

人非陶令空看菊，诗不林逋漫咏梅。

晋宋后来爱花者，输他高节与高才。

黄庚

黄庚　杂咏

天外斜阳犹在树，林间宿鸟已归巢。

黄昏莫把柴门掩，恐有诗人带月敲。

黄庚

黄庚　杂咏

稚柳已回春暖意，残梅犹结岁寒心。

百年身世诗中老，好景难消几度吟。

黄庚

黄庚　杂咏

新绿园林微雨后，落红庭院夕阳时。

一声杜宇催春去，贪睡棠妃未必知。

黄庚

黄庚　杂咏

持螯已饱团脐蟹，砟脍犹思巨口鲈。

风物秋来多感慨，天寒酒醒客心孤。

黄庚

黄庚　杂咏

囊底诗成无卖处，床头金尽已多时。

元龙豪气依然在，惯守清贫岂足悲。

黄庚

黄庚　杂咏

人无气节何足道，腹有诗书自不同。

实学真才谁具眼，江湖难遇杜司空。

黄庚

黄庚　杂咏

地多种竹堪容鹤，池不栽莲恐碍鱼。

小径荒苔人不到，闭门间学换鹅书。

黄庚


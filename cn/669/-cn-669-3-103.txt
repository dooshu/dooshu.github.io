103　康叔宇于殷殷即衞　殷地在周之東故曰東征


周書作雒曰：「俾康叔宇于殷，俾中旄父宇于東。」注云：「東謂衞、殷、邶、鄘。」案：今本周書注在上文「建管叔于東」句下。又注曰：「康叔代霍叔，中旄父代管叔。」詩譜：「自紂城而北謂之邶，南謂之鄘，東謂之衞。」康叔宇于殷，即衞也。注以殷爲邶、鄘，非是。殷地在周之東，故曰東征。邶、鄘、衞，皆東也。康誥曰：「在兹東土。」中旄父，其邶、鄘之一歟？【原注】顧命有南宫毛。






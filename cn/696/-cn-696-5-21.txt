寄吏垣张给谏讱叟（给谏以兵事疏荐予，有知己之感）


汉苑金波静，燕关玉树连。
近承门下省，独对仗中天。
青琐通机禁，黄封拆御筵。
龙颜频顾盼，豹尾日周旋。
讽议推平子，图书识茂先。
六骡秋月动，千雉晚烽传。
骑士皆乘障，良家悉备边。
两宫监卫尉，八校托中权。
赖有扬干戮，应知郤縠贤。
涉川靡独济，管库岂能捐。
魏倩搜奇日，韩增得士年。
有台求騕袅，饰画问婵娟。
落拓惭封牒，迂疏误简编。
可怜细草叹，无益大风篇。
日月多高议，江湖惜晏眠。
寻仙歌白石，射虎忆蓝田。
州郡谁嫌屈，君亲各自然。
寂寥扬子宅，惨淡祖生鞭。
遇主方加膝，酬恩望仔肩。
安危任公等，早晚靖烽烟。





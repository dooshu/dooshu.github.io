66　懸弧之禮


内則：「桑弧、蓬矢六，射天地四方。」賈誼新書胎教篇：「懸弧之禮，東方之弧以梧，下云：「春木也。」南方之弧以柳，「夏木也。」中央之弧以桑，「中央之木也。」西方之弧以棘，「秋木也。」北方之弧以棗。「冬木也。」五弧五分矢，東、南、中央、西、北皆三射。其四弧餘二分矢，懸諸國四通門之左。中央之弧餘二分矢，懸諸社稷門之左。」内則，國君世子之禮；新書，王太子之禮也。

【元圻案】内則「國君世子生」云云，故曰「世子之禮」。新書「青史氏之記曰『古者胎教之道，王后有身』」云云，故曰「太子之禮」。






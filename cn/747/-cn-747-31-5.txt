○命诸道节度使募取丁壮诏

自天下一统，方隅底平，交趾西界於庸岷，流沙东洎於辽碣。烽亭既广，徭戍转增。朕永念征夫，无忘旰食，是用怀柔悍俗，宾礼戎臣，降子女以适其毡裘，捐缯玉以申其惠好，二十五年於兹矣。而情周万宇，信结群蛮，羌狄为父子之邦，瓯貊成冠带之国。海内无事，边方厎宁。加以志道而一理得，清心而庶务简，和气来应，穰岁以臻。群生乐业而自怡，有司措刑而不用。今欲小康戎旅，大致昇平，减停征徭，与人休息，诸方将相，三事公卿，宜协朕心，勉成良算。宜令中书门下与诸道节度使，各量军镇闲剧，审利害，计兵防健儿等作定额，委节度使放诸色征行人内及客户中召募，取丁壮情愿充健儿长任边军者，每岁加於常例，给田地屋宅，务加优恤，便得存济。每年逐季，本使具数报中书门下，至年终一时录奏。长驾远驭，事藉经久，无害始虑之谋，以规苟且之利。


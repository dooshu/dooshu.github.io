五福先后论

箕子陈五福以富寿为先，好德在康宁之下，将以教人而垂世，盍以德为首乎？且称洪范者，世之模范也，传为格言，贻我后代，得诞其说乎？夫贫富夭寿，人之定数，天之常道，尽人不能易之，唯德可以好而修矣。设以德冠五福之先，独虑后之人不务德而贪乎寿富矣，况列之于下邪？秦皇汉武惑神仙之事，慕龟鹤之年，架横海之梁，筑望仙之观，服食炼气，弃国亡民，以求于寿也，虽得其寿，可为福邪？摘辛、夏桀，积巨桥之粟，聚鹿台之财，行厚敛之风，取多藏之祸，杜绝道德，蕴蓄货财，以求于富也。虽得其富，又可为富邪？原宪、黔娄心抱圣人之道而身病矣，肯以康宁为福哉。龙逄、比干力谏乱主之朝而身死矣，又肯以考终为福哉。且夫国有德则昌，失则亡；人有德则立，失则丧。为国者，为人者，可不务乎。是知老而不死为贼，淫人之富为殃。闻道而不学，谓之大病，见危而不死，谓之偷生。此四者又何福之云乎？伯阳曰：“富贵于我如浮云。”季氏富于周公，彭祖寿于颜回，亦不足取也。由此而言，德为先矣。苟先乎德，则使人举目动趾，蔑不资乎，好德而寿富康宁考终，列之于后可矣。










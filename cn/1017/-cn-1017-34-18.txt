蔡襄　丙申秋八月过渔溪驿驿旧有梅数株尝题诗记今无有也二首

曾把早梅枝，思君在别离。

别离虽云远，万里有还期。

树枯根已拨，人去复何之。

故馆动秋色，云物藏寒曦。

清香不可闻，衰草空繁滋。

一夜平堦雨，辗转良自知。

蔡襄

蔡襄　丙申秋八月过渔溪驿驿旧有梅数株尝题诗记今无有也二首

梅花不复见，况乃扳花人。

花飞别故树，粉黛化为尘。

秋风卷落叶，虫豸鸣悲辛。

昏鸦投旧巢，匹侣自相亲。

缺月行复满，归云本无垠。

因题忆花篇，此意难重陈。

蔡襄


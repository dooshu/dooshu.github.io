◇梁安寺刹下铭

阿阁危弊，洞房┩条。似灵光之金扇，类景福之银铺。垂琬琰之文，饰琅干之仙宝。神童戾止，亟连翩於威凤；萨垂来游，屡徘徊於绀马。有识之所虔仰，无著之所招提。观慧楼而下拜，望天街而兴善。辞曰：

尘沙无始，造色无先。飞蛾不息，萦蚕自缠。箧蛇未断，藤鼠方缘。苦流长泛，爱火恒燃。髻珠孰晓，怀宝讵宣。挺兹灵觉，时惟天仙。真籍表圣，化乳称权。宝刹千道，高翻四悬。凤楼含日，龙台吐烟。紫山翠羽，红水青莲。雪宫月殿，晨晖夜圆。宵长梵响，风远锺传。仙衣有拂，灵刹无边。（《艺文类聚》七十七）


◇与夏侯太初难蒋济叔嫂无服论

夫嫂叔宜服，诚自有形，然《小功章》娣、姒、妇为嫂叔文，则恐未是也。《礼》之正名，母妇异义，今取弟于姒妇之句，以为夫之昆弟，虽省文互体，恐未有及此者也。凡男女之相服也。非有骨肉之亲，则有尊卑之敬，受重之报。今嫂叔同班并列，无父子之降，则非所谓尊卑也；他族之女，则非所谓骨肉也。是以古人谓之无名者。岂谓其无嫂叔之字，或无所与为体也？夫有名者，皆礼与至尊为体，而交与正名同接也。有其体，有其交，故以其名名之，故服之可也。苟无斯义，其服焉依？夫嫂叔之交，有男女之别，故绝其亲授，禁其通问。家人之中，男女宜别，未有若嫂叔之至者也。彼无尊卑之至敬，故交接不可不疏；彼无骨肉之不殊，故交疏而无服，情亦微矣。（《通典》九十二）


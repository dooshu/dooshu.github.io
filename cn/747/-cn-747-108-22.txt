○赦宥系囚敕

敕：应天下州使系囚，除大辟罪已下，委所在长吏速推勘决断，不得旁追证对经过宿食之地。除当死刑外，并仰释放。兼不许徵理天成元年四月一日已前私债，所降德音节文，仰三京诸道分明宣布於要害道路榜壁，不得漏落。今则尚闻违犯，其後来相次条理诸道事件，皆关念及生聚，布以优恩，多因州使幸门，淹留敕命，或公然隐匿，全不施行，官吏但习旧风，百姓罔知新命，宜令遍加告谕。


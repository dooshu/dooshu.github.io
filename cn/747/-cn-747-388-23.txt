○送少微上人之天台国清寺序

或问上人曰：“文者所以足言也，言说将忘，文字性离，示入此徒，无乃累一相乎？”答曰：“称示入者过矣，以习气未之泯也。率性修道，庶几因言遣言，故欲罢之，而未能耳。”时人谓上人为知言知道。岁次乙卯，自京持钵而来，给事中天水赵公涓赋诗抒别，卿大夫已下属而和者二十七章。既而飞锡济江，休於晋陵。又东至於姑苏，将涉震泽，逾会稽，上天台，至国清上方而止。趣静境者，不料远近；登渐门者，不计岁月。则上人还斯，讵可知也？上人之文章，可得而闻也。诸公将议远别，得不以斯文为赠乎？


○第二表

臣等言：臣闻王者应天以实，礼神以诚，则其祥大来，所荣必速。伏惟实应元圣文武皇帝陛下端命上帝，阴骘下人，大哉洋洋，发育万物。一风一雨，必经於忧劳，惟精惟微，久存於斋祷。自立春之後，膏泽频滋，宿麦方苏，首种不入。百谷皆贱，群黎稍安，属盛德在火之辰，恐散阳流辉之亢。小愆旬候，则失人时，乃命尹京载明祀典。饬三辅之属吏，修百县之大雩，陛下又於龙祠，躬自祈请。虽田事未废，而皇情过勤，意才发而气蒸，令始降而云合，宁止西郊之密，且有南山之脐。霈然时行，丕冒海表，浃辰而霁，更说群心。擢芒之蕃，将丰於夏荐；流根之润，伫合於秋成。固使我仓如陵，万亿及秭，军国是赖朝野同欢，多福殊休，莫盛於此。臣等谬尘枢近，喜倍恒情，无任庆忭之至。


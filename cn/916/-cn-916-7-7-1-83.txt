【六忆诗四首】

〖以下杂言。〗

忆来时。灼灼（玉台作的的。同。）上阶墀。勤勤叙别离。（玉台作离别。）慊慊道相思。相看常不足。相见乃忘饥。（○玉台新咏五。《诗纪》七十四。）

忆坐时。点点罗帐前。或歌四五曲。或弄两三弦。笑时应无比。嗔时更可怜。（○同上）

忆食时。临盘动容色。欲坐复羞坐。欲食复羞食。含哺（玉台误作唯。）如不饥。擎瓯似无力。（○同上）

忆眠时。人眠强未眠。解罗不待劝。就枕更须牵。复恐傍人见。娇羞在烛前。（○同上）


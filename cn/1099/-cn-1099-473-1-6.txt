○為災民再請蠲賑兼議鑄錢疏 【 蠲賑鑄錢】

題為畿南災祲疊至、餓莩堪憐、危亂可虞、再懇　聖明、破格停賑、以活民命、以保治安事、今歲畿南半年不雨、赤地千里、臣於七月曾具疏報聞、嗣是甘霖大沛、秋禾稍茂、少可以餬口、不謂天降鞠凶、大旱之後、蝗蝻氷雹、霜露之災、輻湊一時、秋禾麥芽、極目成空、嗷嗷饑民、哭聲震動天地、父老相傳、以為此數十年來所未有之災祲也、臣目擊疊災、再為具疏、凡饑民枵腹待斃之苦情、瞋目語難之亂形、兩疏備陳於　皇上、意謂必有浩蕩之恩、且蠲且賑、立起溝中之瘠、孰意其竟不然耶、臣初疏部覆僅給平糶米十萬石、次疏且留中不報矣、同一重災耳、同一為民請命耳、在順天除發平糶米十萬之外。尚有賑米七萬石。此臣屬所莫敢幾望也。在山東亦除發平糶米十萬之外。復留存貯稅并臣清稅銀約十餘萬兩。此又臣屬所莫敢幾望也。夫畿南與順永山東。錯壤而居。災祲亦略相當。顧特賑獨靳于畿南。豈以畿南饑民。嘯聚刼奪。少遜於順永。而??立旗稱王刼庫焚獄之亂。畿南或不至此。可遂置於度外乎。且無論大賚不均。有隘天地之量。如此則因事補苴恩威不出于上然亂者與而不亂者不與挾者與而不挾者不與朝廷之上以此舉動示人何異教猱升木。教盜胠篋。是授人以太阿而倒持其柄也。不幾以國為戲乎。况畿南愁苦無聊之人。蠢蠢思動。亂形亦岌岌大可畏矣。七月間畿南畿北之民露宿於黃河之滸者。不下數萬人。今皆竄伏於長垣南樂等縣村落中。而鹽山慶雲交河諸處。山東流移亦復絡繹不絕。望門投止。見於鹽山交河慶雲之揭報者甚悉。而天津道景參政又以靜海葛沽東民流聚五六千人見告矣。嗟此哀鴻。以席為屋。以稗為食。皇皇朝不謀夕。將槁項海濱。終焉而巳乎。抑輟耕太息以俟時也。萬一有艸澤大姦雄。乘饑民之勢。逞狐鳴之姦。如王仙芝起於長垣。張角起於冀州。奮臂一呼。天下響應。國家之安危。未可知也。彼時縱大發帑金。急停征租。民不見德。亦莫肯為我用也。雖悔亦無及矣。言及於此。臣心胆俱寒。臣不得巳。摉括倉庾。議賑議煑權救目前。第倉庾有限。而饑民之待哺者無窮。即如流移食粥者。反多於土著不與。坐視其死而不救。忍亦甚矣。寧不見笑於富青州。與之則庾糈幾何。鬼運無術。恐巧婦亦不能為無米之炊也。臣誠不知所以處此矣。為今之計。惟有仰懇朝廷。大沛慱濟之澤。以救此一方災黎而巳。或曰、太倉如洗、九邊告匱、當此時而議停徵、獨不為司計者慮乎、此正臣所以為司計慮也、方今煢煢饑民、日啖草子樹皮以充饑、尋且析骨而爨易子而食矣、誰無人心、忍加捶楚、萬一嚴刑催併。非死即逃。不則盡驅而為盜耳。是上雖不停民亦將自停孰若停於今。猶望輸於後之為得也。且軍國之需。臣亦嘗籌之矣。臣聞自昔譚理財者。貢賦之外。率多鑄山煮海。以富擅一時。太公立九府圜法尚矣。如吳王濞管子劉晏劉巴諸人。史不絕書。今獨不可倣而行乎。頃鹽法戶部條議甚悉、無庸再計、惟是鑄錢一節。古人往往用之、以濟軍興。救凶荒、實今日對證之藥石、不可不急講也、或多設坑冶以廣其鑄。或遣官市銅於聚銅之地。或遣官監鑄於產銅之山。或擇通敏精悍廉勤之士以董其役或京邊兼收銀錢以通其滯。勿以鉛錫耕錢之色澤。勿以輕薄損錢之體製。勿以金錢實姦商之漏巵。勿以大計聽道旁之聚訟。毅然獨斷獨行。不出數年。刀布山積。太倉充盈。遇有水旱。　皇上特下蠲租之詔。庶小民無窮愁之苦。九邊免匱乏之虞。而朝廷亦晏然坐享安富之福矣

皇明經世文編卷四百七十三終








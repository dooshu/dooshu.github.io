刘克庄　即事二首

厨人失职晏忘炊，赖是先生贯忍饥。

一客覆羹真小事，举家食粥已多时。

自怜气馁鲜难脍，渐觉身轻鹤可骑。

屈指故交无厚禄，未知太保李公谁。

刘克庄

刘克庄　即事二首

碧玉去随年少易，绛桃留待主君难。

唤郎岂有云神女，觞客宁无黑牡丹。

汉上谩为留佩恼，湘东曾被淡妆瞒。

维摩老病禅房冷，一点青灯伴夜阑。

刘克庄

刘克庄　即事二首

秃翁未敢佚馀生，洗竹浇兰立课程。

辛苦谋身无畒算，殷勤娱耳有瓶笙。

炉寒烧叶回春意，烛尽携书就月明。

一欠伸间分梦觉，何须它日曲池平。

刘克庄

刘克庄　即事二首

生涯草草旋安排，先架茅堂次竹斋。

傍榾柮边名燠室，有榕树处当凉台。

且饶林下一人去，莫问门前几客来。

新买溪西山数亩，便思辇石更移梅。

刘克庄

刘克庄　即事二首

非人不暖岂其然，卷起桃笙设艾毡。

老物可憎吾顿觉，盛时一失汝堪怜。

有分香妓空遗臭，无散花魔莫恼禅。

多谢小处半规月，夜深长伴绛纱边。

刘克庄

刘克庄　即事二首

厨荒灶鬼未须嗔，君看先师尚在陈。

老退休贪太仓腐，清虚聊咽上池津。

今无能采金膏者，古有曾逢石髓人。

自笑冰衡三百户，难分圭撮饷比邻。

刘克庄


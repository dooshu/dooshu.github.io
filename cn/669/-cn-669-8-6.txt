147　山谷書武王銘於座旁　朱子求人書寫踐阼篇


山谷以太公所誦丹書及武王銘，書於坐之左右，以爲息黥補劓之方。朱文公亦求程可久寫武王踐阼一篇，以爲左右觀省之戒。【原注】儀禮經傳删「且臣聞之」至「必及其世」。大學或問因湯盤銘及武王之銘。

【集證曰】玉海三十九：「紹熙五年，閏十月戊子，朱子侍講大學，至盤銘『日新』，因論武王有丹書一篇，皆人主憂勤警戒之意。上曰：『近有人進此書。』蓋黄庭堅所書也。」

【元圻案】黄山谷集題太公丹書後曰：「右太公所誦丹書之言，故武王惕若恐懼，書以爲戒，於所起居服用，皆勒銘如是。余從事於俗甚漫，意行不忌。晚而待罪太史，觀禮書得此銘，以鑑小人之影，去道遠矣，乃書於坐之左右，以爲息黥補劓之方。晁子曰：『秦人之炙，亦吾嗜也，書以遺我。』故書。」〇莊子内篇大宗師：「意而子曰：『夫無莊之失其美，據梁之失其力，黄帝之亡其知，皆在鑪錘之間耳，庸詎知夫造物者之不息我黥而補我劓，使我乘成以隨先生耶？』」〇朱子文集有求程可久寫踐阼篇書。






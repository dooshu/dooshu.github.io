高似孙　山中雨辞

山如罨兮栖柔烟，鸟徘徊兮翠如褰。

荫松柏兮牵丹泉，猿在上兮鹤在前。

拍浮丘兮延偓佺，话坎离兮生坤乾。

问山月兮今何年，月得道兮玄之玄。

高似孙

高似孙　山中雨辞

月澄午兮收云，嚼鲜芳兮予酒。

朝列宿兮将兴，炯其北兮惟斗。

干四令兮无情，活元气兮呦呦。

一罍兮上诉，思超凡兮辞垢。

高似孙

高似孙　山中雨辞

穆东皇兮受命，乐山中兮俱春。

风引树兮欣欣，雨生波兮粼粼。

天有心兮康予，朝复朝兮趋新。

春空劳兮又去，山青青兮予亲。

高似孙

高似孙　山中雨辞

若古兮多奇，御夏兮高明。

蹇千山兮在下，石吐泉兮泠泠。

采新果兮半熟，被疏絺兮全轻。

非老子兮孰悟，亦晋人兮予盟。

风来南兮洗琴，棋落落兮争声。

心有官兮自玉，天相知兮同醒。

高似孙

高似孙　山中雨辞

桂树兮团栾，篱菊兮可采。

石磊磊兮沿荔，雁嗷嗷兮离叆。

人心悽兮易凉，时令迁兮谁縡。

揽古昔兮自怅，视彭殇兮何待。

吁嗟秋兮，不以悲而能轻，

不以愁而为怠。若得意兮骚者，

酒淋骚兮如海。

高似孙

高似孙　山中雨辞

木蔌蔌兮皆冬，汛山林兮迎雪。

匠此妙兮磅礴，信天人兮豪杰。

当是时雁分黯淡之云，花弄扶疏之月。

酒涉隽兮少对，诗造微兮自悦。

天山兮谁饥，蔡州兮谁决。

眇斯人兮毋作，雪霏霏兮空洁。

高似孙


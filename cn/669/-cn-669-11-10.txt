71　周公封建親戚之數


富辰言周公封建親戚，凡二十六國。僖二十四年。成鱄言武王兄弟之國十有五人，姬姓之國四十人。【原注】史記云：「文、武、成、康所封數百，而同姓五十五。」與此同。〇案：成鱄語見昭二十八年，史記語見漢興以來諸侯年表序。「文、武」，史記作「武王」。荀子儒效篇謂：「周公立七十一國，姬姓獨居五十三人。」漢諸侯王表謂：「周封國八百，同姓五十有餘。」後漢章和章帝十二年改元章和。元年詔謂：「周之爵封千有八百，姬姓居半。」詔載阜陵質王延傳。當以成鱄之言爲正。皇甫謐亦云：「武王伐紂之年，夏四月乙卯，祀於周廟，將率之士皆封，諸侯國四百人，兄弟之國十五人，同姓之國四十人。」

【閻按】富辰首舉國名，皆文王之子，武王之弟，明十六人，何以言成鱄十五人當爲正？

【元圻案】王氏謂以成鱄之言爲正，蓋指封建親戚不止二十六國耳，故廣引荀子、史記、漢表以證。閻氏似誤規。






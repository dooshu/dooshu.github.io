○丧服议

子为母齐衰三年，盖通丧也。太子为皇后服，古无文。晋元皇后崩，亦疑太子服。杜预议：“古天子三年丧，既葬除服。魏亦以既葬为节。皇太子与国为体，若不变除，则东宫臣仆，亦以衰麻出入殿省。”太子遂以卒哭除服。贞观十年六月，文德皇后崩，十一月而葬。太子丧服之节，国史不书。至明年正月，以晋王为并州都督，既命官，当已除矣。今皇太子宜如魏晋制：既葬而虞，虞而卒哭，卒哭而除，心丧三年。


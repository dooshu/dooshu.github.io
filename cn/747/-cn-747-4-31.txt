○令有司劝勉民闲嫁娶诏

昔周公治定制礼，垂裕后昆，命媒氏之职，以会男女，每以仲春之月，顺时行令。蕃育之礼既宏，邦家之化攸在。及政教凌迟，诸侯力争，官失其守，人变其风，致使谣俗有失时之讥，鳏寡无自存之术。汉魏作教，事非师古，道随世隐。义逐时乖。重以隋德沦胥，数锺《迍》、《剥》，五都俱覆，万方咸荡。暨参墟奋旅，救彼艰危，区县削平，总斯图籍。顾瞻禹迹，提封尚存；乃眷周余，扫地咸尽。痛心疾首，寤寐无忘。盖惟上元之大备曰生，蒸民以最灵为贵，一经丧乱，多饵豺狼。

朕肃奉天命，为之父母，平定甫尔，劬劳未堪。厚生乐业，尚多疏简，永言亭育，用切於怀。若不申之以婚姻，明之以顾复，便恐中馈之礼斯废，绝嗣之衅方深。有怀怨旷之情，或致淫奔之辱。宪章典故，实所庶几。宜令有司，所在劝勉，其庶人之男女无室家者，并仰州县官人，以礼聘娶。皆任其同类相求，不得抑取。男年二十女年十五已上，及妻丧达制之后，孀居服纪已除，并须申以媒媾，令其好合。若贫窭之徒，将迎匮乏者，仰於其亲近，及乡里富有之家，襃多益寡，使得资送以济。其鳏夫年六十寡妇年五十已上，及妇人虽尚少而有男女。及守志贞洁者，并任其情愿，无劳抑以嫁娶。刺史县令以下官人。若能使婚姻及时，鳏寡数少，量准户口增多，以进考第。如其劝导乖方，失於配偶，准户减少，以附殿失。


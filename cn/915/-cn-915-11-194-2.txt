◇上景明历表

臣顷自大乐，详理金石，及在秘省，考步三光，稽览古今，研其得失。然四序迁流，五行变易，帝王相踵，必奉初元，改正朔，殊徽号、服色，观于时变，以应天道。故《易》汤武革命，治历明时。是以三五迭隆，历数各异。伏惟皇魏绍天明命，家有率土，戎轩仍动，未遑历事，因前魏《景初历》，术数差违，不协晷度。世祖应期，辑宁诸夏，乃命故司徒、东郡公崔浩错综其数。浩博涉渊通，更修历术，兼著《五行论》。是时故司空、咸阳公高允，该览群籍，赞明五《纬》，并述《洪范》。然浩等考察，未及周密，高宗践阼，乃用敦煌赵匪甲寅之历，然其星度，稍为差远。臣辄鸠集异同，研其损益，更造新历。以甲寅为元，考其盈缩，晷象周密，又从约省。起自景明，因名《景明历》。然天道盈虚，岂曰必协，要须参候是非，乃可施用。太史令辛宝贵，职司玄象，颇闲秘数；秘书监郑道昭，才学优赡，识览该密；长兼国子博士高僧裕，乃故司空允之孙，世综文业；尚书祠部郎中宗景，博涉经史；前兼尚书郎中崔彬，微晓法术。请此数人，在秘省参候。而伺察晷度，要在冬夏二至前后各五日。然后乃可取验。臣区区之诚，冀效万分之一。（《魏书·律历志上》。世宗景明中，诏太乐令公孙崇、赵樊生等同共考验。正始四年冬崇表。）


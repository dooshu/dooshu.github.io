○授贾耽太原少尹制

敕：朝散大夫殿中侍御史内供奉充河东支度判官上柱国赐绯鱼袋贾耽，燕赵环奇之士，儒雅之才，循良秉懿，冲用经远。著安边之上策，佐分阃之中权，行达理体，精详法度。论兵契要，先务於止戈；馈运惟艰，且闻於足食。累书嘉绩，备洽令猷，素推兼济之能，允叶至公之举。固可以贰其尹正，副我保，俾参台阁之宠，仍赐采章之命。可检校尚书膳部员外郎兼太原少尹侍御史充北都副留守河东支度副使，仍赐紫金鱼袋，散官勋如故。


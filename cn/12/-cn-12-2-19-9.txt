夜妖


魏高贵乡公正元二年正月戊戌，景帝讨毌丘俭，大风晦暝，行者皆顿伏，近夜妖也。刘向曰：“正昼而暝，阴为阳，臣制君也。”

元帝景元三年十月，京都大震，昼晦，此夜妖也。班固曰：“夜妖者，云风并起而杳冥，故与常风同象也。”刘向《春秋说》云：“天戒若曰，勿使大夫世官，将令专事。暝晦，公室卑矣。”魏见此妖，晋有天下之应也。

怀帝永嘉四年十月辛卯，昼昏，至于庚子，此夜妖也。后年，刘曜寇洛川，王师频为贼所败，帝蒙尘于平阳。

孝武帝太元十三年十二月乙未，大风晦暝。其后帝崩，而诸侯违命，干戈内侮，权夺于元显，祸成于桓玄。






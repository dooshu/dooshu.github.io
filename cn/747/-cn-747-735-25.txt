○叙草书送山人王传

夫匠心於浩茫之间，为其为者，必有意气所感，然後能启其象也。此凡一举志则尔，而况六艺之伦乎。余闻之学者曰：“昔张旭善草书，出见公孙大娘舞剑器浑脱，鼓吹既作，言能使孤蓬自振，惊沙坐飞，而旭归为之书，则非常矣。”斯意气之感欤！今山人王传，学为旭书，居故吴公子光剑池山傍，积十年而功就。历游天下，慕其出已者师之，欲增其功也。及至长安，舍予家。为予题《旌故平卢节士文》，因感之，耸发寒肌，谓吾友生曰，愿欲余序其书。意者岂予之文以感王生之志於鼓噪剑气之势乎？顾不敏，诚以孤生之望也，聊题百数十言，以塞其志。








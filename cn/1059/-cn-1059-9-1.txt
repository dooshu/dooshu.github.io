○异人占星

孝陵在御，多好微行，以察人情之向背。尝以夜出，暂止逆旅，枕石眠草藉上。中夜有两人起共语，上潜听之。一人在庭中，一人在室中。庭中人呼室中人曰：「今夜此翁又出矣。吾视玄象，当在民舍中，头枕石、脚揣藉而卧。」室中人笑曰：「君得无误耶！」上闻而异之，即以首足易位而寝。俄其人亦至庭中，曰：「君果误矣！此翁头枕藉，脚揣石耳。」上听之，不觉汗浃于背，即夕还宫。购求两人不可得，是后微行稍稀。此与汉武帝微行遇书生事相类。


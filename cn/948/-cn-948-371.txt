陆游　出游

八月石帆秋，聊为汗漫游。

本因寻友去，却为看山留。

小草题僧壁，长吟上驿楼。

月能从剧饮，天可寄闲愁。

高下评泉品，纵横记酒筹。

花开遇门入，水长信船流。

肮脏人虽弃，脂韦我自羞。

此心君不信，试往问沙鸥。

陆游

陆游　出游

僧院轩窗酒市楼，过门自入不须留。

恰来竹下寻棋局，又向沙边上钓舟。

诗放不能谐律吕，书狂犹足走蛟蚪。

秦碑禹窆风烟外，一吊兴亡万古愁。

陆游

陆游　出游

莫笑衰残百不能，一枝筇杖捷飞腾。

山空野火焚秦篆，日澹烟芜遍禹陵。

小浦涨潮迎钓艇，疏钟出谷送行僧。

踟蹰不觉归途晚，村落人家已上灯。

陆游

陆游　出游

举世谁能伴我闲，出游随处一开颜。

系船扛鼎将军庙，秣蹇流觞内史山。

小市况经摇落後，高城回望莽苍间。

归来灯火湖塘晚，指点柴门未上关。

陆游

陆游　出游

万里崎岖蜀道归，荆州非复壮游时。

行吟自怪诗情减，坐睡人惊酒量衰。

卷地风号云梦泽，黏天草映伏波祠。

一枝藤杖平生事，击鼓开帆未恨迟。

陆游

陆游　出游

采药今朝偶出游，溪边小立唤渔舟。

未须著句悲摇落，嫩日和风不似秋。

陆游

陆游　出游

社近频逢雨，春深却喜晴。

畲烟傍山起，神鼓隔林鸣。

客驻观农饁，儿归遗母羹。

丰年多乐事，何以报时平？

陆游

陆游　出游

九日阴薶一日晴，此行处处是丹青。

断云零落江郊路，寿木轮囷古驿亭。

饁妇微行望耕垄，渔歌相和起烟汀。

拔山意气今何在，犹有遗祠可乞灵。

陆游

陆游　出游

来往人间不计年，一枝筇竹雪垂肩。

扫除身外闲名利，师友书中古圣贤。

支遁山前饶石水，葛洪井畔惨风烟。

小痴大黠君无笑，买断秋光不用钱。

陆游

陆游　出游

一樽随处可开颜，此事深疑造物悭。

地可登临多恨远，身常强健又须闲。

山围小市烟初歛，霜著横林叶半殷。

徙倚阑干君勿厌，日斜犹及棹舟还。

陆游

陆游　出游

朝行蹑屩穿幽谷，暮返褰裳涉乱流。

提起短筇成一笑，每烦上座为分忧。

陆游

陆游　出游

绿树鱼盐市，青芜雉兔场。

采桑村女集，入学幼童忙。

户赛祈蚕愿，家藏问孝章。

村坊多美酒，烂醉答年光。

陆游

陆游　出游

渔村酒市本无期，小蹇扁舟信所之。

丹叶满林霜落後，紫萍黏块水枯时。

山林闲寂归虽早，齿发衰残病已迟，

努力及时谋自适，锦囊多贮暮秋诗。

陆游

陆游　出游

近过父老远寻僧，病起经行力渐增。

织室蹋机鸣轧轧，稻陂瀦水筑登登。

浅深村落时分径，高下川原自作层。

薄暮到家还熟睡，隔林钟鼓报晨兴。

陆游

陆游　出游

行路迢迢入谷斜，系驴来憩野人家。

山童负担卖红果，村女缘篱采碧花。

篝火就炊朝甑饭，汲泉自煮午瓯茶。

闲游本自无程数，邂逅何妨一笑哗。

陆游

陆游　出游

吴地清明未减寒，梨花初动杏花残。

平沙漫漫人争度，微雨萧萧客跨鞍。

野寺吹螺作春会，山邮籴米具朝餐。

已开九帙吾何觊，时说金丹强自宽。

陆游

陆游　出游

山有篮舆步有舟，放翁身健得闲游。

羊牛点点日将夕，蒲柳萧萧天正秋。

细径僧归云外寺，疏灯人语酒家楼。

归途更爱湖桥月，独倚阑干为小留。

陆游

陆游　出游

东阡南陌适逢晴，小蹇轻装短作程。

白水满陂秧马跃，绿阴遶舍纬车鸣。

过村小妇凭墙看，入寺高人揽祴迎。

剩倩东风吹柳絮，放翁诗到此时成。

陆游

陆游　出游

霜气萧条木叶黄，佳时病起意差强。

云烟古寺闻僧梵，灯火长桥见戏场。

一枕清风幽梦断，数匙旅饭野蔬香。

道边莫笑衰残甚，独往山林兴未央。

陆游

陆游　出游

禹窆胥涛中路分，画桡冲破一川云。

柯桥僧阁凌空起，梅市渔歌带月闻。

蟹束寒蒲大盈尺，鲈穿细柳重兼斤。

酒家报我新醅熟，且撜闲愁寄一欣。

陆游


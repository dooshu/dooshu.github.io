题曹溪草堂壁

昆山之阳谷水阴，其中青翠深沉沉。
美人结庐在何许，松花濛濛翠微雨。
曹溪九折抱烟扉，草堂天半白云飞。
挟策尽为门下士，登坛半是里中儿。
风尘四海事戎马，角弓宝剑珊瑚把（一作弝）。
新堤桃李争春风，连钱骏马桃花红。
江头义师黄石法，门前健儿水犀甲。
壮游不让五陵豪，酒酣却笑三河侠。
谁知顷刻云雨翻，死生漂泊烟波间。
旧时部曲尊前散，昔日烟花梦里攀。
沈沙一死千虹气，遗恨哀哀蓼莪废。
何地重开北海樽，无人更洒西州泪。
珠履三千食客稀，玉盘十二齐盟悔。
我今亡命沧海（一作江）游，何年佩刀成报仇。
惟有园中双白雀，日日曹溪沙上啄。
啄鱼不得簌簌飞，飞入园中啄红药。
附：《闺秀诗话》录夏淑吉《二月雨雪同静维昭南栖止曹溪忽得疁城家信即事感怀兼寄再生》云：「尺素频传慰草莱，谢庭非复旧池台。彤云未许蛟龙奋，琪树宁辞鸾鹤来。黄竹歌声遥彷佛，玉壶风色好徘徊。梅花深处无人到，脉脉心期更几回。」《国朝名媛诗绣针》录夏惠吉《二月雨雪同静维栖止曹溪并美南姊作》云：「天涯风雨雁飞鸣，雨雪相依倍有情。点点远山寒玉映，层层深树夜珠明。论心此日叹方洽，惜别他时感又生。便欲随君愁未得，梅花香梦隔蓬瀛。」


114　外景内景外光内光諸説


曾子天圓篇：「火日外景，金水内景。」薛士龍全云：「名季宣，號艮齋。」詩云：「嘗聞曾子書，金火中外明。圓方遞含施，二景參黄庭。」案：此詩題曰還返釋言。愚按周髀云〔一〕：「日猶火，月猶水。火則外光，水則含景。」其説本於易之坎、離。坎内陽外陰，故爲水爲月；離内陰外陽，故爲火爲日。

【元圻案】淮南子天文訓：「天道曰圓，地道曰方。方者主幽，圓者主明。明者吐氣者也，是故火日外景；幽者含氣者也，是故水月内景。」與天圓篇説同。〇張子正蒙參兩篇：「火日外光，能直而施。金水内光，能闢而受。」注：「火日，陰質也，故内暗而外光；金水，陽質也，故外暗而内明。」〇讀書志三：「曾子二卷，考其書已見於大戴禮。漢有禮經七十篇，后氏、戴氏記百三十一篇，七十子後學者所記。是時未有大、小戴之分，不知曾子在其中與否也。」〇薛季宣，永嘉人，曾知常州，故或稱薛常州。著浪語集三十五卷，四庫全書著録。〇陳振孫曰：「周髀者，蓋天之書也。稱周公受之商高，而以句股爲術，故曰周髀。」

〔一〕「按」，元刊本、清嘉慶本作「謂」。






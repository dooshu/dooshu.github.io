○正名倡義以防夷方檄諭 【 勸諭安南】

為正名倡義昭大法以安夷方事照得當職同　欽差總督軍務總兵官咸寧候仇　欽奉　告諭之文軍中所急　本朝王文成最長此亦甚明徤敕諭有事安南巳將應行事宜、俱巳查議明白、備行布按都三司等官、各任其責、整搠兵馬、備集錢糧、聽候徵調、及將莫登庸莫方瀛聲罪檄問去後、會同兩廣軍務兼理廵撫都御史蔡　兩廣總兵官征蠻將軍安遠侯柳　廵撫雲南都御史汪　鎮守雲南總兵官黔國公沐　議照　天子為華夷之主王者之言明如日月此葢庶幾必敦興滅繼絕之仁。　聖人為綱常之宗。必彰討叛除兇之義。時惟欽崇乎　天道。所以允協乎輿情。今黎氏之遺裔未冺。而莫氏之惡貫巳盈。天理人心、昭昭不可掩也、亂臣賊子、人人得而誅之、爾安南雖僻在炎荒、然素被　天朝聲教、中間豈無抱忠仗義之士。撥亂反正之才。必能共舉義兵。以誅元惡、茲當大懸賞格。以速成功。為此仰抄案回道照案事理、省諭各父老士民知悉爾等各宜欽奉　上天禍淫覆暴之心。仰體我　皇上正名問罪之意。思黎氏為汝之舊主。惡莫氏為爾之世讐各宜奮勇抒忠。建謀設策。一倡群和。不約而同近悅遠來。不期而會。大興討逆之義旅。殲厥渠魁。弘宣緝眾之仁聲。安其田里。有能擒斬莫登庸莫方瀛父子者賞銀二萬兩。仍奏聞　朝廷大加陞秩。有願以一府歸附者。即以其府與之。有願以一州一縣歸附者。即以其州縣與之。仍各賞銀一千兩。又聞莫登庸以都齋為自防之計。以九公府為都齋之衛。夫九公府豈無良心哉。不過畏其勢脅之從耳。今九公府有能擒斬莫登庸莫方瀛父子者一體賞銀二萬兩。奏聞　朝廷大加陞秩。有願以府州縣歸附者亦即以其地與之。并照前給賞夫如是則安南無辜之民。得免殺戮之苦。安南有志之士。大彰忠義之名。　天道以順。人心以安。豈非安南之大幸哉。不然則　天兵四集之時。難免玉石俱焚之患。是時雖有忠義之士。無以自見。亦將駢首就戮。噬臍之悔。殆無及矣。汝父老士民、其速圖之、


圣寿无疆颂


臣闻：天得一以清，故常覆而四时行；地得一以宁，故常载而万物生；圣人得一以贞，故久道而天下化成。

伏惟皇上，躬神圣之资，履冲和之德，握图受命，廿有八载。嗣大历服，寿考作人，虽玄穹降佑有明，盖皇上秉道含贞，得一合符之明效也。

若夫道化汪，至治旁洽，文德敷矣；命将出师，獯鬻远遁，武功定矣；诸福之物，可致之祥，群趋而毕至，休征应矣。功德巍巍如此，嘉祥协应如彼，故宜天寿平格，神降之休。然皇上方且兢兢不倦，图惟永终。由此推之，天保艾我圣躬，宁有既乎？

昔周公美高宗享国之永，召公颂成王茀禄之康，并载《诗》、《书》，光昭简册。臣以浅薄，谬参辅佐，窃睹景命益昌，皇龄增算，不任踊跃忻忭之诚。敢因诞圣之吉，敬献《无疆颂》一首。文辞芜陋，虽不足扬鸿休，光圣治；譬之候虫时鸟，感气而鸣，亦冀以发挥冥工，仰答玄造者也。

谨顿首稽首而上颂曰：

天门开兮仰穹苍，卿云烂兮景星煌。云霭兮华盖张，会百神兮发清商。鼍鼓砰兮震岩廊，玉锵琅兮引鸣珰。万国集兮朝未央，旅庭实兮拥珪璋。献万寿兮祝圣皇，天佑皇兮作君师，惟天惟大皇则之，和辑九有驭四夷，端冕垂拱致雍熙。明德馨香协神祇，和气凝兮景福绥。祯祥应兮日益滋，应龙见兮升殿楣。表灵异兮扬光辉，皇之德兮荷帝禧。荷帝之禧御中区，膺宝历兮奉灵符。骖日月兮敞云，布太和兮寿群生，匝宇宙兮华胥人。山作杯兮河为觥，沆瀣兮吸玉精，岁岁为乐兮奉圣君。愿亿载兮有万民，寿如天兮以长存。






卷四十三

[集部,别集类,汉至五代,柳河东集]

钦定四库全书

柳河东集卷四十三

唐　柳宗元　撰

古今诗七十五首

法华寺石门精舍三十韵【集有永州法华寺新作西亭记云寺居永州地最高次後篇在元和四年夏作】

拘情病忧郁旷志寄高爽愿言怀名缁东峯旦夕仰始欣云雨霁尤悦草木长道同有爱弟披拂恣心赏松谿?窱入【?伊鸟切窱吐了切深远也】石栈寅缘上萝茑绵层甍【诗茑与女萝施於松栢茑音鸟一本作葛甍谟耕切屋栋也】莓苔侵摽牓密林互对耸絶壁俨双敞壍峭出蒙茏墟嶮临滉瀁稍疑地脉断悠若天梯往结构罩羣崖回环驱万象小刼不踰瞬【维摩经或有衆生乐久住世而可度者菩萨即演七日为一刼又云世尊世界名大庄严刼曰庄严佛夀二十小刼】大千若在掌【维摩经云菩萨断取三千大千世界如陶家轮着右掌中掷过洹河沙世界之外】体空得化元观有遗细想喧烦困蠛蠓【蠛音蔑蠓音蒙小虫也】局蹐疲魍魉【音罔两】寸进谅何荣寻直非所枉探奇极遥瞩穷妙閟清响理会方在今神开庶殊曩兹游苟不嗣浩气竟谁养道异诚所希名宾非余仗超摅藉外奨俛默有内朗监尔揖古风终焉乃吾党潜躯委缰鎻高步谢尘坱【倚朗切尘也】蓄志徒为劳追踪将焉仿淹留值颓暮眷恋睇遐壤映日雁联轩翻云波泱漭【泱倚郎切水大貌】殊风纷已萃乡路悠且广羁木畏漂浮离旌倦揺荡昔人叹遗志出处今已两何用期所归浮图有遗像幽蹊不盈尺虚室有函丈【礼记席间函丈注函容也讲问宜相对容丈足以指画也】微言信可传申旦稽吾颡

游朝阳岩遂宿西亭二十韵【?集袁家渇记由朝阳岩东南水行至芜江可取者三莫若袁家渇朝阳岩盖在永州也西亭即法华西亭?亭记云新作西亭当元和四年又始得西山宴游记云元和四年九月二十八日登法华西亭诗是时作】

谪弃殊隐沦【桓谭新论曰天下神人五一曰神仙一曰隐沦】登陟非远郊所怀缓伊郁岂欲肩夷巢【伯夷巢父皆遯世者】高岩瞰清江幽窟潜神蛟开旷延阳景回薄攅林梢西亭构其巅反宇临呀哮【呀虚加切张口貌庨虚交切宫室高貌】背瞻星辰兴下见云雨交惜非吾乡土得以?菁茆羁贯去江介【贯与丱同谷梁子云羁贯成童不就师父母之罪也西都赋与江介之湫湄江介江之左也】世仕尚函崤【西都赋左?函谷二崤之间函谷谷名崤山名】故墅即沣川数亩均肥硗台馆集荒土池塘疎沈?会有圭组恋遂贻山林嘲薄躯信无庸琐屑剧斗筲囚居固其宜厚羞久巳包庭除植蓬艾隟牖悬蠨蛸【上音萧下音梢东山诗注云蠨蛸长踦也疏云河内人谓之喜母俗云喜子是也】所赖山水客扁舟枉长梢挹流敌清觞掇野代嘉肴适道有高言取乐非弦匏逍遥屏幽昧澹泊辞喧呶【女交切】晨鸡不余欺风雨闻嘐嘐【音胶诗鸡鸣嘐嘐】再期永日闲提挈移中庖

湘口馆潇湘二水所会【九域志潇水在零陵湘水在祈阳皆永州县此馆当在永州也次前後篇元和四年秋作】

九疑濬倾奔临源委萦逥会合属空旷泓澄停风雷高馆轩霞表危楼临山隈兹晨始澄霁纎云尽褰开天秋日正中水碧无尘埃杳杳渔父吟叫叫羁鸿哀境胜岂不豫虑分固难裁升高欲自舒弥使远念来归流驶且广【驶音史水疾也】泛舟絶沿洄

登蒲州石矶望横江口潭岛深迥斜对香零山【香零山在永州与前诗同时作】

隐忧倦永夜凌雾临江津猿鸣稍已疎登山娱清沦日出洲渚静澄明晶无垠浮辉翻高禽沈景照文鳞双江汇西奔诡怪潜坤珍孤山乃北峙森爽栖灵神洄潭或动容岛屿疑揺振陶埴兹择土蒲鱼相与邻信美非所安羁心屡逡廵糺结良可解纡郁亦以伸高歌反故室自誷非所欣

南磵中题【公永州诸记自朝阳岩东南水行至袁家渇自渇西南行不能百步得石渠石渠既穷为石涧石涧在南即此诗所题者也公尝为石涧记在元和七年春此诗盖其年秋作】

秋气集南磵独游亭午时回风一萧索林影久参差始至若有得稍深遂忘疲羁禽响幽谷寒藻舞沦漪去国魂巳游怀人泪空垂孤生易为感失路少所宜索寞竟何事徘徊祗自知谁为後来者当与此心期【近世苏舜钦子美尝题此诗後云柳子厚南迁後诗清劲纡徐大率类此又云柳仪曹南磵诗忧中有乐乐中有忧盖妙絶古今矣然老杜云王侯与蝼蚁同尽随丘墟仪曹何忧之深也】

游石角过小岭至长乌村【诗云窜逐官湘浦此在永州也次前篇】

志适不自期道存贵偷生久忘上封事【汉光武纪诏百僚并上封事注云宣帝始令羣臣得奏封事以知下情】复笑昇天行【古乐府有昇天行谓学仙也】窜逐官湘浦揺心剧悬旌始惊陷世议终欲逃天刑岁月杀忧栗慵踈寡将迎追游疑所爱且复舒吾情石角恣幽步长乌遂遐征磴逥茂树断【磴丁邓切磴道也】景晏寒川明旷望少行人时闻田鹳鸣风篁冒水远霜稻侵山平稍与人事间益知身世轻为农信可乐居宠真虚荣乔木余故国愿言果丹诚四支反田亩释志东皋耕【隋末王积字无功至唐贞观中为大乐丞挂冠归田葛巾联牛躬耕东皋每着书自称东皋子见吕才东皋子集序】

与崔策登西山【崔策字子符公集有送崔九序即此人也序云废居八年崔子幸来觌余盖在元和七年也诗云秋江即其年秋与又云吾子幸淹留盖崔子将别之时与序相先後作耳】

鹤鸣楚山静露白秋江晓连袂度危桥萦逥出林抄西岑极远目毫末皆可了重叠九疑高微茫洞庭小迥穷两仪际高出万象表驰景泛颓波遥风递寒筱谪居安所习稍厌从纷扰生同胥靡遗【书说筑传岩之野注虞虢之界有涧水坏道常使胥靡刑人筑护此道说贤而隐代胥靡筑之以供食疏云胥相靡随也贾谊传传说胥靡乃相武丁】夀等彭铿夭【彭祖姓籛名铿夀至八百】蹇连困颠踣愚蒙怯幽眇非令亲爱疎谁使心神悄偶兹遁山水得以观鱼鸟吾子幸淹留缓我愁膓绕

构法华寺西亭【集有永州法华寺新作西亭记在元和四年观诗意在其年夏作】

窜身楚南极山水穷险艰步登最高寺萧散任疎顽西垂下斗絶欲似窥人寰反如在幽谷榛翳不可攀命童恣披翦葺宇横断山割如判清浊飃若昇云间远岫攅衆顶澄江抱清湾夕照临轩堕栖鸟当我还菡蓞溢嘉色【尔雅荷芙蕖其华菡萏其实莲其根藕其中的的中薏】篔簹遗清班【清一作渍篔簹竹也异物志曰篔簹生於水边长数丈围一尺五六寸一节相去六七尺或相去一丈庐陵界有之始兴以南又多篔音云簹音当】神舒屏羁鎻志适忘忧潺弃逐久枯槁迨今始开顔赏心难久留离念来相关北望间亲爱南瞻杂夷蛮置之勿复道且寄须臾间

夏夜苦热登西楼

苦热中夜起登楼独褰衣山泽凝暑气星汉湛光辉火晶燥露滋野静停风威探汤汲隂井炀竈开重扉凭栏久傍徨流汗不可挥莫辩亭毒意仰诉璇与玑谅非姑射子静胜安能希【列子云姑射山在海河洲中山上有神人焉吸风饮露不食五谷射音夜】

觉衰【诗意尚未刺柳时也当在永州作】

久知老会至不谓便见侵今年宜未衰稍已来相寻齿疎髪就种【左氏卢蒲嫳曰余髪如此种种余奚能为种上声髪短也】奔走力不任咄此可奈何未必伤我心彭聃安在哉周孔亦已沈古称夀圣人曾不留至今但愿得美酒朋友尝共斟是时春向暮桃李生繁隂日照天正緑杳杳归鸿吟出门呼所亲枎杖登西林高歌足自快商颂有遗音

游南亭夜还叙志七十韵【诗云岷凶既云捕元和元年擒西川刘辟也又云吴虏亦已鏖谓元和二年诛浙西李錡也浙西平在二年十一月而此诗有秋月高明之语其二年秋与】

夙抱丘壑尚率性恣游遨中为吏役牵十祀空悁劳外曲徇尘辙私心寄英髦进乏廊庙器退非乡曲豪天命斯不易鬼责将安逃屯艰果见凌剥丧宜所遭神期固浩浩衆口徒嗷嗷投迹山水地放情咏离骚【屈原离骚也贾谊传注云离遭也忧动曰骚遭忧而作是辞】再怀曩岁期容与驰轻舠【音刀小船也】虚馆背山郭前轩面江臯重叠开浦溆【音溆水浦也】迤逦驱岩?【?音敖山多小石也】积翠浮澹灔始疑负灵鳌丛林留冲飈石砾迎飞涛旷朗天景霁樵苏远相号【樵取薪也苏取草也汉书樵苏後爨师不宿饱左太冲魏都赋樵苏往而无忌】澄潭涌沈鸥半壁跳悬猱鹿鸣验食野【诗呦呦鹿鸣食野之苹】鱼乐知观濠【庄子与惠子游於濠梁之上庄子曰鯈鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐惠子曰子非我固不知子矣子固非鱼也子之不知鱼之乐全矣庄子曰请循其本惠子曰汝安知鱼乐云者既巳知吾知之而问我我知之濠上也庄子此一节在知字一字公摘出使之大有意矣】孤赏诚所悼暂欣良足褒留连俯棂槛注我壶中醪朶颐集芰实【易观我朶颐朶颐嚼也芰奇寄切菱也】擢手持蟹螯【毕卓曰得酒满数百斛船四时甘味置两头右手持酒盃左手持蟹螯拍浮酒船中便足了一生矣】炊稻视爨鼎鱠鲜闵操刀野蔬盈倾筐【诗采采卷耳不盈倾筐倾筐畚属易盈之物】颇杂池沼芼【左氏涧谿沼沚之毛毛草也】缅慕鼓枻翁啸咏餔其糟【椘辞渔父章屈原既放游於江潭渔父曰衆人皆醉何不餔其糟而歠其醨屈原曰又安能以皎皎之白而蒙世俗之尘埃乎渔父莞尔而笑鼓枻而去枻音曳楫也】退想於陵子三咽资李螬【孟子陈仲子岂不诚廉士哉居於陵三日不食耳无闻目无见也井上有李螬食实者过半矣匍匐往将食之三咽然後耳有闻目有见咽音宴螬音曹】斯道难为偕沈忧安所韬曲渚怨鸿鹄环洲雕兰暮景回西岑北流逝滔滔徘徊遂昏黑远火明连艘木落寒山净江空秋月高歛袂戒还徒善游矜所操趣浅戢长枻乘深屏轻篙旷望援深竿哀歌扣鸣艚【音曹船也】中川恣超忽谩若翔且翶淹泊遂所止野风自颾颾【音骚】涧急惊鳞奔蹊荒饥兽嘷入门守拘絷凄戚增郁陶慕士情未忘怀人首徒搔内顾乃无有德輶甚鸿毛名窃久自欺食浮固云叨问牛悲衅钟【事见孟子盖取其若无罪而就死地之意】说彘惊临牢【庄子祝宗人玄端以临牢?说彘曰汝奚恶死吾将三月汝十日戒三日斋藉白茅加汝肩尻乎雕俎之上则汝为之乎为彘谋曰不如食以糟糠而错之牢?之中说音税】永遁刀笔吏【曹参传萧何曹参皆起秦刀笔吏顔师古曰刀所以削书古者用简牒故吏皆以刀笔自随】宁期簿书曹中兴遂羣物裂壤分鞬櫜岷凶既云捕吴虏亦巳鏖【鏖意曹反霍去病传合短兵鏖兰臯下顔师古曰鏖谓苦击而多杀也】扞御盛方虎【谓方叔召虎也】谟明富伊咎【谓伊尹臯陶也】披山穷木禾【穆天子传东征至黑水之阿有野麦笭茎西膜所谓木禾粟类也】驾海踰蟠桃【东海有山名曰度索山有大桃树屈蟠三千里曰蟠桃】重来越裳雉【前汉越裳氏重译献白雉】再返西旅獒【西旅献獒见书】左右抗槐棘【秋官朝士掌建邦外朝之法左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州长衆庶在其後注树棘以为位者取以赤心而外刺象以赤心三刺也槐之言怀也怀来人於此使与之谋】纵横罗雁羔【春官大宗伯以禽作六挚以等诸臣卿执羔大夫执雁注羔小羊取其羣而不失其类雁取其候时而行】三辟咸肆宥衆生均覆焘安得奉皇灵在宥解矢弢【音叨弓衣也】归诚慰松梓陈力开蓬蒿卜室有鄠杜【鄠音户京兆属县】名田占沣涝【沣水出鄠南涝水出鄠北公与许孟容书云先墓在城南又城西有数顷田树其此耶】磻溪近余基阿城连故壕螟蛑愿亲燎荼堇甘自薅【呼豪切除草也】饥食期农耕寒衣俟蚕缲及骭足为温【甯戚曰短布单衣才至骭骭音岸胫骨也】满腹宁复饕【庄子曰偃鼠饮河不过满腹饕音叨贪财也】安将蒯及管【蒯苦怪切菅音奸】谁慕梁与膏弋林敺雀鷃渔泽从鰌魛【上音囚下音刀鱼也】观象嘉素履【易素履往无咎】陈诗谢干旄【诗干旄美好善也】方托麋鹿羣敢同骐骥槽处贱无溷浊固穷非淫慆踉跄辞束缚悦怿换煎熬登年徒负版【论语式负版者注负版者执邦国之图籍】兴役趋伐鼛【周礼鼛鼓役事鼛音皋大鼔也】目眩絶浑浑耳喧息嘈嘈兹焉毕余命富贵非吾曹长沙哀糺纒【贾谊为长沙王太傅有鹂入室作赋以自广有云福之与祸兮何以纠纒】汉隂嗤桔橰【庄子子贡南游於楚反於晋见一丈人方将为圃畦凿隧而入井抱瓮而出灌搰搰然用力多而见功寡子贡曰有械於此用力甚寡而见功多其名为橰为圃者忿然而笑曰吾非不知羞而不为也】苟伸撃壤情机事息秋毫海雾多蓊郁越风饶腥臊宁惟廹魑魅所惧齐焄藨【焄音勲藨普刀切焄藨凄怆见礼记】知罃怀褚中【晋景公三年楚围郑郑告急晋楚与晋军大战郑附楚反助楚攻晋虏晋将知罃以归罃之在楚也郑贾人有将置诸褚中而出既谋之未行而楚人归之贾人如晋荀罃善视之如出诸已】范叔恋绨袍【范雎欲事魏家贫无以自资乃先事魏中大夫须贾须贾为魏使於齐范雎受齐之金须贾怒雎以告魏魏笞击睢睢佯死後入秦为相号曰张禄而魏不知使须贾於秦范雎闻之微行敝衣见须贾贾曰范叔一寒至此哉乃取其一绨袍赐之及见张相乃即范雎也须请罪雎数其罪三曰公之所以得无死者以绨袍恋恋有故人之意故释公】伊人不可期慷慨徒忉忉

韦道安【公尝为韦道安传集载其题而亡其文今观此诗则公所以为之传者亦必指是事无疑也诗云慷慨张徐州即张建封又云君侯既即世立孤抗王命谓贞元十六年建封死军乱立其子愔为留後也观诗意道安尝佐张於徐州及军乱而道安自杀故诗有顾义谁顾形之句】

道安本儒士颇擅弓劔名二十游太行暮闻号哭声疾驱前致问有叟垂华缨言我故刺史失职还西京偶为羣盗得毫缕无余赢货财足非恡二女皆娉婷苍黄见驱逐谁识死与生便当此殒命休复事晨征一闻激高义眦裂肝胆横挂弓问所往趫捷超峥嵘见盗寒涧隂罗列方忿争一矢毙酋帅余党号且惊麾令逓束缚纆索相拄撑彼姝久禠魄【张平子东京赋朝疲夕倦夺气禠魄之为者也禠音雉惊也】刃下俟诛刑却立不亲受谕以从父行捃收自担肩转道趋前程夜发敲石火山林如昼明父子更抱持涕血纷交零顿首愿归货纳女称舅甥道安奋衣去义重利固轻师婚古所病【左氏桓公六年齐侯欲以文姜妻郑太子忽太子忽辞及其败戎师也齐请娶之固辞曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯】合姓非用兵朅来事儒术十载所能逞慷慨张徐州朱邸扬前旌投躯获所愿前马出王城辕门立奇士【项籍传羽见诸侯将入辕门张晏曰军行以车为陈辕相向为门顔师古曰周礼掌舍王行则设车宫辕门也】淮水秋风生君侯既即世麾下相欹倾【项籍传戏下骑从者八百余人顔师古曰戏大将之旗也音许宜又音许为汉书通以戏为旌麾指麾字】立孤抗王命钟鼓四野鸣横溃非所壅逆节非所婴举头自引刃顾义不顾形烈士不忘死所死在忠贞咄嗟徇权子翕习犹趋荣我歌非悼死所悼时世情

哭连州凌员外司马【凌员外凖也尝考其卒之年月当元和三年注详於志矣诗是时作】

废逐人所弃遂为鬼神欺才难不其然卒与大患期淩人古受氏【周官淩人为掌冰之官因以为氏】吴世夸雄姿【三国时吴有凌统者】寂寞富春水【凌君富春人也】英气方在斯六学诚一贯精义穷发挥着书逾十年幽赜靡不推【志云着後汉春秋二十余万言又着六经解围人文集】天庭掞高文万字若波驰【志云年二十以书干丞相丞相以闻试其文日万言擢为崇文舘校书郎】记室征西府宏谋耀其奇【志云凖以金吾兵曹为邠宁节度掌书记】輶轩下东越列郡苏疲羸【輶音游轻车也志云凖迁侍御史为浙东廉使判官抚循疲人按验污吏吏人敬爱】宛宛凌江羽来栖翰林枝【志云自浙东判官召为翰林学士】孝文留弓劔中外方危疑抗声促遗诏定命由陈辞徒隶肃曹官征赋参有司【志云德宗崩迩臣秘议三日乃下遗诏君独抗危辞以语同列王伾画其不可者十六七乃以旦日发丧六师万姓安其分遂入为尚书郎仍以文章侍从由本官参度支调发出纳奸吏衰止】出守乌江浒老迁湟水湄【乌江在和州湟水在连州志云凖以连累出和州降连州】高堂倾故国葬祭限囚羁仲叔继幽沦狂叫惟童儿【志云凖在连居母丧不得归而二弟继死】一门既无主焉用徒生为举声但呼天孰知神者谁泣尽目无见肾伤足不持溘死委炎荒臧获守灵帏平生负国谴骸骨非敢私盖棺未塞责【刘毅云丈夫儿踪迹不可寻常使混羣小中盖棺事方定矣】孤旐凝寒颸念昔始相遇腑肠为君知进身齐选择尖路同瑕疵本期济仁义今为衆所嗤灭名竟不试世义安可支恬死百忧尽苟生万虑滋顾余九逝魂与子各何之我歌诚自恸非独为君悲

旦携谢山人至愚池【愚溪诗序溪有愚池即此也愚溪之作在元和五年此诗当十八年间秋时作与已下诗皆在永州也】

新沐换巾帻【楚辞渔父篇新沐者必弹冠】晓池风雾清自谐尘外意况与幽人行霞散衆山迥天高数雁鸣机心付当路聊适羲皇情【陶潜高卧北窗自号羲皇上人】

独觉

觉来窗牖空寥落雨声晓良游怨迟暮末事惊纷扰为问经世人古人谁尽了

首春逢耕者

南楚春候早余寒已滋荣土膏释原野百蛰竞所营缀景未及郊穑人先耦耕园林幽鸟啭渚泽新泉清农事诚素务羁囚阻平生故池想芜没遗亩当榛荆慕隐既有繋图功遂无成聊从田父言欵曲陈此情眷然抚耒耜逥首烟云横

溪居

久为簪组累幸此南夷谪闲依农圃邻偶似山林客晓耕翻露草夜塝响溪石【塝蒲浪切池畔也】来往不逢人长歌楚天碧

夏初雨後寻愚溪

悠悠雨初霁独绕清溪曲引杖试荒泉解带围新竹沈吟亦何事寂寞固所欲幸此息营营啸歌尽炎燠入黄溪闻猿【黄溪在永州集有记在元和八年十月作下篇韦使君黄溪祈雨亦在八年此诗岂公从韦君入溪时作耶】

溪路千里曲哀猿何处鸣孤臣泪已尽虚作断肠声韦使君黄溪祈雨见召从行至祠下口号【黄溪记云溪拒州治七十里由东南行六百步至黄神祠即此也祠之从来记具之矣公在永时尝事二韦太守一在元和元年见贺改元表一在元和七年八年见集之新堂记诗当八年作】

骄阳愆岁事良牧念菑畲列骑低残月鸣笳度碧虚稍穷樵客路遥驻野人居谷口寒流净丛祠古木疎焚香秋雾湿奠玉晓光初肹蠁巫言报【肹思乙切又许讫切说文蠁布也蠁音响】精神礼物余惠风仍偃草灵雨会随车【後汉郑巨君为淮隂太守政不烦苛天旱行春随车致雨】俟罪非真吏【贾谊谪长沙王太傅为赋吊屈原其辞曰恭承嘉惠兮竢罪长沙公为永州员外司马故曰非真吏】翻慙奉简书【诗畏此简书注简书戒命也】

郊居岁首

屏居负山郭岁暮惊离索野迥樵唱来庭空烧烬落世纷因事远心赏随年薄默默谅何为徒成今与昨

秋晓行南谷经荒村

杪秋霜露重晨起行幽谷黄叶覆溪桥荒村惟古木寒花疎寂历幽泉微断续机心久已忘何事惊麋鹿

雨後晓行独至愚溪北池

宿云散洲渚晓日鸣村坞高树临清池风惊夜来雨予心适无事偶此成宾主

中夜起望西园值月上

觉闻繁露坠开户临西园寒月上东岭泠泠疎竹根石泉远逾响山鸟时一喧倚楹遂至旦寂寞将何言

零陵春望【零陵永州郡名】

平野春草緑晚莺啼远林日晴潇湘渚云断岣嵝岑【岣古右切又音矩嵝九后切又音缕山名在衡州】仙驾不可望世途非所任凝情空景慕万里苍梧隂【舜葬苍梧之野於江南九疑是为零陵】

从崔中丞过卢少府郊居【永之刺史当元和九年十年者为中丞崔公然公十年正月已召此诗当九年也】

寓居湘岸四无邻世网难婴每自珍【文选世网婴我身】莳药闲庭延国老【本草甘草名国老谓　其於诸药物中为君也】开樽虚席值贤人【魏志徐邈传鲜于辅云醉客谓酒清为圣人酒浊为贤人】泉回浅石依高柳径转垂藤间緑筠闻道偏为五禽戱【华佗曰古之仙者为道引之事熊经鸱顾引挽腰軆动诸关节以求难老吾有一术名五禽之戏一曰虎二曰鹿三曰熊四曰猨五曰鸟亦以除疾兼利蹏足以当道引体有不快起作一禽之戏怡而汗出因以着粉身体轻便而欲食】出门鸥鸟更相亲

夏书偶作

南州溽暑醉如酒隐机熟眠开北牖日午独觉无余声山童隔竹敲茶臼

雨晴至江渡

江雨初晴思远步日西独向愚溪渡渡头水落村径成撩乱浮槎在高树

江雪

千山鸟飞絶万径人踪灭孤舟蓑笠翁独钓寒江雪冉溪【冉溪即愚溪也元和五年公始易其名为愚诗云愿卜湘西冉溪地此初作愚溪时也】

少时陈力希公侯许国不复为身谋风波一跌逝万里壮心瓦解空缧囚缧囚终老无余事愿卜湘西冉溪地却学夀张樊敬侯种漆南园待成器【樊重字君云尝欲作器物先种梓漆积以岁月皆得其用光武建武十八年南祠章陵过湖阳祠重墓追爵谥为夀张敬侯】

法华寺西亭夜饮【得酒字　集有法华寺西亭夜饮赋诗序此其诗也】

秪树夕阳亭【秪树取诸经中秪树给孤独园者也】共倾三昧酒雾暗水连阶月明花覆牖莫厌罇前醉相看未白首

戏题石门长老东轩【前有法华寺石门精室诗又法华寺西亭记云有僧曰觉照岂即此长老耶诗当元和四五年间作】

石门长老身如梦旃檀成林手所种坐来念念非昔人万徧莲花为谁用【诵妙法莲华经也】如今七十自忘机贪爱都忘筋力微莫向东轩春野望花开日出雉皆飞【古乐府有雉朝飞操吴兢古题解云旧说齐宣王牧犊子所作也年七十无妻出采薪於野见雉雄雌相随意动心怨乃仰天叹曰圣王在上恩及草木鸟兽而我独不获因援琴而歌以自伤其声中絶长老年亦七十矣故公以是戏之】茅檐下始栽竹【次前篇当元和五六年夏时方筑愚溪溪居也】

瘴茅葺为宇溽暑常侵肌适有重膇疾蒸郁宁所宜东邻幸导我树竹邀凉颸欣然惬吾志荷锸西岩垂楚壤多怪石垦凿力已疲江风忽云暮舆曳还相追萧瑟过极浦旖旎附幽墀贞根期永固贻尔寒泉滋夜窗遂不掩羽扇寜复持【诸葛亮乘素舆葛巾持白羽扇】清冷集浓露枕簟凄已知网虫依密叶【文选沈休文诗网虫垂户织夕鸟傍檐飞网一作细】晓禽栖迥枝岂伊纷嚣间重以心虑怡嘉尔亭亭质自远弃幽期不见野蔓草蓊蔚有华姿谅无凌寒色岂与青山辞

种仙灵毗【本草淫羊藿即仙灵毗也诗云湘西原即在永州】

穷陋阙自养疠气剧嚣烦隆冬乏霜霰日夕南风温杖藜下庭际曳踵不及门门有野田吏慰我飘零魂及言有灵药近在湘西原服之不盈旬蹩皆腾骞【庄子蹩为仁踶跂为义蹩蒲结切音薛说文蹩旋行貌】笑拚前即吏为我擢其根蔚蔚遂充庭英翘忽已繁晨起自采曝杵臼通夜喧灵和理内藏攻疾贵自源拥覆逃积雾伸舒委余暄奇功苟可徵寜复资兰荪【息昆切香草也】我闻畸人术【庄子子贡问孔子曰敢问畸人曰畸人者略於人而详於天畸谓不耦於人阙於礼教也又云奇异也音居宜反】一气中夜存能令深深息呼吸还归跟踈放固难効且以药饵论痿者不忘起穷者寜复言神哉辅吾足幸及儿女奔

种术

守闲事服饵采术东山阿东山幽且阻疲薾烦经过戒徒斸灵根【斸朱玉切斫也】封植閟天温违尔涧底石彻我庭中莎土膏滋元液松露坠繁柯南东自成亩缭绕纷相罗晨步佳色媚夜眠幽气多离忧苟可怡孰能知其他爨竹茹芳叶寜虑瘵与瘥【瘵侧介切瘥苍何切病也】留连树蕙辞【楚辞屈原离骚经余既滋兰之九畹兮又树蕙之百亩】婉娩采薇歌【伯夷叔齐隐於首阳山采薇而食之及饿且死作歌曰登彼西山兮采其薇矣以暴易暴兮不知其非矣神农虞夏忽然没兮我安适归矣于嗟徂兮命之衰矣遂饿死於首阳山】悟拙甘自足激清贵同波单豹且理内高门复如何【庄子鲁有单豹者岩居而水饮不与民共利行年七十而有婴儿之色不幸遇饿虎饿虎杀而食之有张毅者高门县薄无不走也行年四十而有内热之病以死豹养其内而虎食其外毅养其外而病攻其内此二子者皆不鞭其後者也单音善】

种白蘘荷【本草白蘘荷叶似初生甘蕉根似姜芽性好隂在木下生者尤美中蛊者服之亦主诸溪毒沙虫辈人家种之亦云壁蛇】

血虫化为疠夷俗多所神衔猜每腊毒谋富不为仁蔬果自远至盃酒盈肆陈言甘中必苦何用知其真华洁事外饰尤病中州人钱刀恐贾害【食货志故货利於刀流於泉如淳曰名钱为刀者以其利於民也泉者流行如泉也贾音古】饥至益逡廵窜伏常战栗怀故逾悲辛庶民有嘉草【民一作氏】攻禬事久泯炎帝垂灵编言此殊足珍崎岖乃有得托以全余身纷敷碧树隂眄睐心所亲

新植海石榴

弱植不盈尺远意驻蓬瀛月寒空阶曙幽梦彩云生粪壤擢珠树【列子渤海之东有大壑焉其中有玉山珠玕之树丛生博物志三珠树生赤水之上】莓苔插琼英芳根閟顔色徂岁为谁荣

戏题阶前芍药

凡卉与时谢妍华丽兹晨欹红醉浓露窈窕留余春孤赏白日暮暄风动揺频夜窗霭芳气幽卧知相亲愿致溱洧赠悠悠南国人

始见白髪题所植海石榴

几年封植爱芳丛韶艳朱顔竟不同从此休论上春事看成古木对衰翁

植灵夀木【孔光汉明帝时为太师赐灵夀杖孟康曰扶老杖也服?曰灵夀木名师古曰木似竹有枝节长不过八九尺围三四寸自合杖制不须削治也此与前数诗皆永州作】

白华照寒水怡我适野情前趋问长老重复欣嘉名蹇连易衰朽方刚谢经营敢期齿杖赐【见题注】聊且移孤茎丛萼中竞秀分房外舒英柔条乍反植劲节常对生循翫足忘疲稍觉步武轻安能事剪伐持用资徒行自衡阳移桂十余本植零陵所住精舍【与下木芙蓉诗皆同时作盖龙兴寺在永而公初至永时即居此寺後四五年则居愚溪此元和三年间也】

谪官去南裔清湘遶灵岳晨登蒹葭岸霜景霁纷浊离披得幽桂芳本欣盈握火耕困烟烬【汉武纪江南之地火耕水耨应劭曰烧草下水种稻草与稻并生高七八寸因芟去复下水灌草死独稻长所谓火耕水耨】薪采久摧剥道旁且不顾岑岭况悠邈倾筐拥故壤栖息期鸾鷟路远清凉宫一雨悟无学【月中名广寒清虚之府清凉宫指月而言也谓月中有仙桂而清凉此桂树得一雨而沾泽之则亦敷荣矣何用学月中耶】南人始珍重微我谁先觉芳意不可得丹心徒自渥

湘岸移木芙蓉植龙兴精舍【莲花亦谓之芙蓉楚辞所谓集芙蓉以为裳是也此诗之所谓木芙蓉则今之所谓拒霜花生於岸际者也故云芰荷谅难杂反此生高原】

有美不自蔽安能守孤根盈盈湘西岸秋至风露繁丽影别寒水穠芳委前轩芰荷谅难杂反此生高原

早梅

早梅发高树迥映楚天碧朔吹飘夜香繁霜滋晓白欲为万里赠【赠字本陆凯诗江南无所有聊赠一枝春者也】杳杳山水隔寒英坐销落何用慰远客

南中荣橘柚【楚辞惜往日章后皇嘉树橘徕服兮受命不迁生南国兮王逸曰南国谓江南也橘受命於江南不可移徙种於北地则化而为枳故江南最多橘柚诗云受命此炎方谓此也永州唐属江南道】

橘柚怀贞质受命此炎方密林耀朱緑晚岁有余芳殊风限清汉飞雪滞故乡攀条何所叹北望熊与湘

红蕉

晚英值穷节緑润含朱光以兹正阳色窈窕凌清霜远物世所重旅人心独伤回辉眺林际戚戚无遗芳【戚戚一作槭槭】

巽公院五咏【巽公重巽也居永州龙兴寺集有送巽上人序在元和六年间此诗当在前也】

浄土堂

结习自无始沦溺穷苦源流形及兹世始悟三空门华堂开浄域图像焕且繁清泠焚衆香微妙歌法言稽首愧导师超遥谢尘昏

曲讲堂

寂灭本无断文字安可离曲堂何为设高士方在斯圣默寄言宣分别乃无知趣中即空假名相谁与期愿言絶闻得忘意聊思维

禅室

发地结菁茆团团抱虚白山花落幽户中有忘机客涉有本非取照空不待析万籁俱缘生窅然喧中寂【窅音杳深也】心境本同如鸟飞无遗迹

芙蓉亭

新亭俯朱槛嘉木开芙蓉清香晨风远溽彩寒露浓萧洒出人世低昂多异容尝闻色空喻【多心经云色即是空空即是色】造物谁为工留连秋月夜迢递来山钟

苦竹桥

危桥属幽径缭绕穿疎林迸箨分苦节轻筠抱虚心俯瞰涓涓流仰聆萧萧吟差池下烟日嘲哳鸣山禽谅无要津用栖息有余隂

梅雨【梅熟而雨曰梅雨江东呼为黄梅雨】

梅实迎时雨苍茫值晚春愁深楚猿夜梦断越鸡晨海雾连南极江云暗北津素衣今尽化非为帝京尘

零陵早春

问春从此去几日到秦原凭寄还乡梦殷勤入故园

田家三首【以诗意观之亦在永州也】

蓐食徇所务【左成公十六年传云蓐食申祷蓐音辱】驱牛向东阡鸡鸣村巷白夜色归暮田札札耒耜声飞飞来乌鸢竭兹筋力事持用穷岁年尽输助徭役聊就空自眠子孙日以长世世还复然

篱落隔烟火农谈四邻夕庭际秋虫鸣疎麻方寂历蚕丝尽输税机杼空倚壁里胥夜经过鸡黍事筵席各言官长峻文字多督责东乡後租期车毂陷泥泽公门少推恕鞭扑恣狼藉努力慎经营肌肤真可惜迎新在此岁惟恐踵前迹

古道饶蒺藜萦回古城曲蓼花被堤岸陂水寒更渌是时收获竟落日多樵牧风高榆柳疎霜重梨枣熟行人迷去住野鸟竞栖宿田翁笑相念昏黑慎原陆今年幸少丰无厌饘与粥

行路难三首【三诗意皆有所讽上篇谓志大如夸父者竟不免渇死反不若北方之短人亦足以终天年盖自谓也中篇谓人才衆多之时则国家不能爱养逮天下多事则皆狼顾而无可用之才盖言同辈诸公一时贬黜之意也下篇谓物适其时则无有不贵及时异事迁则贵者反贱犹氷雪寒凛则侯家炽炭无不贵矣春阳发而双燕来则死灰弃置无所用之盖言其前日居朝而今日贬黜之意也当是贬永州後作】

君不见夸父逐日窥虞渊跳踉北海超崑仑披霄决汉出沆漭瞥裂左右遗星辰须臾力尽道渇死狐鼠蜂蚁争噬吞【列子夸父不量力欲追日景逐之於隅谷之际渴欲得饮赴饮河渭河渭不足将走北饮大泽未至道渇而死弃其杖尸膏肉所浸生邓林隅谷虞渊也日所入之处沆下党切漭毋党切瞥匹灭切】北方竫人长九寸开口抵掌更笑喧啾啾饮食滴与粒生死亦足终天年【列子东北极有人名曰竫人长九寸竫音争】睢盱大志少成遂坐使儿女相悲怜

虞衡斤斧罗千山工命采斫杙与椽【周礼山虞掌山泽之政令仲冬斩阳木仲夏斩隂木凡服耜斩季材以时入之凡邦工入山林而抡材不禁林衡掌巡林麓之禁令若斩木材则受法於山虞而掌其政令?余力切橜也】深林土剪十取一百牛连鞅摧双辕万围千寻妨道路东西蹶倒山火焚遗余毫末不见保躏跞磵壑何当存【躏音吝跞音历磵音涧】羣材未成质已夭突兀豁空岩峦【许交切诸韵无从山旁者集韵有庨字云庨豁宫室高貌】栢梁天灾武库火【汉武帝太初元年栢梁台灾二月起建章宫注云越巫名勇谓帝曰越国有大灾即复大起宫室以厌胜之故帝作建章宫晋惠帝元康五年武库火累代异宝一时荡尽左氏人火曰火天火曰灾】匠石狼顾相愁寃君不见南山栋梁益稀少爱材养育谁复论

飞雪断道冰成梁侯家炽炭雕玉房蟠龙吐耀虎喙张熊蹲豹踯争低昂攅峦丛崿射朱光【古者屑炭和作兽形蟠龙虎喙熊蹲豹踯皆言炭之形也蹲言存切踯直炙切】丹霞翠雾飘奇香美人四向回明璫雪山氷谷睎太阳星纒奔走不得止奄忽双燕栖虹梁风台露榭生光饰死灰弃置参与商【庄子心若死灰韩安国坐抵法狱吏辱之安国曰死灰独不然乎左氏辰为商星参为晋星参商相去之远也扬子曰吾不观参辰之相比也王志长杂诗曰王事离我志殊隔过参商】盛时一去贵反贱桃笙葵扇安可当【左太冲吴都赋桃笙象簟韬于筒中注云桃笙桃枝簟也吴人谓簟为笙苏子美诗话亦云常不知桃笙为何物偶閲方言簟宋魏之间谓之笙乃悟桃笙以桃竹为簟也梁简文帝答南安王饷簟书云五离九折出桃枝之翠笋乃谓桃枝竹簟也桃竹出巴渝间杜子美有桃竹拄杖歌晋谢安少有盛名时多爱慕乡人有罢中宿县者还诣安安问其归资答曰有蒲葵扇五万安乃取其中者捉之京师士庶竞市价增数倍】闻籍田有感【元和五年有诏来岁籍田然是年十一月公与杨诲之书云有北人来将籍田敕云云而此诗云岁又除盖闻敕在十一月末矣诗是时作】

天田不日降皇舆【张衡东京赋躬三推於天田修帝籍于千亩】留滞长沙岁又除宣室无由问厘事【贾谊贬长沙王太傅後岁余文帝思谊徵之至入见帝方受厘坐宣室上因感鬼神事而问鬼神之本谊具道所以然之故至夜文帝前席厘音禧祭余肉也】周南何处托成书【诗周颂载芟春籍田而祈社稷也】

跂鸟词【与下笼鹰放鹧鸪词意皆以自况盖初谪永州後有感而云也跂音奇缓走也】

城上日出羣乌飞鵶鵶争赴朝阳枝【诗梧桐生矣于彼朝阳】刷毛伸翼和且乐尔独落魄今何为【魄音托落魄不检也又旁各切不得志也】无乃慕高竞白日三足妬尔令尔疾【春秋元命包云日中有三足乌】无乃饥啼走路旁贪鲜攫肉人所伤翘肖独足下丛薄口衘低枝始能跃还顾泥涂备蝼蚁仰看栋梁防燕雀【陈涉曰燕雀安知鸿鹄之志哉公暗用此意矣】左右六翮利如刀踊身失势不得高支离无趾犹自免努力低飞逃後患【庄子曰支离疏者上有大役则支离以有常疾不受功上与病者粟则受三锺与十束薪夫支离其形者犹足以养生而况於支离其德者乎又鲁有兀者叔山无趾见仲尼仲尼曰子不谨前既犯患若是矣虽今来何及矣无趾曰吾惟不知务而轻用吾身吾是以无足今来也犹有尊足者存吾是以务全之也】

笼鹰词

凄风浙沥飞严霜【秋风曰凄风】苍鹰上击翻曙光云披雾裂虹蜺断霹雳掣电捎平冈【傅玄蜀都赋曰鹰则流星曜景奔电飞光掣尺裂切挽也】?然劲翮剪荆棘【庄子?然响然音呼鵙反又音画又呼历反皮骨相离声】下攫狐兎腾苍茫爪毛吻血百鸟逝独立四顾时激昂炎风溽暑忽然至【月令季夏之月土润溽暑】羽翼脱落自摧藏草中狸鼠足为患一夕十顾惊且伤但愿清商复为假拔去万累云间翔【累一作里孟秋之月凉风至则鹰乃祭鸟也】

放鹧鸪词

楚越有鸟甘且腴嘲嘲自名为鹧鸪【鹧鸪出南越其鸣自呼尝南飞不北】徇媒得食不复虑机械潜发罹罝罦【罝音嗟□音孚网也】羽毛摧折触笼籞【音语】烟火煽赫惊庖厨鼎前勺药调五味【子虚赋勺药之和具而後御之勺药调和也】膳夫攘腕左右视齐王不忍觳觫牛【事见孟子】简子亦放邯郸鸠【孔丛子曰元日有人献鸠于简子简子厚赏之而放其鸠人问其故曰元日放鸠也邯郸赵地】二子得意犹念此【二子一作二君又作二臣】况我万里为孤囚破笼展翅当远去同类相呼莫相顾

龟背戱【其制不可详观诗意乃亦博碁之类新出於宫掖中者也作之时日无所考焉】

长安新技出宫掖喧喧初徧王侯宅玉盘滴沥黄金钱皎如文龟丽秋天八方定位开神卦六甲离离齐上下投变转动元机卑星流霞破相参差四分五裂势未已出无入有谁能知乍惊散漫无处所须臾罗列已如故徒言万事有盈虚终朝一掷知胜负【刘毅家无担石之储樗蒲一掷百万】修门象碁不复贵【宋玉招魂云魂兮归来入修门些菎蔽象碁有六博些分曹并进犹相廹些成枭而牟呼五白些修门郢城门也一作循门非是】魏宫籹奁世所弃【世说弹碁起於魏宫籹奁之戱】岂如瑞质耀奇文愿持千岁夀吾君庙堂巾笥非余慕钱刀儿女徒纷纷【钱刀见上白蘘荷诗注】

闻黄鹂【观诗意盖其久在永州也】

倦闻子规朝暮声不意忽有黄鹂鸣一声梦断楚江曲满眼故园春意生目极千里无山河麦芒际天揺青波王畿优本少赋役务闲酒熟饶经过此时晴烟最深处舍南巷北遥相语翻日迥度昆明飞凌风斜看细柳翥我今误落千万山身同伧人不思还【伧锄耕切吴人骂楚人曰伧】鄊禽何事亦来此令我生心忆桑梓【诗维桑与梓必恭敬止】闭声逥翅归务速西林紫椹行当熟【椹匙荏切说文桑实也诗食我桑椹怀我好音】浑鸿胪宅闻歌効白紵【白紵歌名吴孙皓时浑鸿胪不详其何人也】

翠帷双卷出倾城【李延年侍汉武帝歌曰北方有佳人絶世而独立一顾倾人城再顾倾人国】龙劒破匣双月明【龙泉太阿皆劒名也龙藻亦劒彩也又晋雷焕得宝劒入水化为龙而去】朱唇掩抑悄无声金簧玉磬宫中生【笙有十三簧象凤之身吕氏春秋曰尧命夔拊石击石象上帝玉磬之音以舞百兽】下沈秋水激太清天高地迥凝日晶羽觞荡漾何事倾【宋玉招魂瑶觞密勺实羽觞】

杨白花【观诗意亦谪永後作诗云风吹渡江水又云摇荡春光千万里亦自况也】

杨白花风吹渡江水坐令宫树无顔色揺荡春光千万里茫茫晓日下长秋哀歌未断城鵶起

渔翁【集中有西山宴游记诗云西嵓即西山也亦在永作】

渔翁夜傍西岩宿晓汲清湘燃楚竹烟销日出不见人欵乃一声山水渌【欵音袄乃音霭一作□霭非是黄鲁直尝为林夫人欵乃歌云欵乃湖南歌也冷斋夜话洪驹父曰世俗合欵乃二字为一误矣又云欵乃三老相呼声也】回看天际下中流岩上无心云相逐【陶渊明归去来辞云无心以出岫】

饮酒【集中有与杨诲之书云吾待子郭南亭上而诗云霭霭南郭门此亦在永州也】

今旦少愉乐起坐开清罇举觞酹先酒【自注云始为酒者也酧音耒先息见切】为我驱忧烦须臾心自殊顿觉天地暄连山变幽晦渌水函晏温蔼蔼南郭门树木一何繁清隂可自庇竟夕闻佳言尽醉无复辞偃卧有芳荪彼哉晋楚富此道未尝存【孟子曾子曰晋楚之富不可及也彼以其富我以吾仁彼以其爵我以吾义吾何慊乎哉】读书【集与许京兆书在元和四年云往时读书自以不至厎滞今皆顽然无复省録每读古人一传数纸已後则再三伸卷复观姓氏旋又废失即此诗所谓临文乍了了彻卷兀若无者也观诗意亦永州作】

幽沈谢世事俛默窥唐虞上下观古今起伏千万途遇欣或自笑感戚亦以吁缥帙各舒散【缥苦绍切】前後互相逾瘴痾扰灵府日与往昔殊临文乍了了彻卷兀若无竟夕谁与言但与竹素俱【文选张景阳杂诗游思竹素园寄辞翰墨场注竹素皆古人所用书文言游思古人典籍也】倦极更倒卧熟寐乃一苏欠伸展肢体【礼记君子欠伸撰杖屦】吟咏心自愉得意适其适非愿为世儒道尽即闭口萧散捐囚拘巧者为我拙智者为我愚书史足自悦安用勤与劬贵尔六尺躯勿为名所驱

感遇二首【永州作】

西陆动凉气惊乌号北林栖息岂殊性荣枯安可任鸿鹄去不返勾昊阻且深【月令孟春之月其帝太昊其神勾芒昊一作吴】徒嗟日沈湎丸鼔鹜奇音【汉史丹传天子自临轩隤铜丸以?鼓声中严鼔之节】东海久揺荡南风已駸駸坐使青天暮小星愁太隂衆情嗜奸利居货捐千金危根一以振齐斧来相寻【齐侧皆切】揽衣中夜起感物涕盈襟微霜衆所践谁念岁寒心

旭日照寒野鸒斯起蒿莱【诗弁彼鸒斯归飞提提鸒音豫雅乌也】啁啾有余乐飞舞西陵隈囘风旦夕至【尔雅囘风曰飘】零叶委陈荄所栖不足恃鹰隼纵横来

咏史【与下二诗皆不详其作之时日当附次读书後燕昭王于齐破燕之後即位谓郭隗曰诚得贤士以共国以雪先王之耻孤之愿也隗曰王必欲致士先从隗始于是昭王改筑宫而师事之又置千金於台上以延天下士谓之黄金台於是乐毅自魏往二十八年乐毅为上将军与秦楚三晋合谋以伐齐下齐七十余城惟莒即墨未下燕王封乐毅使留徇齐城之未下者昭王卒惠王立与乐毅有隙使骑刼代将乐毅亡走赵赵封于观津号望诸君後齐与骑刼战果破刼于即墨下尽复齐城惠王後悔使人让乐毅毅报遗燕王书燕复以毅子间为昌国君毅往来复通燕】

燕有黄金台远致望诸君嗛嗛事强怨【嗛音歉】三岁有奇勲悠哉辟疆理东海漫浮云寜知世情异嘉谷坐熇焚致令委金石谁顾蠢蠕羣【蠢尺尹切蠕而尹切虫动貌】风波歘潜构遗恨意纷纭岂不善图後交私非所闻为忠不内顾晏子亦垂文

咏三良【左氏文公六年秦伯任好卒以子车氏之三子奄息仲行鍼虎为徇皆秦之良也国人哀之为之赋黄鸟诗黄鸟哀三良也国人刺穆公以人从死而作是诗疏云秦本纪云穆公卒葬于雍从死者百七十人然则死者多矣主伤善人故曰哀三良也後人以徇葬当是後君为之此不刺康公而刺穆公者是穆公命从已死此臣自杀从之非後主之过然公末句云从邪?厥父吾欲讨彼康则责在康公矣】

束带值明后顾盼流辉光一心在陈列鼎烈夸四方欵欵効忠信恩义皎如霜生时亮同体死没宁分张壮躯闭幽隧猛志填黄肠【霍光传赐以便房黄肠题凑各一具苏林曰以栢木黄心致棺外曰黄肠】殉死礼所非况乃用其良覇基弊不振晋楚更张皇疾病命固乱魏氏言有章从邪?厥父吾欲讨彼康【一作狂】

咏荆轲【燕太子丹见秦且灭六国兵以临易水恐其祸至谓其太傅鞠武曰燕秦不两立愿太传图之鞠武乃荐田光于太子使与之谋田光乃言荆轲可用太子既见荆轲曰诚得刼秦王使悉反诸侯之侵地若曹沫之於齐桓公则善矣不可因而刺杀之唯荆卿留意轲曰今樊将军秦王购之金千斤邑万家诚得樊将军首与燕督亢之地图献秦王臣乃得有以报太子轲乃私见樊於期於期遂自刎轲乃盛於期之首函封之求天下?首以药淬试人无不立死又得勇士秦舞阳为副顷之未发太子疑其改悔乃复请之荆轲怒叱太子曰今日往不反者竪子也遂发太子及宾客皆送至易水上既祖遂就车而去至秦持千金之资厚遗秦王宠臣蒙嘉为先秦王大喜乃朝服设九宾见燕使者咸阳宫荆轲奉樊於期头函而秦武阳奉地图匣以进秦王发图图穷而?首见荆轲因左手把其袖而右手持?首椹之秦王惊自引起轲逐秦王是时侍医夏无且以其所奉药囊提荆轲秦王拔剑击之断其左股於是左右前斩轲秦王由是大怒益发兵伐燕燕王乃使使斩太子丹头献之秦复遣兵攻之後五年秦遂灭燕】

燕秦不两立太子已为虞千金奉短计?首荆卿趍穷年徇所欲兵势且见屠微言激幽愤怒目辞燕都朔风动易水挥爵前长驱函首致宿怨献田开版图炯然耀电光掌握罔正夫造端何其锐临事竟趦趄长虹吐白日苍卒反受诛按劒赫凭怒风雷助号呼慈父断子首狂走无容躯夷灭芟七族台观皆焚污始期忧患弭卒动灾祸枢秦皇本诈力事与桓公殊奈何效曹子实谓勇且愚【曹沬事注於佩韦赋中矣】世传固多谬太史徵无且【太史公曰世言荆轲伤秦王皆非也始公孙季功董生与夏无且游具知其事为余道之如是】

掩役夫张进骸【诗云及物非吾事此贬永後作】

生死悠悠尔一气聚散之偶来分喜怒奄忽已复辞为役孰贱辱为贵非神奇一朝纩息定枯朽无妍媸生平勤皁枥剉秣不告疲既死给槥椟葬之东山基奈何值崩湍【高祖纪士卒从军死者为槥服?曰音卫应劭曰小棺也】荡析临路垂髐然暴百体【髐虚交切髑髅也】散乱不复支从者幸告余睠之涓然悲猫虎获迎祭【礼记古之君子使之必报之迎猫为其食田鼠也迎虎为其食田豕也】犬马有盖帷【礼记仲尼之畜狗死使子贡埋之曰吾闻之弊帷不弃谓埋马也弊盖不弃为埋狗也】伫立唁尔魂岂复识此为畚锸载埋瘗沟渎护其危我心得所安不谓尔有知掩骼着春令【月令孟春之月掩骼埋胔骼各百反注死气逆生也骨格曰骼】兹焉适其时及物非吾辈【一作事】聊且顾尔私

省试观庆云图诗【晏元献家本有此诗今附於此公贞元五年举进士九年及第此诗九年作】

设色初成象卿云示国都【庆云一曰卿云见西京杂记】九天开秘祉百辟赞嘉谟抱日依龙衮非烟近御炉高标连汗漫迥望接虚无裂素荣光发舒华瑞色敷恒将配尧德垂庆代河图【史记尧就之如日望之如云】

春怀故园

九扈鸣已晚【左氏郯子曰九扈为九农正杜预曰扈有九种也春扈鳻鶞夏扈窃玄秋扈窃蓝冬扈窃黄棘扈窃丹行扈唶唶桑扈窃脂宵扈啧啧老扈晏晏以九扈为九农之号各随其时以教人事者也】楚郷农事春悠悠故池水空待灌园人【於陵子辞卿相而桔橰灌园戴宏为河间相自免归而灌蔬以经教授向秀与吕安灌园山阳收余利以供酒食之费范丹学通三经常自赁灌园】

柳河东集卷四十三








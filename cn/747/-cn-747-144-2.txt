○论李宏泰疏

伏惟陛下情笃功臣，恩隆右戚，以无忌横遭诬告，事并是虚，欲戮告人，以明赏罚，一以绝诬谤之路，二以慰勋戚之心。又以所犯若是真，无忌便有破家之罪；今告为妄，宏泰即宜戮不待时。且真犯之人，事当罪逆，诬谤之类，罪惟及身。以罪校量，明非恶逆，若欲依律，合待秋分。今时属阳和，万物生育，而特行刑罚，此谓有伤春气，窃谓未安。《左传》声子曰：“赏以春夏，刑以秋冬。”顺天时也。又《礼月令》曰：“孟春之月，无杀昆虫。省囹圄，去桎梏，无肆掠，止狱讼。”又《汉书》董仲舒曰：“王者欲有所为。宜求其端於天。天道之大者在阴阳。阳为德，阴为刑。刑主杀而德主生。阳常居大夏，而以生育长养为事。阴常居大冬，而积於空虚不用之处。以此见天之任德不任刑也。”伏惟陛下纂圣祚，继明御极，追连胥之绝轨，蹈轩顼之良规，欲使举动顺於天时，刑罚依於律令。阴阳为之式序，景宿於是无差。风雨不愆，雩辍祀。今方太蔟统律，青阳应期，当生长之辰，施肃杀之令。伏愿暂回圣虑，察古之言，傥蒙垂纳，则生灵幸甚。


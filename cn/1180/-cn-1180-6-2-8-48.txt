答吴环洲


前辱示边事，公高见远识，甚合鄙意。缮房堡事，仆正恐观风者辄行奏论，致骇听闻，拟作书止之。不意大疏随至，而沈君亦遂匆匆参劾将官。盖渠惟惧以隐匿获罪，势难中止，又连及别事则过矣。

夫疆场之间，小小破绽，未能全无，要之于大计未损。若遇有事，即行处置一番，于大计反为无益，顾君不察耳。今都邑之间犹有白昼剽窃劫库杀官者，况夷狄乎？蓟门三卫，服属二百余年矣，捉人挟赏，犹不能一一尽诘，乃可责之骄悍新附之虏乎？要在当事者随宜处置，譬之于犬，摇尾则投之骨，狂吠则击之以箠。既箠而复服则复投之，投而复吠则复击之，而可与之较曲直论法守乎？前有书与方公，方答书云：“耐烦二字，边臣宜书诸绅。”诚然。昨部覆已明，只如公前议行之。然仆料虏已中饵，决不舍贡市之利，以理责问，必无不从者。






【后汉王元赏碑〈延熹四年〉】

右汉《王元赏碑》，云“君讳某，字元赏，御史君之孙、茂才君之子也。历秦及汉，有国有家，宰相牧守，踵武相袭”。又曰“遭父丧，以孝立称，土阶环堵，兼业并受，门徒雨集，盛于洙泗”。又曰“郡察孝廉、郎中、谒者、宛陵丞、封丘令。母忧去官，服祥，辟司空府。延熹四年五月辛酉遭命而终”。其文字摩灭，隐隐可见者如此。其名既亡，又不序其姓，惟其铭云“於惟王君”，以此知其姓王尔。治平元年五月二日书。


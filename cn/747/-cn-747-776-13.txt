○为荥阳公贺太尉王司徒启

近者党项侵扰西道，崛强北边，仰闻天威，将事电扫，果从贵府，首建行台。盖以藉司徒大卤之先声，壶关之旧戌，谋於群後，允属当仁，凡在藩方，不胜欣惬。伏计上军已有行日，诸将并受严期，是贾复先登之秋，乃樊哙横行之日。弓声破漠，剑气凌，但恐犬羊不足以当诛锄，钟鼎不足以铭功业。某素无韬略，谬忝恩荣，当悲苦之馀，值空困之後，前驺负羽，不展平生。瞻望中权，唯积私恳。伏惟俯赐亮察。


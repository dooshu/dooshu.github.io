李洪　哭幼子二首

兼旬哭子鬓成丝，老眼眵昏泪绠縻。

玉雪可怜凋并砌，金环无复探邻枝。

何堪投杖逢曾子，谁解推天继退之。

沧海逝波无返日，觉城南去有逢时。

李洪

李洪　哭幼子二首

苗而不秀实天年，亭近千秋瘗祖阡。

季札於嬴称达礼，乐天学佛尚成篇。

情钟我辈诚难遣，古有东门岂信然。

恩重讵堪耘爱草，拟将苦谛问南泉。

李洪


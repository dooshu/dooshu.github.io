○洋州令公宗夔生日南斗醮词

伏闻列曜凝光，丽天垂象，南昌上府，生是司。致福流祥，潜资邦国。《河图》秘戒，式明瞻敬之文；正一灵科，亦备存修之旨。敢披元训，虔罄素诚。臣夙荷洪庥，躬逢景运，便蕃宠泽，践历恩荣。无济时匡国之功，叨相印兵符之重。循怀震惕，难酬造化之私；誓志恪恭，冀答君亲之德。但勤砥砺，敢怠初终？是以辄就生辰，精修醮礼，仰丹台而稽首，望元极而冥心。灵炷腾烟，期达九清之上；良宵效恳，愿通六圣之前。赐臣灾滞蠲消，冤仇和释，增加祚禄，延益年龄，赦已往之过尤，介将来之祯福；九元度，举族康宁。誓严尊奉之诚，永副真灵之。不任归命虔祈之至。


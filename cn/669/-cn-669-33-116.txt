116　麻姑山倣廬山高而不逮　吾詩廬山高惟太白能之　梅聖俞贊廬山高


南豐麻姑山詩送南城羅尉，倣廬山高而不逮，絶唱寡和也。

【元圻案】黄氏日抄六十三讀曾子固文集五：「麻姑山送南城羅尉詩可與歐公廬山高爲對。」厚齋蓋不以爲然也，故云爾。〇歐陽公廬山高，贈同年劉中允歸南康作也，詩在文忠集古詩二。南豐麻姑山送南城尉羅君詩在元豐類稿八歌行中。又卷二有遊麻姑山詩，亦七言古，非厚齋所指。〇石林詩話記歐公語曰：「吾詩廬山高，今人莫能，惟太白能之。」〇王直方詩話：「郭功父過梅聖俞，爲誦永叔廬山高詩，聖俞擊節歎賞曰：『使吾更作詩三十年，亦不能道其一句。』」






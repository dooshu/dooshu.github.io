◇宋略乐志叙

先王作乐崇德，以格神人，通天下之至和，节群生之流放，天子之於士庶，未曾去其乐，而无非僻之心。以及周道衰微，吕失其序，乱代先之以忿怒，亡国从之以哀思，优杂子女，荡目淫心，充庭广奏，则以鱼龙靡慢为环玮，会同飨觐，则以吴趋楚舞为妖妍，纤罗雾侈其衣，疏金镂玉砥其器，在上班赐宠，群臣从风而靡，王侯将相，歌伎填室，鸿商富贾，舞女成群，竞相夸大，互有争夺，如恐不及，莫为禁令，伤风败俗，莫不在此。（《通典》一百四十一。）


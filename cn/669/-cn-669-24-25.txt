25　君子正容以悟使人意消


魏公子退讓，而口不忍獻五城；尹翁歸不私，而不敢見其邑子。是以君子正容以悟之，使人之意也消。

【全云】宋弘之對光武，亦其類也。

【元圻案】史記信陵君列傳：「趙孝成王德公子之矯奪晉鄙兵而存趙，與平原君計，欲以五城封公子。趙王掃除自迎，執主人之禮，引公子就西階。公子側行辭讓，從東階上。自言辠過，以負於魏，無功於趙。趙王侍酒至暮，口不忍獻五城，以公子退讓也。」〇漢書尹翁歸傳：「翁歸，字子兄，河東平陽人也。徵拜東海太守，過辭廷尉于定國。定國家在東海，欲屬託邑子兩人，令坐後堂待見。定國與翁歸語終日，不敢見其邑子。既去，定國乃謂邑子曰：『此賢將，汝不任事也，又不可干以私。』」〇宋傅堯俞以陳師道貧，懷金欲餽之，竟不敢出口，事正相類。






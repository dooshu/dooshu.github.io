○魏博节度使罗宏信妻越国夫人某氏进封燕国夫人代州刺史傅瑶妻邱氏封吴兴县君等制

敕。具官某妻越国夫人某氏等。据地图，总兵籍，处邦君之位，与夫持使节，颁化条，当牧守之任者，理军为政，皆执善经。而保宠之谟，亦多内助。女师禀训，夫族称贤。不违柔顺之规，且习闲和之性。或功庸克备，风法有承。或环佩之音，周旋可听。是宜增大名之国，开初命之封，亦所以荣外臣而勉内助也。可依前件。


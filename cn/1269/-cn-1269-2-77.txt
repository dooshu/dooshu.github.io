将：阴气济物乎上，阳信将复始乎下。

初一：将造邪，元厉。测曰：将造邪，危作主也。

次二：将无疵，元睟。测曰：将无疵，易为后也。

次三：炉钧否，利用止。测曰：炉钧否，化内伤也。

次四：将飞得羽，利以登于天。测曰：将飞得羽，其辅强也。

次五：大爵将飞，拨其翮。毛羽虽众，不得适。测曰：大雀拔翮，不足赖也。

次六：日失烈烈，君子将衰降。测曰：日失烈烈，自光大也。

次七：趹舡跋车，其害不遐。测曰：趹舡跋车，不远害也。

次八：小子在渊，丈人播舡。测曰：丈人播舡，济弱世也。

次九：红蚕缘于枯桑，其茧不黄。测曰：缘枯不黄，蚕功败也。


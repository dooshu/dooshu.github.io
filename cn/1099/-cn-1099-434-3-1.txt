○送右都御史吳公填薊遼保定序 【 薊遼總督】

四鎮環拱輿衛天子儲胥也。東則土蠻西則匈奴。中則三衛。虜或附或叛。夷陽馴陰逆。各邊數千里。山錯海斷。卒雜主客。其志靡一。又密邇輦轂。督責易逮。若是難也。繇今觀之、東虜自屢創後不振矣。西虜利啗餌。即激之未必叛也。矧區區三衞我宇下者。而何能為。數年以來。亭隧候望。精明。將士。踴躍思戰。　廟堂隆推轂。無中制。無旁撓。若是無難也。嗟乎。中國之馭虜。奚計其難易。第在得其要耳今虜患日甚而全不以属夷為意何也愚以為四鎮之所當調劑者無先屬夷屬夷者。虜耳目而我藩衞也夫能附夷者。能制虜者也。附夷之術。惟恩與威、恩過則恣威過則决。善用恩者貴如蛟龍之施。雨易足而難要善用威者。貴如江河之鼓浪。易避而難犯。大體則責小釁則原。求當則與。諸濫則裁。是威亦恩也。恩亦威也。恩以濟威。則制在我而不在彼。威以濟恩。則彼我畏而不我怨。率是道也。雖外戶不閉可也。夫二虜者以夷十也夷若是則虜奚難是雖萬眾而一人視也雖至悍而子弟制也其何虞。若然者非公不能。公自兵使至今官。凡三歷西垂。熟虜情偽。吐餔納欵。至自甌脫者。無論名王貴人。即當戶且渠之屬。亦躬自拊循。手麾而口諭之。繡祫犀毗繒絮米糵咸令善美。而虜卒不敢冀格外。賜。其驁無道弗式　王命者。以義切責。待其稽首悔禍則相遇如初以故彼之信公也若望參表而嚴公也若神君金溢於庫。不以填廬山之壑。士盛於林。不以投狼望之北。異夫殫天財。屈物力。而就白馬之盟者乎。此非善用恩威何以然。率是道而東也不煩指顧矣。而命下之日。猶悄悄也。詩不云乎、有嚴有翼、共武之服、公有焉、盖無難者才也、其難者心也、以是心用是才、而儲胥我天子、尚亦有賴哉、


卷三十四　燕召公世家第四

召公奭与周同姓，姓姬氏。

【集解】：谯周曰：“周之支族，食邑於召，谓之召公。”【索隐】：召者，畿内菜地。奭始食於召，故曰召公。或说者以为文王受命，取岐周故墟周、召地分爵二公，故诗有周召二南，言皆在岐山之阳，故言南也。後武王封之北燕，在今幽州蓟县故城是也。亦以元子就封。而次子留周室代为召公。至宣王时，召穆公虎其後也。

周武王之灭纣，封召公於北燕。

【集解】：世本曰：“居北燕。”宋忠曰：“有南燕，故云北燕。”

其在成王时，召王为三公：自陕以西，召公主之；自陕以东，周公主之。

【集解】：何休曰：“陕者，盖今弘农陕县是也。”

成王既幼，周公摄政，当国践祚，召公疑之，作君奭。

【集解】：孔安国曰：“尊之曰君，陈古以告之，故以名篇。”

君奭不说周公。

【集解】：马融曰：“召公以周公既摄政致太平，功配文、武，不宜复列在臣位，故不说，以为周公苟贪宠也。”

周公乃称“汤时有伊尹，假于皇天；

【集解】：孔安国曰：“伊挚佐汤，功至大天，谓致太平也。”郑玄曰：“皇天，北极天帝也。”

在太戊时，则有若伊陟、臣扈，假于上帝，巫咸治王家；

【集解】：孔安国曰：“伊陟、臣扈率伊尹之职，使其君不陨祖业，故至天之功不陨。巫咸治王家，言其不及二臣。”马融曰：“道至于上帝，谓奉天时也。”郑玄曰：“上帝，太微中其所统也。”

在祖乙时，则有若巫贤；

【集解】：孔安国曰：“时贤臣有如此巫贤也。贤，咸子；巫，氏也。”

在武丁时，则有若甘般：

【集解】：孔安国曰：“高宗即位，甘般佐之。後有傅说。”

率维兹有陈，保乂有殷”。

【集解】：徐广曰：“一无此九字。”骃案：王肃曰“循此数臣，有陈列之功，安治有殷也”。

於是召公乃说。

召公之治西方，甚得兆民和。召公巡行乡邑，有棠树，

【正义】：今之棠梨树也。括地志云：“召伯庙在洛州寿安县西北五里。召伯听讼甘棠之下，周人思之，不伐其树，後人怀其德，因立庙，有棠在九曲城东阜上。”

决狱政事其下，自侯伯至庶人各得其所，无失职者。召公卒，而民人思召公之政，怀棠树不敢伐，哥咏之，作甘棠之诗。

自召公已下九世至惠侯。

【索隐】：并国史先失也。又自惠侯已下皆无名，亦不言属，惟昭王父子有名，盖在战国时旁见他说耳。燕四十二代有二惠侯，二釐侯，二宣侯，三桓侯，二文侯，盖国史微失本谥，故重耳。

燕惠侯当周厉王奔彘，共和之时。

惠侯卒，子釐侯立。

【正义】：釐音僖。

是岁，周宣王初即位。釐侯二十一年，郑桓公初封於郑。三十六年，釐侯卒，子顷侯立。

顷侯二十年，周幽王淫乱，为犬戎所弑。秦始列为诸侯。

二十四年，顷侯卒，子哀侯立。哀侯二年卒，子郑侯立。

【索隐】：按：谥法无郑，郑或是名。

郑侯三十六年卒，子缪侯立。

缪侯七年，而鲁隐公元年也。十八年卒，子宣侯立。

【索隐】：谯周曰：“系本谓燕自宣侯已上皆父子相传无及，故系家桓侯已下并不言属，以其难明故也。”按：今系本无燕代系，宋忠依太史公书以补其阙，寻徐广作音尚引系本，盖近代始散佚耳。

宣侯十三年卒，子桓侯立。

【集解】：徐广曰：“古史考曰世家自宣侯已下不说其属，以其难明故也。”

桓侯七年卒，

【集解】：世本曰：“桓侯徙临易。”宋忠曰：“今河间易县是也。”

子庄公立。

庄公十二年，齐桓公始霸。十六年，与宋、卫共伐周惠王，惠王出奔温，立惠王弟穨为周王。

【集解】：谯周曰：“按春秋传，燕与子穨逐周惠王者，乃南燕姞姓也。世家以为北燕，失之。”【索隐】：谯周云据左氏燕与卫伐周惠王乃是南燕姞姓，而系家以为北燕伯，故著史考云“此燕是姞姓”。今检左氏庄十九年“卫师、燕师伐周”，二十年传云“执燕仲父”，三十年“齐伐山戎”，传曰“谋山戎，以其病燕故也。”据传文及此记，元是北燕不疑。杜君妄说仲父是南燕伯，为伐周故。且燕、卫俱是姬姓，故有伐周纳王之事；若是姞燕与卫伐周，则郑何以独伐燕而不伐卫乎？

十七年，郑执燕仲父而内惠王于周。二十七年，山戎来侵我，齐桓公救燕，遂北伐山戎而还。燕君送齐桓公出境，桓公因割燕所至地予燕，

【正义】：予音与。括地志云：“燕留故城在沧州长芦县东北十七里，即齐桓公分沟割燕君所至地与燕，因筑此城，故名燕留。”

使燕共贡天子，如成周时职；使燕复修召公之法。三十三年卒，子襄公立。

襄公二十六年，晋文公为践土之会，称伯。三十一年，秦师败于殽。三十七年，秦穆公卒。四十年，襄公卒，桓公立。

桓公十六年卒，

【索隐】：谯周云系家襄伯生宣伯，无桓公。今检史记，并有“桓公立十六年”，又宋忠据此史补系家亦有桓公，是允南所见本异，则是燕有三桓公也。

宣公立。宣公十五年卒，昭公立。昭公十三年卒，武公立。是岁晋灭三郤大夫。

武公十九年卒，文公立。文公六年卒，懿公立。懿公元年，齐崔杼弑其君庄公。四年卒，子惠公立。

惠公元年，齐高止来奔。六年，惠公多宠姬，公欲去诸大夫而立宠姬宋，大夫共诛姬宋，

【索隐】：宋，其名也，或作“宗”。刘氏云“其父兄为执政，故诸大夫共灭之”。

惠公惧，奔齐。四年，齐高偃如晋，请共伐燕，入其君。晋平公许，与齐伐燕，入惠公。惠公至燕而死。

【索隐】：春秋昭三年“北燕伯款奔齐”，至六年，又云“齐伐北燕”，一与此文合。左传无纳款之文，而云“将纳简公，晏子曰‘燕君不入矣’，齐遂受赂而还”。事与此乖，而又以款为简公。简公去惠公已五代，则与春秋经传不相协，未可强言也。

燕立悼公。

悼公七年卒，共公立。共公五年卒，平公立。晋公室卑，六卿始彊大。平公十八年，吴王阖闾破楚入郢。十九年卒，简公立。简公十二年卒，献公立。

索隐王劭按纪年，简公後次孝公无献公。然纪年之书多是伪谬，聊记异耳。

晋赵鞅围范、中行於朝歌。献公十二年，齐田常弑其君简公。十四年，孔子卒。二十八年，献公卒，孝公立。

孝公十二年，韩、魏、赵灭知伯，分其地，

【索隐】：按纪年，智伯灭在成公二年也。

三晋彊。

十五年，孝公卒，成公立。成公十六年卒，

【索隐】：按纪年，成公名载。

湣公立。湣公三十一年卒，釐公立。

【索隐】：年表作“釐侯庄”。徐广云一无“庄”字。按：燕失年纪及其君名，表言“庄”者，衍字也。

是岁，三晋列为诸侯。

【索隐】：按纪年作“文公二十四年卒，简公立，十三年而三晋命邑为诸侯”，与此不同。

釐公三十年，伐败齐于林营。

【索隐】：林营，地名。一云林，地名，於林地立营，故曰林营也。

釐公卒，

【索隐】：纪年作“简公四十五年卒”，妄也。按：上简公生献公，则此当是釐，但纪年又误耳。

桓公立。桓公十一年卒，文公立。

【索隐】：系本已上文公为闵公，则“湣”与“闵”同，而上懿公之父谥文公。

是岁，秦献公卒。秦益彊。

文公十九年，齐威王卒。二十八年，苏秦始来见，说文公。文公予车马金帛以至赵，赵肃侯用之。因约六国，为从长。

【正义】：从，足从反。长，丁丈反。

秦惠王以其女为燕太子妇。

二十九年，文公卒，太子立，是为易王。

易王初立，齐宣王因燕丧伐我，取十城；苏秦说齐，使复归燕十城。十年，燕君为王。

【索隐】：君即易王也。言君初以十年即称王也。上言易王者，易，谥也，後追书谥耳。

苏秦与燕文公夫人私通，惧诛，乃说王使齐为反间，欲以乱齐。

【集解】：孙子兵法曰：“反间者，因敌间而用之者也。凡军之所欲击，城之所欲攻，人之所欲杀，必先知其守将、左右谒者、门者、舍人之姓名，令吾间必索敌间之来间我者，因而利导舍之，故反间可得用也。”【正义】：使音所吏反。间音纪苋反。

易王立十二年卒，子燕哙立。

燕哙既立，齐人杀苏秦。苏秦之在燕，与其相子之为婚，而苏代与子之交。及苏秦死，而齐宣王复用苏代。燕哙三年，与楚、三晋攻秦，不胜而还。子之相燕，贵重，主断。苏代为齐使於燕，

【索隐】：按：战国策曰“子之使苏代侍质子於齐，齐使代报燕”是也。

燕王问曰：“齐王奚如？”对曰：“必不霸。”燕王曰：“何也？”对曰：“不信其臣。”苏代欲以激燕王以尊子之也。於是燕王大信子之。子之因遗苏代百金，

【正义】：瓚云：“秦以一溢为一金。”孟康云：“二十四两曰溢。”

而听其所使。

鹿毛寿

【集解】：徐广曰：“一作‘厝毛’。”又曰：“甘陵县本名厝。”【索隐】：春秋後语“厝毛寿”，又韩子作“潘寿”。

谓燕王：“不如以国让相子之。人之谓尧贤者，以其让天下於许由，许由不受，有让天下之名而实不失天下。今王以国让於子之，子之必不敢受，是王与尧同行也。”燕王因属国於子之，子之大重。

【索隐】：大重谓尊贵也。

或曰：“禹荐益，已

【索隐】：按：以“已”配“益”，则“益已”是伯益，而经传无其文，未知所由。或曰已，语终辞。

而以启人为吏。

【索隐】：人犹臣也。谓以启臣为益吏。

及老，而以启人为不足任乎天下，传之於益。已而启与交党攻益，夺之。天下谓禹名传天下於益，已而实令启自取之。今王言属国於子之，而吏无非太子人者，

【索隐】：此“人”亦训臣也。

是名属子之而实太子用事也。”王因收印自三百石卖已讼而效之子之。

【索隐】：郑玄云：“郊，呈也。以印呈与子之＃”

子之南面行王事，而哙老不听政，顾为臣，

【索隐】：顾犹反也。言哙反为子之臣也。有本作“原”者，非。

国事皆决於子之。

三年，国大乱，百姓恫恐。

【索隐】：恫音通，痛也。恐，惧也。

将军市被

【正义】：人姓名。

与太子平谋，将攻子之。诸将谓齐湣王曰：“因而赴之，破燕必矣。”齐王因令人谓燕太子平曰：“寡人闻太子之义，将废私而立公，饬君臣之义，

【正义】：饬音敕。

明父子之位。寡人之国小，不足以为先後。

【正义】：先後并去声。

虽然，则唯太子所以令之。”太子因要党聚众，将军市被围公宫，攻子之，不克。将军市被及百姓反攻太子平，将军市被死，以徇。因搆难数月，死者数万，众人恫恐，百姓离志。孟轲谓齐王曰：“今伐燕，此文、武之时，不可失也。”

【索隐】：谓如武王成文王之业伐纣之时，然此语与孟子不同也。

王因令章子

【集解】：章子，齐人，见孟子。【索隐】：按：孟子云“章子，齐人”。

将五都之兵，

【索隐】：五都即齐也。按：临淄是五都之一也。

以因北地之众以伐燕。

【索隐】：北地即齐之北边也。

士卒不战，城门不闭，燕君哙死，齐大胜。燕子之亡

【集解】：徐广曰：“年表云君哙及太子相子之皆死。”骃案：汲冢纪年曰“齐人禽子之而醢其身也”。

二年，而燕人共立太子平，是为燕昭王。

【集解】：徐广曰：“哙立七年而死，其九年燕人共立太子平。”【索隐】：按：上文太子平谋攻子之，而年表又云君哙及太子相子之皆死，纪年又云子之杀公子平，今此文云“立太子平，是为燕昭王”，则年表、纪年为谬也。而赵系家云武灵王闻燕乱，召公子职於韩，立以为燕王，使乐池送之，裴骃亦以此系家无赵送公子职之事，当是遥立职而送之，事竟不就，则昭王名平，非职明矣。进退参详，是年表既误，而纪年因之而妄说耳。

燕昭王於破燕之後即位，卑身厚币以招贤者。谓郭隗曰：“齐因孤之国乱而袭破燕，孤极知燕小力少，不足以报。然诚得贤士以共国，以雪先王之耻，孤之原也。先生视可者，得身事之。”郭隗曰：“王必欲致士，先从隗始。况贤於隗者，岂远千里哉！”於是昭王为隗改筑宫而师事之。乐毅自魏往，邹衍自齐往，剧辛自赵往，士争趋燕。燕王吊死问孤，与百姓同甘苦。

二十八年，燕国殷富，士卒乐轶轻战，於是遂以乐毅为上将军，与秦、楚、三晋合谋以伐齐。齐兵败，湣王出亡於外。燕兵独追北，入至临淄，尽取齐宝，烧其宫室宗庙。齐城之不下者，独唯聊、莒、即墨，

【索隐】：按：馀篇及战国策并无“聊”字。

其馀皆属燕，六岁。

昭王三十三年卒，子惠王立。

惠王为太子时，与乐毅有隙；及即位，疑毅，使骑劫代将。乐毅亡走赵。齐田单以即墨击败燕军，骑劫死，燕兵引归，齐悉复得其故城。湣王死于莒，乃立其子为襄王。

惠王七年卒。

【索隐】：按：赵系家惠文王二十八年，燕相成安君公孙操弑其王，乐资以为即惠王也。徐广按年表，是年燕武成王元年，武成即惠王子，则惠王为成安君弑明矣。此不言者，燕远，讳不告，或太史公之说疏也。

韩、魏、楚共伐燕。燕武成王立。

武成王七年，齐田单伐我，拔中阳。十三年，秦败赵於长平四十馀万。十四年，武成王卒，子孝王立。

孝王元年，秦围邯郸者解去。三年卒，子今王喜立。

【索隐】：今王犹今上也。有作“令”者，非也，按谥法无令也。

今王喜四年，秦昭王卒。燕王命相栗腹约欢赵，以五百金为赵王酒。还报燕王曰：“赵王壮者皆死长平，其孤未壮，可伐也。”王召昌国君乐间问之。对曰：“赵四战之国，

【正义】：赵东邻燕，西接秦境，南错韩、魏，北连胡、貊，故言“四战”。

其民习兵，不可伐。”王曰：“吾以五而伐一。”

【索隐】：谓以五人而伐一人。

对曰：“不可。”燕王怒，群臣皆以为可。卒起二军，车二千乘，栗腹将而攻鄗，

【集解】：徐广曰：“在常山，今曰高邑。”【索隐】：邹氏音火各反，一音昊。

卿秦攻代。

【索隐】：战国策曰“廉颇以二十万遇栗腹於鄗，乐乘以五万遇爰秦於代，燕人大败”，不同也。【正义】：今代州也。战国策云“廉颇以二十万遇栗腹於鄗，乐乘以五万遇庆秦於代，燕人大败”，与此不同也。

唯独大夫将渠

【索隐】：人名姓也。一云上“卿秦”及此“将渠”者：卿，将，皆官也；秦，渠，名也。国史变文而书，遂失姓也。战国策云“爰秦”，爰是姓也，卿是其官耳。

谓燕王曰：“与人通关约交，以五百金饮人之王，使者报而反攻之，不祥，兵无成功。”燕王不听，自将偏军随之。将渠引燕王绶止之曰：“王必无自往，往无成功。”王槅之以足。将渠泣曰：“臣非以自为，为王也！”燕军至宋子，

【集解】：徐广曰：“属钜鹿。”

赵使廉颇将，击破栗腹於鄗。破卿秦於代。乐间奔赵。廉颇逐之五百馀里，围其国。燕人请和，赵人不许，必令将渠处和。燕相将渠以处和。

【集解】：以将渠为相。【索隐】：谓欲令将渠处之使和也。

赵听将渠，解燕围。

六年，秦灭东周，置三川郡。七年，秦拔赵榆次三十七城，秦置大原郡。九年，秦王政初即位。十年，赵使廉颇将攻繁阳，

【集解】：徐广曰：“属魏郡。”

拔之。赵孝成王卒，悼襄王立。使乐乘代廉颇，廉颇不听，攻乐乘，乐乘走，廉颇奔大梁。十二年，赵使李牧攻燕，拔武遂、

【集解】：徐广曰：“属河间。”

方城。

【集解】：徐广曰：“属涿，有督亢亭。”

剧辛故居赵，与庞暖善，

【索隐】：暖音况远反。

已而亡走燕。燕见赵数困于秦，而廉颇去，令庞暖将也，欲因赵弊攻之。问剧辛，辛曰：“庞暖易与耳。”燕使剧辛将击赵，赵使庞暖击之，取燕军二万，杀剧辛。秦拔魏二十城，置东郡。十九年，秦拔赵之鄴

【正义】：即相州鄴县也。

九城。赵悼襄王卒。二十三年，太子丹质於秦，亡归燕。二十五年，秦虏灭韩王安，置颍川郡。二十七年，秦虏赵王迁，灭赵。赵公子嘉自立为代王。

燕见秦且灭六国，秦兵临易水，

【集解】：徐广曰：“出涿郡故安也。”

祸且至燕。太子丹阴养壮士二十人，使荆轲献督亢地图於秦，

【索隐】：徐广云：“涿有督亢亭。”地理志属广阳。然督亢之田在燕东，甚良沃，欲献秦，故画其图而献焉。

因袭刺秦王。秦王觉，杀轲，使将军王翦击燕。二十九年，秦攻拔我蓟，燕王亡，徙居辽东，斩丹以献秦。三十年，秦灭魏。

三十三年，秦拔辽东，虏燕王喜，卒灭燕。是岁，秦将王贲

【正义】：贲音奔，王翦子。

亦虏代王嘉。

太史公曰：召公奭可谓仁矣！甘棠且思之，况其人乎？燕迫蛮貉，内措齐、晋，

【索隐】：措，交杂也。又作“错”，刘氏云争陌反。

崎岖彊国之间，最为弱小，几灭者数矣。然社稷血食者八九百岁，於姬姓独後亡，岂非召公之烈邪！

【索隐述赞】召伯作相，分陕而治。人惠其德，甘棠是思。庄送霸主，惠罗宠姬。文公从赵，苏秦骋辞。易王初立，齐宣我欺。燕哙无道，禅位子之。昭王待士，思报临菑。督亢不就，卒见芟夷。








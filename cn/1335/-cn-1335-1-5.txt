行路难（四首）


山路嵚巇险且窄，匹马欲行行不得。悬崖陡绝千万丈，偶然俯视失魂魄。行路难，难如此，吁嗟不若归休矣！惊魂非不欲归休，争奈名心不肯死。

恶鸮呜呜天欲暮，嗟嗟游子尚行路。行路迟徊何足道，今宵未识投何处。行路难，独彷徨，舆人报道休悲伤，而今当道无豺狼；从前当道诸豺狼，一齐化作犬与羊。

船头呼呼风雷惊，奔涛骇浪无时平。魂飞魄落心悬旌，性命乃等鸿毛轻。

行路难，须努力，从来危地见胆识。君不见，一时舟子无人色。

风狂雨骤云脚低，满地荆棘绊马蹄。苍茫四顾迷复迷，抠衣遑问泥涂泥。行路难，莫中止，崎岖莫漫辞千里。请看终古行路人，未必人人行路死。






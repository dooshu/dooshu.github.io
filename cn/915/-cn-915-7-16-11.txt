◇劾蔡兴宗表

臣闻慎节言语，《大易》有规，铨序九流，无取裁□。若乃结党连群，讥诉互起，街谈巷议，罔顾听闻，乃撤实宪制所宜禁经之巨蠹。侍中秘书监臣自表父疾，必求侍养，圣旨矜体，特顺所陈，改授臣府元僚，兼带军郡。虽臣驽劣，府任非轻，准之前人，不为屈後。京郡本以为禄，不计户之少多，遇缺便用，无关高下。抚军长史庄，滞府累朝，每陈危苦，内职外守，称未堪依。唯王球昔比，赐以优养，恩慈之厚，不近於薄。前新除吴郡太守兴宗，前居选曹，多不平允，鸿渥含宥，恕其不闲，改任大都，宠均阿辅，仍苦请益州，雅违成命，伏寻扬州刺史子尚，吴兴太守休若，并国之茂戚，鲁、卫攸在，犹牧守东山，竭诚抚莅，而辞择适情，起自庶族，逮佐北藩，尤无欣荷。御史中丞永，昔岁馀愆，从恩今授。光禄勋臣淹，虽曰代臣，累经降黜，後效未申，以何取进。司徒左长史孔觊，前除右卫，寻徙今职，回换之宜，不为乃少。窃外谈谓等咸为失分，又闻兴宗躬自怨怼，与尚书右仆射师伯疏，辞旨甚苦，臣虽不见，所闻不虚。臣以凡才，不应机务，谬自幸会，受任三朝，进无古人举贤之美，退无在下献替之绩，致兹纷纭，伏增惭悚。然此源不塞，此风弗变，将亏正道，尘秽盛猷。伏愿圣听，赐垂览察。（《宋书·蔡兴宗传》。）


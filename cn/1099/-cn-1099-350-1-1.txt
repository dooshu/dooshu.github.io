○上軍政事宜 【 嚴軍令】

職自承乏薊鎮巳數月矣、其於人情隱伏、行伍習套、似若明見肺腑、敢不披瀝言之、大都自將領以及軍士。皆以阿諛奉承為念。只顧眼前。再不慮後事何如也。嘗聞未戰而廟算勝者得算多也、夫所謂廟算勝者、未必　廟堂之算、葢凡未出軍之前。預籌于轅門者皆算也亦嘗聚將士羣坐而籌之曰。今日與眾人共計。即是廟算。試屈指而籌。夫虜技以弓矢為第一。我亦弓矢應之。弓不如虜勁。矢不如虜利。射不如虜近。近見徐玄扈先生論兵亦以著著打算事事勝敵為本誠有見之言是弓矢之算。弗如虜也。虜近身則以短刀。刀長三尺。肱長二尺。五尺之間。可以殺人。今我軍弓矢之外。近身亦有短刀。刀不如虜之利。膽不如虜之壯。是刀之算。不如虜也。虜以馬馳逐。我亦馬應之。虜皆二三其馬。且臕壯而慣習之。我軍一馬。又皆羸弱。是馬之算。弗如虜也。虜以馬衝。我以步應之。挑濠則為自守計。非卻虜也。若出步戰。必不能當羣馬之衝突。即扌?弃命立定。則盔甲破碎澆薄不如虜。而無可當虜者是。是地鬪之算。弗如虜也。外此惟有火器。奈何快鎗之制手執柄後。藥發手前。兩手不能持貫。氣力拘兢。何以命中。况鉛子不圓。火藥不速。即以一營之軍三千俱為火器。一字列之前行。發銃後行不得復舉。又恐一放而盡也。必須分為八九班。是三千之火器。八九班輪之。每次僅得三四百。是臨時心忙手顫。其不如法點滅火門者又數百。不過二百餘發嚮。而二百餘內。又不過數十命中。命中又不能透甲。是大隊之虜。非快鎗能勝矣。快鎗外復有大砲。似可當虜聚冲。但大砲必防躍退。須去營二三十步而往點艱難。又加重滯。馱運不多。再若分番。其勢愈寡。是我在軍之眾。不必出陣原野。而閉門算計。巳件件遜虜著著輸虜矣。况虜眾數萬一心。心齊力一。較我渙散無紀之眾。又何如也。若使懵瞶而往。僥倖而圖。此職所不敢也。乃再三戒諭、兵家之事。短不接長。必須每事長一他分。如他有弓矢之利。我以何物勝其弓矢。他有短刀之利。我以何物勝其短刀。他有萬馬衝突。我以何物當他衝突。使他件件不及我。般般短於我。如此算定出門臨時慌忙還有錯誤而况於安心故套。覬憑天幸耶。然士之情所以寧阿諛僥倖。不思對壘之計。而惟算勝之圖者。皆因比來　朝廷法令。止行于督撫鎮守。乃與虜出入之一二偏裨耳。哨將而下以及士卒。軍法罔及。且賊未出邊。而錦衣官挍巳踵其後。總兵官或陣亡。或被逮。而督撫亦拿入京。其誤事者詎暇以退縮軍法治之耶。以此人怕玩習為常。又聞往日督撫總兵。無賊之時。明受其阿奉。而狃于太平。不好過求。及至臨時。自知禍已不遠。每每益從寬馭。冀其用力。軍法絕然不行。各偏裨以至士卒。無事之寺。尚皆謹慎。遵奉命令。有事之日。與對壘之時。明白欺玩。得躲便躲。得挨便挨。其應對之辭。放肆恣縱。無復名分。甚至剛愎抗傲。不用號令。自為一夥。或以剛惡跋扈。或以柔奸媚免。有何干繫之足畏也。此套不能挽回。此心不能警換。便日日操。時時練。長鎗大棒。堅軍壯馬。徒勞心力。徒費帑藏。亦何益于成敗之算哉。今職或于言之而不從者。面奉而背違者。稍振之以法。示之以威。便互相黨聚。或為飛語。或粘匿帖。或布流言。或伺上意。無所不用其心。以為阻撓害成之計。嗟乎欲求今日之言信令行。而使將領軍士。一改前項之念。必須將舊日從賊入墻。陷逮原主者。查治以法。庶幾少懲其大者。更須疏請於　朝。明立章程。自後有事之日、在　朝廷拿治督撫鎮廵、追卹陣亡總參遊守等官外、其標部將領中軍千把總等項、聽接管督撫鎮巡衙門挨次連坐。逐項究拿。治以軍法。如隊長不能用命或失事。而隊下之軍。一體照隊長之罪。其自隊長而上。以至督撫。一體皆然。如督撫總兵失事被逮或陣亡。則部下中軍參遊一體以督撫總兵之罪罪之。下至士卒。一體皆然。必期轉移。即有流言計阻。並不為其所奪。然須積以歲月。而盡其淪浹之功。庶可收齊一之効也。


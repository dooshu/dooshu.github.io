○夏日诸从弟登汝州龙兴阁序

夫槿荣芳园，蝉啸珍木，盖纪乎南火之月也。可以处台榭，居高明。吾之友于，顺此意也，遂卜精胜，得乎龙兴。留宝马於门外，步金梯於阁上。渐出轩户，遐瞻天，晴山翠远而四合，暮江碧流而一色。屈指乡路，还疑梦中；开襟危栏，宛若空外。呜呼！屈、宋长逝，无堪与言。起予者谁？得我二季。当挥尔凤藻，挹予霞觞，与白老兄，俱莫负古人也。


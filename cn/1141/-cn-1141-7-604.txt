打虎儿（禹州朱氏子。）

谁言虎尾不可履，虎口小儿还不死。
儿随陇畔翁耕田，斑烂跃出黄蒿里。
攫翁踞地儿不啼，怒持竹策鞭虎起。
咆哮乍息重含情，收牙捲舌抛人行。
父子仓皇驱犊返，犹闻虎啸腥风生。
刺史嗟吁召儿问，儿年十一朱其姓。
簪花缠彩万人传，朴稚能驯猛兽性。
当时视虎如视牛，天地震动山灵愁。
死生计较勇成怯，古来赴义无回头。



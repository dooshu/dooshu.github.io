○覆试郑朗等诏

国家设文学之科，本求才实，苟容侥幸，则异至公。访闻近日浮薄之徒，扇为朋党，谓之关节，干扰主司。每岁策名，无不先定，永言败俗，深用兴怀。郑朗等昨令重试，意在精核艺能，不於异书之中，固求深僻题目。贵令所试成就，以观学艺浅深。孤竹管是祭天之乐，出於《周礼》正经，阅其呈试之文，都似不知本事。词律鄙浅，芜累至多，亦令宣示钱徽，庶其深自怀愧，诚宜尽弃，以警将来。但以四海无虞，人心方泰，用宏宽假，式示殊恩，特掩尔瑕，庶明予志。孔温业、赵存约、窦洵直所试粗通，与及第。卢公亮等十人并落下。钱徽从别敕处分。自今已后，礼部举人，宜准开元二十五年敕，及第讫，所试杂文并策，送中书门下详覆。


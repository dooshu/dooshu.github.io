○经典释文序

夫书音之作，作者多矣。前儒撰著；光乎篇籍，其来既久，诚无间然。但降圣已还，不免偏尚，质文详略，互有不同。汉魏迄今，遗文可见，或专出已意，或祖述旧音，各师成心，制作如面。加以楚夏声异，南北语殊，是非信其所闻，轻重因其所习，後学钻仰，罕闻指要。夫筌蹄所寄，惟在文言，差若毫厘，谬便千里。夫子有言：“必也正名乎！名不正，则言不顺；言不顺，则事不成。”故君子名之必可言也，言之必可行也。斯富哉言乎，大矣盛矣。无得而称矣！然人禀二仪之淳和，含五行之秀气，虽复挺生天纵，必资学以知道。故唐尧师於许由，周文学於虢叔，上圣且犹有学，而况其馀乎？至於处鲍居兰，玩所先入；染丝斫梓，功在初变；器成采定，难复改移；一薰一莸，十年有臭。岂可易哉？岂可易哉？予少爱坟典，留意艺文，虽志怀物外，而情存著述。粤以癸卯之岁，承乏上庠，循省旧音，苦其大简。况微言久绝，大义愈乖，攻乎异端，竞生穿凿。不在其位，不谋其政，既职司其忧，宁可视成而已？遂因暇景，救其不逮，研精六籍，采摭九流，搜访异同，校之苍雅，辄撰集五典孝经论语及老庄尔雅等音，合为三帙三十卷，号曰《经典释文》。古今并录，括其枢要，经注毕详，训义兼辩，质而不野，繁而非芜。示传一家之学，用贻後嗣，令奉以周旋，不敢坠失，与我同志，亦无隐焉。但代匠指南，取笑於博识，既述而不作，言其所用，亦何伤乎云尔。


卷475_47「近于伊川卜山居将命者画图而至欣然有感…青田胎化鹤」李德裕

弱岁弄词翰，遂叨明主恩。怀章过越邸，建旆守吴门。

西圯阴难驻，东皋意尚存。惭逾六百石，愧负五千言。

寄世知婴缴，辞荣类触藩。欲追绵上隐，况近子平村。

邑有桐乡爱，山馀黍谷暄。既非逃相地，乃是故侯园。

野竹多微径，严泉岂一源。映池方树密，傍涧古藤繁。

邛杖堪扶老，黄牛已服辕。只应将唳鹤，幽谷共翩翻。


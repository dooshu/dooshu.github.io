六月十八日为先祖母生辰追悼成篇

商飈忽已至炎序犹未毕层城暗朝雾白日何萧瑟披衣及明发追往心憯怛王母生此辰百感难具述嗟予实薄祜慈亲襁褓失贫家缺媪乳坎壈成幼疾??遭百罹逝将弃此物祖母出延陵天植性蔼吉提携必在臂坐抱不离膝含饴未敢哺鞠育翻战栗簪珥尽汤药中夜起唧唧三物祷神明声吞不得出愿移桑榆年续我蒲柳质吾父曾闵徒定省必周悉乞母勿太苦丁宁气呜咽七岁学画荻八岁弄纸笔长跪受孝经探怀给枣栗十岁称藐孤骨瘦见突兀大母兼怙恃纎细尽曲折鸡鸣出汲回晨炊头不栉实耻乞邻灯宵织照寒月种豆落为萁种瓜华不实虫生黄蘖枝食蘖甘如蜜十八病且婚生计日转拙寒帷膏火明素壁图书列坐客饱盘飱中?忍饥渴黾勉逾数载生儿夸汗血扶杖哺曾孙两世心力竭乙酉乱无象踯躅弃家室烽燧明川原战骨垒丘垤负母赴深山喘息气仓卒是时风雨来泥滑屡颠蹶前有蝮蛇冈後有猛虎穴母孙但相抱日落山崒嵂娇儿忽已殇衰白肝肠裂陇坂寒枫林清霜杂雨雪古藤花自陨苍耳子偏结乱後返敝庐磷火耀蓬荜门前新战场葵藿久芜没山谷纷伏莽城郭响觱栗锦帙代薪炊青箱贮刍秣儒冠供厮养不尔则鞭鞑苟活昧生理射策上京阙奔迫登王程蓬转不得歇结绶走幽燕驱车历楚粤阊阖高九天陈情空拂郁白髪已黄泉游子尚役役【祖母属纩时章奉使粤西】逾年就苫块罪重痛难割犹忆岁在寅休沐值今日母衰久丧明孙病亦臲卼强起奉母觞举酒含泪啜哽咽相慰劳岂谓即永诀负土非佳城荒坟寄嵽嵲卜吉信茫茫隐忍守故辙碣石望江东墟壠邈天末欲荐一巵酒游魂悲远别音容日在眼梦寐久恍惚骨肉性纒绵岁久渐寥阔孝养諐平生既往难补缺冉冉予亦衰星星垂短髪浮云万里徂中路何当辍侧颈望苍苍举声肠断絶

沧州值同年何省斋南归时予赴官山左聨舟信宿诗以录别


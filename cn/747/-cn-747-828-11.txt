○谢诸知已启

某启。伏奉恩制，除授前件官者。事匪心期，恩将敌至。荣惧忧惕，不任下情。伏以某用乏适时，言非悟主。虽困泥涂之辱，敢希朝序之荣。伏蒙某官念以吾道依栖，斯文宗仰。恳动吹嘘之力，终谐怜奖之心。遂使县吏尘衔，摆脱忽同於蝉蜕。谏臣清级，超升遽遂於鸾翔。叨忝何多，提携至此。窃复念孤单事契，愚鲁性灵。苟非示以修涂，安得縻兹好爵。献可替否，谅无补於皇明。徇义忘身，庶粗酬於恩德。卑情无任感戴激切之至。


○木师古

游子木师古，贞元初行于金陵界村落。日暮，投古精舍宿，见主人僧，主人僧乃送一陋室内安止，其本客厅乃封闭不开。师古怒，遂诘责主人僧。僧曰：“诚非吝惜于此，而卑吾人于彼。俱以承前客宿于此者，未尝不大渐于斯。自某到，已三十余载，殆伤三十人矣。闭止已周岁，再不敢令人止宿。”师古不允，其词愈生猜责。僧不得已，令启户洒扫，乃实年深朽室矣。师古存心信，而口貌犹怒。及入寝，亦不免有备预之志，遂取箧中便手刀子一口，于床头席下，用壮其胆耳。寝至二更，忽觉增寒，惊觉，乃漂沸风冷，如有扇焉。良久，其扇复来。师古乃潜抽刀子于幄中，以刀子一挥，如中物，乃闻堕于床左，亦更无他。师古复刀子于故处，乃安寝。至四更已来，前扇又至，师古亦依前法，挥刀中物，又如堕于地。握刀更候，了无余事。须臾天曙，寺僧及侧近人，同来扣户。师古乃朗言问之为谁，僧徒皆惊师古之犹存，询其来由。师古具述其状，徐徐拂衣而起。诸人遂于床右，见蝙蝠二枚，皆中刀狼籍而死，每翅长一尺八寸，珠眼圆大如瓜，银色。按《神异秘经法》云：“百岁蝙蝠，于人口上，服人精气，以求长生。至三百岁，能化形为人，飞游诸天。”据斯未及三百岁耳，神力犹劣，是为师古所制。师古因之亦知有服练术，遂入赤城山，不知所终。宿在古舍下者，亦足防矣。（《太平广记》卷四七四）

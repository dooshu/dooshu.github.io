◇请改郊庙乐辞启

伏惟圣敬率由，尊严郊庙，得西邻之心，知周、孔之迹，载革牢俎，德通神明，黍稷频藻，竭诚严配，经国制度，方悬日月，垂训百王，於是乎在。臣比兼职齐官，见伶人所歌，犹用未革牲前曲。圜丘氐燎，尚言「式备牲」；北郊诚雅，亦奏「牲云孔备」；清庙登歌，而称「我牲以洁」；三朝食举，犹咏「朱尾碧鳞」。声被鼓钟，未符盛制。臣职司儒训，意以为疑，未审应改定乐辞以不？（《梁书·萧子云传》）


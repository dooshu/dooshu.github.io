凌河


辽东百馀城，一一居胡酋。
却发渔阳军，版筑青海头。
绸缪缉故垒，圪然当仇雠。
扬兵直虏巢，转饷凌瀛洲。
中建大将旗，健儿双吴钩。
国家劲兵处，此地无与侔。
要区敌所争，胡来必清秋。
朝廷东指笑，何异撼蜉蝣。
我城铁不如，况复饶貔貅。
长围既蛇盘，孤城遂兽罘。
鸣镝马跃濠，负土驼填沟。
四门闭白日，万人无一筹。
击鼓鼓不扬，愁云高戍楼。
满城悉敛魂，黯黯如荒丘。
外救复溃散，气夺层冰揫。
后来不传烽，出关皆逗遛。
相顾但叹息，拔身终无由。
都尉万矢尽，左贤一角抽。
汉王岂有神，事秘必可羞。
白羽同献捷，云解当宁忧。
朝议持未许，颇见边臣浮。
退避理获全，进攘真大尤。
榆关为北门，宁远为遐陬。
安居胡不乐，岂得恣他求。
何人兴妄役，坐引豺狼蹂。
唐时筑受降，汉代营凉洲。
其后或沦胥，未闻诛首谋。
寄语临边士，曷勿常悠悠。
失地律尚轻，开边罪难酬。
君王不好大，谁敢思封侯。





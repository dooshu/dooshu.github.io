○对不供祭用判

〈景奉使沈，虞人不供其用。〉

国之大事，必存乎祀礼；有五经，莫重乎祭。故肃事享荐，虽不祈求，而歆馨硕德，是资昭报。主上纂尧丕绪，钦虞大孝。是卑宫室，固非为已；用崇享祭，其以佑人。故临遗制使，聿修祀典，饬躬戒告，展采错事。捧币，洁牲，盛仪宿设，嘉乐具举。川先河後，得沈浮之义；因方即阴，合瘗之礼。比时具物，责成存乎有司；虚中虑事，先令期於使者。彼何为尔，而敢阙供？夫惟虞人，不应无诉。

王师乾

师乾字修然，琅琊临沂人。


○对造室判

〈丁为室，斫其椽而磨之。法司科罪。诉云：“新加三命。”〉

《易》称上栋下宇，《礼》载度堂考室，眷言崇饰，诚有等威；动而或逾，过则谁任？丁沐我皇化，策名清时，既登大夫之职，方用少牢之礼。爰修其庙，载饰其椽。斫之则通，砻之未可；事且非据，法实难容。寻《考父》之铭，虽同三命；徵《谷梁》之传，则僭诸侯。宪局所科，罪斯得中。

王重华


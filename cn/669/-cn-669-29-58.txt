58　吕文靖爲相以子揚美　史直翁爲相以子掩美


吕文靖夷簡爲相，非無一疵可議，子公著爲名相而揚其父之美；史直翁浩爲相，非無一善可稱，何云：「豈直一善。」子彌遠爲權臣而掩其父之美。易曰：「有子考无咎。」

【全云】直翁固是良相，其薦朱、陸、陳、楊、葉諸公，乾、淳大儒，一舉盡之矣。吕申公所不及。

【元圻案】史稱夷簡爲相：「深謀遠慮，有古大臣之度焉。在位日久，頗務收恩避怨，以固權利。郭后之廢，成其君之過舉，咎莫大焉。」






○西伯受命称王议

太史公曰：“诗人道西伯以受命之年称王，而断虞芮之讼，遂追王太、王王季，改正朔，易服色，十年而崩。或谓《大雅》序文王受命作周，《泰誓》序十有一年武王伐殷。妄徵二经，以实其说。予以为反经非圣，不可以训，莫此甚焉。尝试言之：

夫圣人无作，作则为万代法。盖仲尼美文王之德曰：“三分天下有其二，以服事殷。”又曰：“内文明而外柔顺，以蒙大难，文王以之。”未有南面称王，而谓之“服事”，易姓创制，而谓之“柔顺”。仲尼称武王之烈曰：“汤武革命。”又曰：“武王末受命。”未有父爱之，而子复“革命”；父为天子，子云“末受”。当武王之会盟津也，告诸侯曰：“汝未知天命，未可以誓师也。”曰：“惟我文考大统未集，予小子其承厥志！”孰有王者出征，复俟天命；天统既改，而复云“未集”。《礼大传》称：“牧之野，既事而退，柴於上帝，追王太王、王季、文王，改正朔，殊徽号。”若虞芮之岁称王，则不应复云“追王”，王制既行，则不应复云“改物”。是皆反经者也。夫大者天地，其次君臣，圣人知定位之不可易也。故制为上下之礼，财成天地之道。使各当其分，而不相间，若亿兆之去留，天命之与夺，则存乎其时。圣人顺而行之，故讴歌有所归，而舜禹揖让；桀纣恶盈，则汤武放伐。所谓後天而奉天时，不得已而为之者也。若殷道未绝，纣恶未极，而遂称王，以令天下，则不可谓至德也，此其非圣者也。

予以为《大雅》作周之义，盖取夫积德累仁，为海内所归往，武王因之，遂成大业；非所谓革命易姓为作周也。《泰誓》纪年，盖武王、周公追考前文陈王业之盛，自虞芮始，故断为受命之岁。仲尼宪章文武，故因而叙之曰十有一年武王伐殷，非所谓自称王而为之数也。文王既没，经义斯在；如曰不然，以俟君子。


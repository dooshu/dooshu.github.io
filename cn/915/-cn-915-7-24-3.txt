◇庙乐议

圣王之德虽同，创制之礼或异，乐不相沿，礼无因袭。自宝命开基，皇符在运，业富前王，风通振古，朝仪国章，并循先代。自後晋东迁，日不暇给，虽大典略备，遗阙尚多。至於乐号庙礼，未该往正。今帝德再昌，大孝御宇，宜讨定礼本，以昭来叶。寻舜乐称《韶》，汉改《文始》，周乐《大武》，秦革《五行》。眷夫祖有功而宗有德，故汉高祖庙乐称《武德》，太宗庙乐曰《昭德》，魏制《武始》舞武庙，制《咸熙》舞文庙。则祖宗之庙，别有乐名。晋氏之乐，《正德》、《大豫》，及宋不更名，直为《前》、《後》二舞，依据昔代，义舛事乖。今宜改权称，以《凯容》为《韶舞》，《宣烈》为《武舞》。祖宗庙乐，总以德为名。若庙非不毁，则乐无别称，犹汉高文武，咸有嘉号，惠、景二主，乐无馀名。章皇太后庙，依诸儒议，唯奏文乐。何休、杜预、范甯注「初献六羽」，并不言佾者，佾则干在其中，明妇人无武事也。郊祀之乐，无复别名，仍同宗庙而已。寻诸《汉志》、《永至》等乐，各有义况，宜仍旧不改。宋及东晋，太祝唯送神而不迎神。近议者或云庙以居神，恒如在也，不应有迎送之事，意以为并乖其衷。立庙居灵，四时致享，以申孝思之情。夫神升降无常，何必恒安所处？故《祭义》云：「乐以迎来，哀以送往。」郑注云：「迎来而乐，乐亲之来，送往而哀，哀其享否不可知也。」《尚书》曰：「祖考来格。」《汉书·安世房中歌》曰：「神来宴娱」。诗云：「三后在天。」诗云：「神保归」，注曰：归於天地也。」此并言神有去来，则有送迎明矣。即周《肆夏》之名，备迎送之乐。古以尸象神，故《仪礼》祝有迎尸送尸，近代虽无尸，岂可阙迎送之礼？又傅玄有迎神送神哥辞，明江左不迎，非旧典也。（《宋书·乐志》一，孝建二年九月，尚书左仆射建平王宏议。）

竣据《周礼》、《孝经》，天与上帝，连文重出，故谓上帝非天，则《易》之作乐，非为祭天也。案《易》称「先王以作乐崇德，殷荐之上帝，以配祖考。」《尚书》云：「肆类於上帝。」《春秋传》曰：「告昊天上帝。」凡上帝之言，无非天也。天尊不可以一称，故或谓之昊天，或谓上帝，或谓昊天上帝，不得以天有数称，便谓上帝非天。徐邈推《周礼》「国有故，则旅上帝」，以知礼天，旅上帝，同是祭天。言礼天者，谓常祀也。旅上帝者，有故而祭也。《孝经》称「严父莫大於配天」，故云「郊祀后稷以配天，宗祀文王於明堂，以配上帝」。既以配天为义，则上帝犹天益明也。不欲使二天文同，故变言上帝尔。《周礼》祀天之言再见，故郑注以前天神为五帝，後冬至所祭为昊天。竣又云，「二至之祀，又非天地。」未知天地竟应以何时致享？《记》云：「扫地而祭，器用陶匏。」旨明所用质素，无害以乐降神。万秋谓郊宜有乐，事有典据。竣又云：「东平王苍以为前汉诸祖别庙，是以祖宗之庙可得各有舞乐。至於袷祭始祖之庙，则专用始祖之舞。故谓後汉诸祖，共庙同庭，虽有祖宗，不宜入别舞。」此诚一家之意，而未统适时之变也。後汉从俭，故诸祖共庙，犹以异室存别庙之礼。晋氏以来，登哥诵美，诸室继作，至於祖宗乐舞，何独不可迭奏。苟所咏者殊，虽复共庭，亦非嫌也，魏三祖各有舞乐，岂复是异庙邪？（《宋书·乐志》一，左仆射建平王宏又议，又见《通典》一百四十七。）


37　西京雜記淺俗多妄説　庾信作詩追改吴均語


匡衡傳注：「今有西京雜記，其書淺俗，出於里巷，多妄説。」段成式酉陽雜俎語資篇云：「庾信作詩，用西京雜記事，自追改曰：『此吴均語，恐不足用。』」今按南史，蕭賁著西京雜記六十卷。然則依託爲書，不止吴均也。

【何云】今人作詩，喜搜小説所載詭誕不根語用之，是何不知奉教於義城也。

【元圻案】書録解題傳記類：「西京雜記六卷，晉勾漏令丹陽葛洪稚川撰。其卷末言：『洪家有劉子駿書百卷，先父傳之歆，欲撰漢書，雜録漢事，未及而亡。試以此記攷校班固所作，殆是全取劉書，少有異同耳，固所不取不過二萬餘言，今鈔出爲二卷，以裨漢書之闕。』所謂先父者，歆之於向也，而館閣書目以爲洪父傳之，非是。唐藝文志亦只二卷，今六卷者，後人分之也。按：洪博聞深學，江左絶倫，所著書幾五百卷，本傳具載其目，不聞有此書。而向、歆父子亦不聞其嘗作史傳於世，使班固有所因述，亦不應全没不著也。殆有可疑者，豈惟非向、歆所傳，亦未必洪作也。」〇晁氏讀書志云：「江左人皆以爲吴均依託。」〇北史文苑傳：「庾信，字子山，南陽新野人。梁時聘于西魏，遂留長安。周孝閔帝踐阼，封義城縣侯。」〇梁書文學傳：「吴均，字叔庠，吴興故鄣人也〔一〕。均表求撰齊春秋，書成，高祖以其書不實，焚之。尋使撰通史，起三皇，訖齊代，均草本紀、世家功已畢，唯列傳未就，卒。」〇南史齊竟陵王子良傳：「子昭胄。昭胄子賁，字文奂，好學，能書善畫，於扇上圖山水，咫尺之内，便覺萬里爲遥。嘗著西京雜記六十卷。」卷數多寡懸殊，當另是一書。吴均有續齊諧記。

〔一〕「鄣」，原作「障」，據中華本梁書卷四九吴均傳改。






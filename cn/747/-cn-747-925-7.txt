○元猿赋（并序）

前志称周穆王南征，君子变为犭爰鹤，小人变为虫沙。夫神用无方，未必不尔。筠自入庐岳，则睹斯元猿。嘉其雨昏则无声，景霁则长啸，不践土石，超遥於万木之间。春咀其英，秋食其实。不犯稼穑，深栖远处，犹有君子之性，异乎狙猱之伦。且多难已来，庶品凋败，麋鹿殚於网罟，遗困於诛求。此独萧然，物莫能患，岂不以迹绝，不才远祸。昔夫子叹山梁雌雉，曰“时哉时哉”！予因感之，聊以作赋云耳。

伊元猿之所育，於南国之层岑，动不践地，居常在林，虽泛泛而无据，亦熙熙而有心。岚昏而共默，风雨霁而争吟，使幽人之思清畅，羁客之涕г襟。何必聆ㄍ谷之管，对雍门之琴哉！历千寻之乔木，俯万仞之危峤，弄游之乱飞，嬉落日之横照。连肱涧饮，命侣烟啸，或聚而栖，或分而回，寿同灵鹤，性合君子。阻重岩之险，非虎豹所履，荫交柯之密，岂雕鹗能视？故逢蒙操弓，惮高深而止；邓公折箭，含恻隐而已。何患累之罕臻，不干物以利已，讵若狒狒凌人以就戮，猩猩甘酒而遄死？夫时珍貂裘，世宝狐白，彼徒工於隐伏，终见陷於机辟。麝怀香以贾害，狙伐巧而招射，小则悲翠殒於羽毛，大则犀象残於齿革。孰能去有用之损，取无用之益？因弃置於常情，永逍遥以自适。无威刑相临，有族类相亲，食资诸物，衣取诸身，不赋不役，靡劳靡勤。如政教之未施，保巢居之淳淳，匪虞氏之所及，何狙公之能驯。吾固知人为万物之贵，又焉测元化之所谓大钧乎？


◇祭夫文

维梁大同五年，新妇谨荐少牢于徐府君之灵，曰：惟君德咸礼智，才兼文雅，学比山成，辨同河泻，明经擢秀，光朝振野，调逸许中，声高洛下。含潘度陛，超锺迈贾。二仪既肇，判合始分。简贤依德，乃隶夫君。外治徒举，内佐无闻。幸移蓬性，颇习兰薰。式传琴瑟，相酬典坟。辅仁难验，神情易促。苞碎春红，霜雕夏绿。躬奉正衾，亲观启足。一见无期，百身何赎。呜呼哀哉，生死虽殊，情亲犹一。敢遵先好，手调姜艹橘。素俎空乾，奠觞徒溢。昔奉齐眉，异于今日。从军暂别，且思楼中。薄游未反，尚比飞蓬。如当永诀，永痛无穷。百年何几，泉穴方同。（《艺文类聚》三十八）



卷六十九


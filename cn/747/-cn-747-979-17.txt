○对奇请他比议判

〈法司以奇请他比议为蠲除，而留台持之不宜数变，乃引圣智之所为患。〉

政贵有常，理惟体要。明罚敕法，取诫於先王；议狱缓死，致诚於君子。俾其科条克叙，轻重有伦，惟斋非齐，以杀止杀。事必谋始，则司契之义明；道先仍旧，则改作之功昧。郑侨铸鼎，犹惭叔向之言；周满作刑，称耄吕侯之策。况圣君御物，天下文明，人识旧章，国悬常典。舞文巧诋，非则於张汤；舍虐从宽，有依於定国。矧乃汉盗陵土，惟轻载美於释之，（阙）於昭八议，诚以类而可徵；永言三尺，复何惭於师古。


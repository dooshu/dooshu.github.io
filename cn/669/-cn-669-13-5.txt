18　俠者所俠之姓氏辨　大夫未爵命於天子不氏


隱九年，俠卒。俠者，所俠也。案：范甯注：「俠，名也，所，其氏。」疏：徐邈引尹更始云：「所者俠之氏。麋信以爲『所』非氏，所，謂斥也。」所氏見于史者，漢有所忠，【原注】食貨、郊祀志，石慶、司馬相如傳。後漢有所輔。【原注】獨行劉茂傳。風俗通：「所姓，宋大夫華所事之後。」後漢劉茂傳注引之。魯有所氏，非但出於宋也。然無駭、翬、挾、柔、溺、宛，先儒謂大夫未爵命於天子，不氏。此孫覺尊王發微之説。吕氏集解：「襄陵許氏曰：『凡大夫未爵命於天子，不氏。春秋之初，尚謹此也。無駭、翬、挾、柔、溺及宛之見隱、桓、莊篇是也。』」則俠之氏爲所，非也。

【集證】史游急就篇「所不侵」，師古注云：「所所，斫木聲也。古有虞衡之官，因主伐木，遂以爲氏。」又通志氏族略亦云：「所者，伐木聲。本虞衡主伐木之官，聞聲以爲氏。」

【元圻案】宋有所淑，熙寧間人。鄭虎臣緝吴都文粹，載所淑常熟縣新建順民倉記。






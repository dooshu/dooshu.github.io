夀欧阳伊水八十序

邑有仁贤国之桢也乡之望也官斯土者之所乐与游也求之尝难其人幸有之或出在四方不得礼於其庐倦而归矣或弗克耄耄矣病不胜杖履以为憾伊水欧阳先生少而仕未老而归归且耄矣箨冠野服即之怡然自缙绅大夫及田夫牧竖不问姓名不知其为贵人与之言视听聪明周旋登降无废礼坐起不以杖不问年不知其为老人邹忠介公讲学吉州先生从游为弟子志行醇洁不急禄仕既擢第服官以清慎闻稍不当意辄解组平生淡泊无台榭舆马声色之好中岁而鳏不置姬媵所居比舍皆田家戒臧获毋侵人一蔬一黍里党德之子若孙数十人类有学行补庠序孙之子多至不尽识同里范君宏夫亦尝仕至户部尚书郎者也衡宇相望暇则交臂徒步相往来与田父杂坐呼酒二叟陶然乐以忘老始余驻吉州闻其卧山中久不通谒长吏未数日先生来甚欢曰老夫愿见君子也诸士大夫与予讲学先生必至至则危坐终日予欲补三祀志诸传间与咨度不轻置可否吾闻之仁则夀以言德也恭则夀以言礼也先生殆兼有之其锡纯嘏也固宜一日诸生旅进请一语为先生重夫夀人以言非古也言其实则犹近古之道也予又闻之六一公生於庐陵老於颍水其志在归田有乞身须及强健时之语而卒以官老不归今先生未老而归老有以自娱予虽病稍间愿与公饮其俟我於青原白鹭之间


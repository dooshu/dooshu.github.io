●卷二百四十四　经籍考七十一

○集（诗集）

※《寇忠愍诗》三卷

晁氏曰：寇准字平叔，华州人。太平兴国中登进士科。淳化五年，参知政事，定策立真宗为皇太子。景德元年，拜平章事。契丹入寇，决亲征之策。凡三入相，真宗不豫，皇后预政，准白上，请太子监国。因令杨亿草制，且进亿以代丁谓。诘朝，准被酒漏言，累贬雷州司户，徙衡州司马，卒。仁宗时，赠中书令，谥忠愍，尝封莱国公。初，笃学喜属文，尤长诗什，多得警句。在相位，论议忠直，不顾身谋。仇邪媒孽。既以谪死，或又谤之云："在相位时，与张齐贤相倾，朱能为天书降乾祐，准知而不言。"曾子固明其不然，曰："审如是，丁谓拂须，固足以悦之。"司马温公《训俭文》，亦言其奢侈，子孙丐於海上。然以史考之，莱公盖无子也。集有范雍叙，共二百四十首。"野水无人渡"及"江南春"二首皆在，独"到海只十里"之诗已亡其全篇矣。

陈氏曰：《巴东集》三卷。公初以将作监丞知巴东县，自择其诗百馀篇，且为之序，今刻於巴东。《忠愍公集》三卷，乃河阳守范雍得公诗二百首为三卷，今刻板道州。

※《张刑部诗》

王介甫序：君诗明而不华，喜讽道而不刻切，其唐人善诗者之徒欤！君并杨、刘生，杨、刘以其文词染当世，学者迷其端原，靡然穷日力以摹之，粉墨青朱，颠错丛厖，无文章黼黻之序，其属情籍事，不可考据也。方此时，自守不污者少矣。君诗独不然，其自守不污者邪。

◎魏仲先《草堂集》二卷《钜鹿东观集》二卷

晁氏曰：魏野字仲先，陕州人。志清逸，以吟咏自娱，忘怀荣利。隐於陕之东郊，手植竹木，绕以流泉，凿土袤丈，曰乐天洞，前立草堂。为诗清苦，句多警策，与寇准、王旦善，每往来酬唱。祀汾阴岁，召不起，卒，赠著作郎。集有薛田序。《钜鹿东观集》乃野之子闲集其父诗四百篇，以赠著作，故以"东观"名集。

※《潘逍遥诗》三卷

晁氏曰：皇朝潘阆字逍遥，大名人。通《易》、《春秋》，尤以诗知名。太宗尝召对，赐进士第，将官使之，不就。王继恩与之善，继恩下狱，捕阆甚急，久之弗得。咸平初，来京师，尹收系之。真宗释其罪，以为滁州参军。後卒於泗上。与王禹偁、孙何、柳开、魏野交好最密。集有祖无择序，钱易、张逵皆碣其墓，附於集後。苏子瞻少年时过一山院，见壁上有句云："夜凉知有雨，院静若无僧。"而不知何人诗。今集有此联，乃阆《夏日宿西禅院》诗也。小说中谓阆坐卢多逊党，尝追捕，非也。

陈氏曰：阆尝赐及第，後坐追夺，变姓名僧服，入中条山，卒於泗州。又有严陵刻本同，但少卷末三首。

◎东里《杨聘君集》一卷

陈氏曰：处士郑圃杨朴契元撰。太宗尝召对，拜郎中，不受，以其子为长水尉。

※《滕工部集》一卷

陈氏曰：滕白撰。篇首《寄陈搏》，知为国初人。又有《右省怀山中》及《台中寄朱从事》诗，则其扬历清要亦多矣。史传亡所见，未有考也。

※《王嵒集》一卷

陈氏曰：王嵒撰。集中有《春日感怀上滕白郎中》，盖亦国初人。又有"圣驾亲征河东"，及有"甲午避寇，全家欲下荆南"之语，则是李顺乱蜀之岁，嵒盖蜀人也耶？

※《渔舟集》一卷

陈氏曰：处士成都郭震希声撰。自称汾阳山人。李畋为作集序。淳化四年，忽作诗曰："朝出东门游，东门好春色。青青原上草，莫放征马食。"诣阙献书，言蜀利病。未几，顺贼已作矣。

※《王初歌诗集》一卷

陈氏曰：王初撰。未详何人。有《延平天庆观诗》，当是祥符後人也。

※《书台集》三卷

陈氏曰：处士南隆朱有大有撰。自称雲台山人。天禧中，王晦叔守蜀，以《古风》六十言遗之。书台者，其所居坊名也。

※《甘棠集》一卷

陈氏曰：知制诰上蔡孙仅邻几。咸平元年进士第一人。後其兄何一榜。尝从何通判陕府，以所赋诗集而序之，首篇曰"甘棠思循吏"，故以名集。仅兄弟皆不寿，故不大显。

※《钱氏白歌诗》二卷

陈氏曰：翰林学士吴越钱易希白撰。废王倧之子。咸平二年进士第二人。景德二年制科。初，钱氏归国，群从皆补官，独易与兄昆不见录，遂刻志读书，皆第进士。昆至谏议大夫，易子彦远、明逸又皆以贤良方正入等。宋兴，父子兄弟制举登科者，惟钱氏一门。易有集百五十卷，未见，家止有此及《滑稽集》四卷而已。

※《林和靖诗》三卷《西湖纪逸》一卷

晁氏曰：林逋字君复。杭州钱塘人。少刻志为学，结庐西湖之孤山。真宗闻其名，诏郡县常存遇之。善行书，喜为诗，其语孤峭澄淡，临终作一绝曰："茂陵他日求遗藁，犹喜初无封禅书。"或刻石置之其墓中。赐谥曰和靖先生。

※《清风集》一卷

陈氏曰：职方员外郎鲍当撰。

※《石曼卿集》一卷

晁氏曰：石延年字曼卿，南京宋城人。举进士不中，为三班奉职，改太常寺太祝，迁秘阁校理。气貌雄伟，喜论事，善书札，纵酒不羁，世多传其仙去。其诗如《春阴》、《红梅》及"乐意相关禽对语，生香不断树交花"，"湋声不逐春光老，花影常随日脚流"之句，至今讽咏焉。

陈氏曰：其诗自为序，石介复为作序。其仕以三举进士为三班奉职。出处详见欧公所作《墓志》。

欧公《诗话》曰：石曼卿自少以诗酒豪放自得，其气貌伟然，诗格奇峭。又工於书，笔画遒劲，体兼颜、柳，为世所珍。余家尝得南唐後主澄心堂纸，曼卿为余以此纸书其《筹笔驿诗》，诗，曼卿平生所自爱者，至今藏之，号为"三绝"，真余家宝也。曼卿卒後，其故人有见之者，云恍惚如梦中。言"我今为鬼仙也，所主芙蓉城"。欲呼故人往游，不得，忿然骑一素骡去如飞。其後又云降於亳州一举子家，又呼举子云，不得，因留诗一篇与之。余亦略纪其一联云："莺声不逐春光老，花影长随日脚流。"神仙事怪不可知，其诗颇类曼卿平生语，举子不能道也。

张浮休评曼卿诗，如饥雁夜归，岩冰春拆，俊爽有馀而不可寻绎。

《朱子语录》：因举曼卿诗，极有好处，如"仁者虽无敌，王师固有征。无私乃时雨，不杀是天声"长篇，某旧於某人处见曼卿亲书此诗，大字，气象方严遒劲，极可宝爱，真所谓"颜筋柳骨令人喜"，苏子美字远不及矣。如《筹笔驿》诗"意中流水远，愁外旧山青"又"乐意""生香"之句极佳，惜不见全集。

後村刘氏曰：曼卿诗惟《筹笔驿》词翰俱妙，人所传诵。及"乐意相关禽对语，生香不断树交花"一联，为伊、洛中人所称，他作苦不甚见。晚得其集，石徂徕作序，称其"与穆参军以古文自任，而曼卿尤豪於诗"石自序："性懒，有作不能录，早时解记数百篇，过壮记益衰，近几尽废。有收百篇来者，览之或尚能识，或如非巳言，久廼能辨，遂并近诗存三百篇，藏之於家。"欧公尤重其人，范公有"凿幽索秘，破坚发奇，高凌虹霓，清出金石"之评。集中《华山》、《泰山》、《嵩山》五言长篇各一首，笔力在薛能之上，馀警句尚多。五言云："行人晚更急，归鸟夕无行。""天寒河影淡，山冻瀑声微"。"水尽天不尽，人在天尽头。""草白有时荣，髪白不再好；人生不如春，髪白不如草。""弋下失冥鸿，网细遗巨鵾。""风劲香逾远，天寒色更鲜；秋天买不断，无意学金钱。"七言云："洛渚微波长映步，汉宫香水不濡肌。""独步世无吴苑艳，浑身天与汉宫香。""耻居汤、武干戈域，宁死唐、虞揖逊区。""汾河不断天南流，天色无情淡如水。""南朝文物尽清贤，不事风流即放言；三百年间却堪笑，绝无人可定中原。""中散向人疏懒甚，步兵因酒过差名。"皆清拔有气骨。

※《吕文靖集》五卷

陈氏曰：丞相许国文靖公寿春吕夷简坦夫撰。文靖不以文鸣，而其诗清润和雅，未易及也。

※《陈亚之集》一卷

晁氏曰：陈亚字亚之。性滑稽，喜赋药名诗。仕至司封郎中。药名诗始於唐人张籍，有"江皋岁暮相逢地，黄叶霜前半下枝"之诗，人谓起於亚，实不然也。

陈氏曰：咸平五年进士。有集三卷，药名诗特其一体耳。如"马嘶曾到寺，犬吠乍行村"，"吏辞如贺日，民送自迎时"，皆佳句，不在此集也。

※《金陵览古诗》三卷

陈氏曰：虞部员外郎杨备撰。亿之弟也。

※《李问集》一卷

陈氏曰：国子博士广陵李问舜愈撰。

※《苏才翁集》一卷

晁氏曰：苏舜元字才翁，子美兄也。工草隶，诗章豪丽。

※《晁君成集》十卷《别集》一卷

陈氏曰：新城令晁端友君成撰。东坡为作序。补之，其子也。

东坡序略曰：晁君成，君子人也。吾与之游三年，知其为君子，而不知其能文与诗，而君亦未尝一语及此者。其後君既没，其子补之出君之诗三百六十篇，读之而惊曰：嗟乎！诗之旨虽微，然其美恶高下，犹有可以言传而指见者；至於人之贤不肖，其深远茫昧难知，盖甚於诗。今吾尚不能知君之能诗，则其所谓知君之为君子者，果能尽知之乎？君以进士得官，所至民安乐之，惟恐其去，然未尝以一言求於他人，凡从事二十三年而後改官以没。由此观之，非独吾不知，举世莫知之也。君之诗清厚静深，如其为人，而每篇辄出新意奇语，宜为人所共爱，其势非君深自覆匿，人必知之。而其子补之，於文无所不能，博辨俊伟，绝人远甚，将必显於世。吾是以知有其实而辞其名者之必有後也。

※《杜师雄诗》一卷

晁氏曰：宋朝杜默字师雄。徂徕人石介作《三豪篇》，所谓歌之豪者。苏子瞻颇陋之。

※《郑成之集》十卷

晁氏曰：宋朝郑褒字成之，闽人。登进士第。慕韩愈为文。陈诂为编次其集，张景为之序。

※《将归集》一卷

晁氏曰：未详何人。有《题林逋隐居诗》，当是昭陵时人也。

※《徐仲车诗》一卷

晁氏曰：宋朝徐积字仲车，东筦人。

※《黄虞部诗》一卷

晁氏曰：宋朝黄观。昭陵时，尝将漕成都。

◎邵尧夫《击壤集》二十卷

晁氏曰：宋朝邵雍尧夫，隐居洛阳。熙宁中，与常秩同召，力辞不起。邃於《易》数，始为学，至二十年不施枕榻睡，其精思如此。歌诗盖其馀事，亦颇切理，盛行於时。卒，谥康节。集自为序。

《朱子语录》：康节之学，其骨髓在《皇极经世书》，其花草便是诗。

※《韩持国诗》三卷

晁氏曰：韩维字持国。亿之子也。与其兄子华玉汝俱位宰相。持国最能诗，世传其《酴〈酉糜〉》绝句，他多称是。

※《注荆公诗》十五卷

陈氏曰：参政眉山李壁季章撰。谪居临川时所作。助之者曾极景建。魏鹤山作序。

《石林诗话》曰：荆公少以意气自许，故诗语惟其所向，不复更为涵蓄。如"天下苍生时霖雨，不知龙向此中蟠"，又"浓绿万枝红一点，动人春色不须多"，又"平治险秽非无力，润泽焦枯是有才"之类，皆直道其胸中事。後为群牧判官，从宋次道尽假唐人诗集，博观而约取，晚年始尽深婉不迫之趣。乃知文字虽工拙有定限，然必视其幼壮，虽公方其未至，亦不能力强而遽至也。

又曰：荆公晚年诗律尤精严，造语用字，间不容髪，然意与言会，言随意遣，浑然天成，殆不见有牵率排比处。如"含风鸭绿鳞鳞起，弄日鹅黄袅袅垂"，读之初不觉有对偶，至"细数落花因坐久，缓寻芳草得归迟"，但见舒闲容与之态耳。而字字细考之，皆经隐括权衡者，其用意亦深刻矣。尝与叶致远诸人和"头"字韵诗，往返数四，其末篇云："名誉子真居谷口，事功新息困壶头"。以谷口对壶头，其精切如此，後数月，取木追改云："岂爱京师传谷口，但知乡里胜壶头。"今集中两本并存。

《漫叟诗话》：荆公定林後诗，精深华妙，非少作之比，尝作《岁晚》诗云："月映林塘静，风涵笑语凉。俯窥怜净绿，小立伫幽香。携幼寻新儑，扶衰上野航。延缘久未已，岁晚惜流光。"自以比谢灵运，议者亦以为然。

《後山诗话》：鲁直谓荆公之诗，莫年方妙，然格高而体下，如云："自闻青秧底，复作龟兆坼。"乃前人所未道。又云："扶舆度阳焰，窈窕一川花。"谓包含数个意。虽前人亦未道，然学三谢失於巧耳。

又云：荆公诗云："力去陈言夸末俗，可怜无益费精神。"而公平生文体数变，莫年诗益工，用意益苦，故言不可不谨也。

张浮休评王介甫诗如空中之音，相中之色，欲有执著而曾不可得。

※《临川诗选》一卷

陈氏曰：汪藻彦章得半山《别集》，皆罢相山居时老笔。过江失之，遂於《临川集》录出，又言有表启十馀篇，不存一字。

※《注东坡诗》四十二卷《年谱》、《目录》各一卷

陈氏曰：司谏吴兴施元之德初，与吴郡顾景蕃共为之。元之子宿从而推广，且为《年谱》，以传於世。陆放翁作序，颇言注之难，盖其一时事实，既非亲见，又无故老传闻，有不能尽知者。噫！岂独坡诗哉！注杜诗者非不多，往往穿凿附会，皆臆决之过也。

张浮休评子瞻诗如武库初开，戈矛森然，观者不觉神伶，若一一寻之，不无利钝。

放翁陆氏序略曰：唐诗人最盛，名家者以百数，惟杜诗注者数家，然概不为识者所取。近世有蜀人任渊，尝注宋子京、黄鲁直、陈无巳三家诗，颇称详赡。若东坡先生之诗，则援据闳博，指趣深远，渊独不敢为之说。某顷与范公至能会於蜀，因相与论东坡诗，慨然谓余："足下当作一书，发明东坡之意，以遗学者。"某谢不能。後二十五年，某告老居山阴，吴兴施宿武子出其先人司谏公所注数十大篇，属某作序。司谏公以绝识博学名天下，且用功深，历岁久，又助之以顾君景蕃之该洽，则於东坡之意，盖几可以无憾矣。

※《山谷集》十一卷《外集》十一卷《别集》二卷

陈氏曰：黄庭坚鲁直撰。江西所刻《诗泒》，即《豫章前》、《後集》中诗也。《别集》者，庆元中莆田黄汝嘉增刻。

※《山谷编年诗集》三十卷《年谱》二卷

陈氏曰：山谷诗文，其甥洪氏兄弟所编，断自进德堂以後，今《外集》所载数卷，有晚年删去者，故任子渊所注，亦惟取《前集》而已。监丞黄｛艹亩｝子耕者，其诸孙也。即会稡别集，复尽取其平生诗，以岁月次第编录，且为之谱，今刊板括苍。

※《後山集》六卷《外集》五卷

陈氏曰：陈师道无巳撰。亦於正集中录出，入《诗泒》。江西宗泒之说，出於吕本中居仁，前辈固有议其不然者矣。後山虽曰见豫章之诗，尽弃其学而学焉，然其造诣平澹，真趣自然，实豫章之所阙也。

※《注黄山谷诗》二十卷《注後山诗》六卷

陈氏曰：新津任渊子渊注，鄱阳许尹为序。大抵不独注事而兼注意，用工为深。二集皆取前集。陈诗以魏衍集记冠焉。

後村刘氏曰：国初诗人如潘阆、魏野规规晚唐格调，寸步不敢走作，杨、刘则又专为"昆体"，故优人有"撏扯义山"之诮。苏、梅二子，稍变以平淡豪俊，而和之者尚寡。至六一、坡公巍然为大家数，学者宗焉。然二公，亦各极其天才笔力之所至而巳，非必鍜炼勤苦而成也。豫章稍後出，会粹百家句律之长，究极历代体制之变，蒐猎奇书，穿穴异闻，作为古律，自成一家，虽只字半句不轻出，遂为本朝诗家宗祖，在禅学中，比得达磨不易之论也。其《内集》诗尤善，信乎其自编者。顷见赵履常极宗师之，近时诗人，惟赵得豫章之意，有绝似之者。

又曰：後山树立甚高，其议论不以一字假借人，然自言其诗师豫章公。或曰黄、陈齐名，何师之有？余曰：射较一镞，弈角一著，惟诗亦然。後山地位去豫章不远，故能师之，若问秦、晁诸人，则不能为此言矣。此惟深於诗者知之。文师南丰，诗师豫章，二师皆极天下之本色，故後山诗文高妙一世。然《题太白画像》云："江西胜士与长吟，後来不忧身陆沉。"胜士谓饶德操也。按德操此诗去"手污吾足"之作，大争地位，太白非德操，遂陆沉邪？似非笃论。

※《卢载杂歌诗》一卷

陈氏曰：卢载厚元撰。集中有与胡则、钱惟演往来诗。

※《琴轩集》一卷

陈氏曰：题南荣浪翁李有庆撰。与石昌言、任师中同时。卷末《赠答十二绝》，阙其六。其曰癸已岁者，殆皇祐中邪？

※《元章简诗集》十卷

陈氏曰：参政元绛厚之撰。

※《刘景文集》十卷

陈氏曰：左藏库使知隰州刘季孙景文撰。环庆死事将平之子也。东坡尝荐之。坡在杭，季孙寄诗，有"四海共知霜鬓满，重阳曾插菊花无"之句，其诗慷慨有气，如其为人。

※《广讽味集》五卷

陈氏曰：吏部侍郎南京王钦臣仲至撰。

※《海门集》八卷

陈氏曰：渤海张重撰。有《上苏子瞻内翰》诗，又有《张伯玉游鉴湖晚归》诗。伯玉知越州当嘉祐末，而东坡为翰苑在元祐间，重皆与同时，特未详其人。

※《王岐公宫词》一卷

陈氏曰：王珪禹玉撰。

※《逸民鸣》一卷

陈氏曰：盱江李樵撰。泰伯之侄孙。

※《湛推官集》一卷

陈氏曰：长乐湛鸿季潜撰。绍圣初，韩昌国序。

※《青山集》三十卷

陈氏曰：朝奉郎当涂郭祥正功父撰。初见赏於梅圣俞，後见知於王介甫，仕不达而卒。李端叔晚寓其乡，祥正与之争名，未尝同堂，至为俚语以讥诮之，则其为人不足道也。

张浮休评郭祥正诗如大排筵席二十四味，终日揖让，而適口者少。

※《方秘校集》十卷

陈氏曰：莆田方惟深子通撰。其父屯田龟年葬吴，遂为吴人。与朱伯原善，以女嫁伯原之子。尝举进士，冠其乡，不第。晚得兴化军助教，年八十三以卒。王荆公最爱其诗精诣警绝。始，余得其诗二卷，乃其侄孙萧山宰翱所编。後乃知莆中尝刊板，为十卷，且载程俱致道所作《墓志》於末。曾慥《诗选》，直以为姑苏人者，误也。《诗选》又言荆公爱其"春江渺渺"一绝，手书之，遂载《临川集》。曾纡《南游记旧》亦云，而其诗则"客帆收浦"者也。二诗皆不在今集中，岂以《临川集》巳收故邪？二本大略同，亦微有出入。

※《庆湖遗老集》九卷《拾遗》二卷

陈氏曰：朝奉郎共城贺铸方回撰。自序言外监知章之後，且推本其初，出王子庆忌，以庆为姓，居越之湖泽，今所谓镜湖者，本庆湖也，避汉安帝父清河王讳，改为贺氏，庆湖亦转为镜。未知其说何所据也。其《东山乐府》，张文潜序之。铸後居吴下，叶少蕴为作传，详其出处，且言与米芾齐名。然铸生皇祐壬辰，视米芾犹为前辈也。

※《操缦集》五卷

陈氏曰：周邦彦撰。亦有全集中所无者。

◎司马才仲《夏阳集》两卷

晁氏曰：司马槱字才仲。温公之侄孙。元祐初，与王当辈同中贤良科，调官钱塘。喜赋宫体诗，故世传其为鬼物所祟而卒。

◎司马才叔《逸堂集》十卷

晁氏曰：司马棫字才叔。才仲之弟也。登进士第。亦尝应贤良，以党锢不召。诗虽纤艳，比其兄稍庄雅。

※《得全居士集》三卷

陈氏曰：赵鼎元镇撰。全集号《忠正德文》，其曾孙壁别刊其诗，附以乐府。陆游曰："忠简谪朱崖，临终自书铭旌曰：'身骑箕尾归天上，气作山河壮本朝'。呜呼！可不谓伟人乎？"

※《高隐集》七卷

陈氏曰：高隐处士蕲春林敏功子仁撰。尝以《春秋》乡荐，不第。以诗文百卷，号《蒙山集》，兵火後不存。

※《无思集》四卷

陈氏曰：休敏修子来撰。敏功之第。

後村刘氏曰：三林诗极少，曾端伯作《高隐小传》，云有诗文百二十卷，今所存十无一二。兄弟皆隐君子，不独以诗重。

※《柯山集》二卷

陈氏曰：齐安潘大临邠老撰。所谓"满城风雨近重阳"者也。

後村刘氏曰：东坡、文潜先後谪黄州，皆与邠老游。其诗自云师老杜，然有空意无实力。余旧读之，病其深芜，後见夏均父读邠老师，亦有深芜之评。

※《溪堂集》五卷《补遗》二卷

陈氏曰：临川谢逸无逸撰。

《漫叟诗话》：谢无逸学古高杰，文词煆炼，篇篇有古意，尤工於诗。

《冷斋夜话》：无逸工诗能文，黄鲁直读其诗曰："晁、张流也，恨未识之耳。"无逸诗曰："老凤垂头噤不语，枯木槎牙噪春鸟。"又曰："贪夫蚁旋磨，冷官鱼上竿"。又曰："山寒石髪瘦，水落溪毛彫"。皆为鲁直所称赏。

※《竹友集》七卷

陈氏曰：谢迈幼槃撰。逸之弟。

後村刘氏曰：吕紫微评无逸诗似康乐，幼槃诗似元晖。按康乐一字百炼乃出冶，元晖尤丽密；无逸轻快有馀而欠工緻，幼槃差苦思，其合元晖者亦少。然弟兄在政、宣间，科举之外，有岐路可进身，韩子苍诸人或自鬻其技至贵显，二谢乃老死布衣，其高节亦不可及。

※《日涉园集》十卷

陈氏曰：卢山李彭商老撰。公祥之从孙。

後村刘氏曰：商老，公择尚书家子弟也。东坡、山谷、文潜诸公皆与往还，颇博览强记，然诗体拘狭少变化。

※《清非集》二卷

陈氏曰：豫章洪朋龟父撰。

※《老圃集》一卷

陈氏曰：谏议大大洪刍驹父撰。

※《西渡集》一卷

陈氏曰：中书舍人洪炎玉父撰。洪氏弟兄四人，其母黄鲁直之妹，不淑早世，所为赋"毁壁"者也。龟父举进士不第，其季羽鸿父坐上书元符入籍终其身，刍、炎皆贵，而刍靖康失节，贬废。羽诗不传。

後村刘氏曰：三洪与徐师川皆豫章之甥。龟父警句，往往前人所未道，然早卒，惜不多见。驹父诗尤工，初与龟父游梅仙观，龟父有诗，卒章云："愿为龙鳞婴，勿学蝉骨蜕"。是以直节期乃弟矣。驹父後居上坡，晚节不终，不特有愧於舅氏，亦有愧於长君也。玉父南渡後为少蓬，闻师川召，有《怀驹父》诗云："欣逢白鹤归华表，更想黄龙出羽渊。"然师川卒不能返驹父於鲸波之外，玉父爱兄之道至矣！余读而悲之。

※《岷山百境诗》二卷

晁氏曰：王偒字道辅。少有能诗名，世谓其诗初若不经意，然遣辞属意，清丽绝人。自号南陔居士。宣和中以狂谲被谮，伏诛。

※《杨天隐诗》十卷

晁氏曰：皇朝杨恬字天隐。潼川人。








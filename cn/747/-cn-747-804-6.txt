○坏宅得书赋（以“壁中得之，传诸子孙”为韵）

孔氏之居，中藏古书。当霸鲁壤隳之日，见亡秦焚灭之馀。卜数仞为缭垣，时之潜矣。定四科于竹简，世以传诸。当其汉偃兵戈，鲁修宫掖，将穷下国之侈，遂去前贤之籍。并吞一亩，方取地以崇居。摧折两楹，遂得书于暗壁。悲夫其宅也，人亡道穷，削迹于中。瓦毁而作阶缺裂，尘飞而环堵空。鲤也必趋之庭，将为辇路。仲由未入之室，欲创离宫。其书也，藏书废久，坑儒之後。虫侵而鸟迹微亏，土蚀而韦编欲朽。虞夏不刊之典，出彼圬墁。殷周将丧之文，存于培娄。于是升彼堂矣，弃诸简焉。信遗址兮必取，宁古文兮何传。将卜楼台，榛芜而屹若。俄闻金石，扣寂寞以铿然。王乃凝思潜听，追踪辍作。存其宅兮不坏，知其书兮可学。悔隳古而荣今，庶立礼而成乐。门庭犹在，存圣者之规模。虫篆难详，是古人之质朴。倚伏相推，于焉有之。不广其居，则斯文永堕。不闻其乐，则往迹全隳。信乎君子所居，亦废兴而有数。圣人大道，当用舍而随时。今皇家修典坟，崇阃阈，开儒馆以待士，设文教以济国。千秋万岁，知此道之无穷。四海九州，信将来之有得。


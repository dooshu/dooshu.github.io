张居正传下（申时行附）


［明］王世贞





申时行，字汝默，苏之吴县人。举进士第一人，为翰林院修撰。初从外家姓，为徐，久而后复之。时行美姿容，秀目疏眉，性温茂，有体韵而不促狭，能诗文，善笔札，见者无不亲重之。初，以王父忧归。家贫，时时居间，有司又稍从狎邪游。既服除，补故官。与同年王锡爵善，锡爵数规之，始稍树立，不苟取予。久之，副顺天试。迁左春坊左中允，兼编修。选充经筵日讲官，进左春坊左谕德，兼侍读，预修世、穆两庙《实录》。寻为《穆庙》副总裁，进左庶子，掌翰林院事。《穆录》成，进詹事府少詹事兼侍读学士。以久次转詹事，再迁礼部右侍郎。改吏部兼学士。《世录》成，加太子宾客，食二品俸。

时行素蕴藉，不为居正所忌，由是得与四维并入阁。

居正当行，上及两宫赐道里费为白金者，合千三百两，彩币十六有副。既朝辞，复请见于平台，上抚谕之，曰：“朕不能舍先生，恐重伤先生怀，是以忍而允所请。虽然，国家事重，朕将何所依？”居正乃劝上以大婚之后，宜撙节爱养，留心万机。因伏地而哭。上亦为之哽咽堕泪，为居正奏辞慈宁宫。皇太后复以银八宝六十两赐之，所以慰谕有加。出国门，遣司礼中贵张宏供张郊外以饯。百官皆班送。于是所经由，有司饬厨传、治道路。然意居正奔丧，或参用凶礼，则饰白罗伞幔，执事与台胥吏之徒，皆具素服以俟。而居正以边将所馈遗兵器，罗列禁卫千兵百骑，前后部鼓吹，光彩耀日。于是复皇恐，相率易缯彩一新，费复不赀。

前是，居正父初死，巡抚都御史陈瑞，癸丑所取士也，驰至江陵，乘幔舆以谒。入门，从者易白服毕，解纱帽，出麻冕于袖而戴之，已复加绖，伏哭。尽哀毕，则请见太夫人。太夫人不出，跪于庭。良久，太夫人出，复伏哭。前谒致慰，乃坐。太夫人傍有小阉侍，居正所私留以役者也。太夫人睨而谓：“陈君幸一盼睐之。”瑞拱立揖阉，曰：“陈瑞安能为公公重，如公公乃能重陈瑞耳。”公公者，中贵之尊称，臧获见而呼者也。太夫人亦为之启颜。至是，陈瑞已迁刑部右侍郎。复与郧阳都御史徐学诗及司道守令会葬，所以赙遗不可胜计，光彩倾远迩。

时有同年御史子业者，罢久矣，而与居正故善。会葬，至墓所，自诡工堪舆言，密语居正：“吾相地多毋逾于此者，是且有天子气。”居正惧掩耳，礼而趣之去。

既毕葬，且还朝，而兵备宪臣分守阃帅约请居正阅操，用大帅礼。居正欣然许之。改服上所赐蟒绣以御。礼成，大出其金帛劳使加等。

时辽东续奏大捷，上复归功居正，使使驰谕，俾定爵赏。居正为条列以闻。而大学吕调阳内惭坚卧，累疏乞休矣。居正疏以母老不能冒炎暑，请俟秋凉而后上道。于是内阁、两都部院卿寺、给事、御史俱上章，请促居正亟还朝。上遣锦衣卫指挥翟汝敬驰传往迎，为日以俟。汝敬陛辞，锡之白金彩币。而令中贵人侍太夫人以秋日取江路，真州上。

汝敬至，居正就道，先具疏闻，而抚按诸臣各驰奏报矣，上皆有优旨。而前是所经由，藩臬守巡迓而跪者十之五六，居正意未慊，檄使持庭参吏部尚书礼。至是，无不长跪者。台使越界趋迎毕，即身为前驱，约束吏卒干陬饬厨传。居正所坐步舆，则真定守钱普创以共奉者，前为重轩，后寝室，以便偃息；傍冀两庑，庑各一童子立而左右侍，为挥箑炷香。凡用卒三十二舁之。始所过州邑邮，牙盘上食，水陆过百品，居正犹以为无下箸处。而真定守无锡人，独能为吴馔，居正甘之，曰：“吾行路至此，仅得一饱餐。”此语闻，于是吴中之善为庖者，召寡殆尽，皆得善价以归。道经襄，王出候，折简要居正宴。故事：人臣虽贵极公侯，谒王执臣礼。居正不欲执臣礼，辞不入，王强而后可。于是直入至便殿，具宾主而出。王者之有北面，自襄王与居正始也。过南阳，唐王亦如之。诸抚臣争相竞以异礼待居正，而独保定之孟重为甚，虽同事者亦羞称之。居正入，则孟重以兵部侍郎超佐京营大帅矣。居正既过良乡，抵郊外，诏遣司礼中贵何进宴劳于真空寺。口谕：“先生以午入，即召见平台；以未入，则质明见。”而两宫亦各遣大珰李奇、李用宣谕，赐八宝、金钉川扇、御膳、饼果、醪醴。百僚复班迎。以次日质明入朝，上延之于平台，慰劳恳笃，且询以途路所见岁计物情与北虏衰败之状良久，乃予假十日而后入阁。仍赐白金百两，彩币六有副，新钞三千贯，双羊上尊，御膳。因引见两宫。

当居正之归日，而御史赵应元以候代襄阳，不及会葬。既得代而中悔，恐获罪于居正，上书移病归。前是有旨，御史在外不得轻移病，非抚臣为代请移病者，都察院密察以闻。然亦视为故常，莫有举行者。而居正之门客佥都御史王篆时佐院，要胁其长陈炌，使论应元。时吕调阳以疾在告不出，而张四维等拟旨特斥应元为民。中外知其自，咸懑懑。而户部员外郎王用汲遂劾炌以非法陷应元，阿辅权臣，应元不当罢。且谓星变，而考察所惩抑者，皆居正所不喜，宜斥炌而留应元。其词甚峻。诏夺用汲官，亦为民。居正既见用汲疏，怒甚，辨其事谓：“臣赋性愚戆，不能委曲徇人。凡所指画注施，一概之法。法所当加，亲故不宥；才有可用，疏远不遗。又务综核名实，搜剔隐奸，推抑浮竞，以是大不便于小人。而倾危躁进之士，游谈失志之徒，又从而鼓煽其间，相与怂恿撺嗾，冒险钓奇，以觊幸于后日，为攫取富贵之计，蓄意积虑，有间辄发。故向者刘台为专权之论，今日用汲造阿附之言。夫专权阿附者，人主之所深疑也。日浸月润，铄金销骨。小则使臣冒大嫌而不自安，大则使臣中奇祸而不自保。明主左右既无亲信重臣，孤立于上，然后呼朋引类，籍势秉权，恣其所欲为，纷更变乱，不至于倾国家而已。此孔子所以恶利口，大舜所以疾谗说也。臣日夜念之，忧心悄悄，故敢不避烦渎，控之圣明之前，遂以明告天下之人。臣是顾命大臣，义当以死报国，虽赴汤火，皆所不避，况于毁誉得丧之间！皇上不用臣则已，必欲用臣，臣必不能枉己以徇人，必不能违道以干誉。台省纪编，必欲振肃；朝廷法令，必欲奉行。奸宄之人，必不敢姑息，以挠三尺之公；险躁之士，必不敢引进，以坏国家之事。如有捏造浮言，欲以荧惑上听、紊乱朝政者，必奉祖宗之法，请于皇上，而明正其罪。此臣之所以报先帝而忠于皇上之职分也。”优诏褒美居正，累百余言，戒饬言者。然居正意欲逮治用汲，而以四维等轻之，遂厉色而待，一语不接，握笔纵横，了无顾盼，咸捧手受成而已。

及秋，而魏朝奉太夫人所经由浒步，皆设席屋、张彩幔。徐州兵备副使林绍至身杂挽船卒中为之导护，远尔奔趋。将抵京，上遣司礼中贵李佑郊迎，与魏相结骑队，鸣鼓角，列旌帜，横穿御道而过，观者如堵。上复遣中贵人赐金累、珍珠、青红宝石首饰，杂色绣蟒、帛罗凡四袭，白金百两。而两宫之赐尤有加。所以慰谕居正母子，几用家人礼。居正乃制妆绮绣、奇器宝玩以进上及慈宁宫，所费颇巨。而锦衣缇帅刘守有、史继书皆受役如奴客，为之收敛织作矣。

高拱之逐，其自出居正，而有王大臣狱，居正复与发而旋救之。拱既内恨刺骨而畏其权与文深，又不能不外示感。居正始归葬，道新郑，拱已病若痱，故为笃状舆诣。居正抚之，乃大哭，谢谓：“往者几死冯珰手，虽赖公活，而珰意尚未已，奈何？”居正笑曰：“珰念不至此，且我在，无忧也。”居正归，而拱意其不即召，使使贿太后父武清伯谋之。武清伯纳其贿，不得间。居正既入而知之，诮让良苦。拱既失贿，而知其泄，忧懑发疾死。居正为请于上，复其官，予之祭葬之半。而殷士儋归历城，其密戚为阁中掾，与故裕邸中贵人善，谋乘居正归，而用士儋。居正知，复切责，此掾怖而不能食，数日死。冯保有所私门下笔札人徐爵，居正为擢用之，至锦衣指挥同知，署南镇抚。又使其苍头游七与结为兄弟。居正有所谋，使游七入以告徐爵，爵以达冯保。保有所谋亦如之。或曰上之奖慰居正诏旨，皆爵草也。游七亦入赀得官，勋戚文武大臣至翰林给事御史多与还往，通姻好。游七具衣冠报谒，据上坐为款，宵饮欢呼无间。居正固与冯保通关，然意忌闻张四维之私结保也，恫喝止之，四维以是恨居正益甚。

掩答入贡，久而以兵西逼回夷，使使之乌思藏迎所谓国师镇南坚者，创招提刹以居之。镇南投书上居正乞赏，而侑以大士像、氆氇、金刚结。居正疏闻，且辞。上褒称居正“辅理勋猷，宣播遐迩，戎狄咸宾。朕得以垂拱受成，深用嘉悦”。敕受之，而别为答赐。

时上病疹愈御朝，群臣皆廷贺，而居正以持服不与。复为之御平台以见，慰谕有加。赐金币、御膳、殽蒸上尊。上执手使视颜色，居正称贺。因劝上慎服食、戒色欲。上曰：“圣母日与朕偕动止，三宫俱未宣召。”居正叩头谢。使还阁而后鸣钟鼓见群臣。

嘉靖末，徐阶执政，而李春芳在礼部，患宗室日藩衍，中外数万人皆仰给县官，国土之入不足以供岁额，相计议为宗藩条列。于是封袭婚娶、子女名数、禄赐之属，苛为之限。至是，居正条摘其间彼此矛盾，前后抵牾，或减削太苛，或拟议不定，或一事而或予或夺，或一令而旋行旋止，或事与理舛，窒碍难行，或法与情乖，轻重失当者，皆指实言之，请下礼部会议，入《会典》遵守。报可。居正于诸藩王赂却不受，亦无敢以私干者。而礼部尚书潘晟于居正前辈，顾谬为恭谨，其在留都率九卿疏请亟迎居正入朝，居正怜而用之，而渐知其颇纳赂，为藩王道地，不悦也。微讽言者论去之，而超用刑部左侍郎徐学谟。学谟少亦工文章，通晓吏事，而其守荆州，能为民抗持景王侵占长沙。适居正为编修，使归治妻葬，学谟礼厚之甚，以是心德之。居正既贵用事，学谟两遇劾归，居正俱力持起之田间。自成、弘后百余年来，礼部尚书必翰林擢。嘉靖之初，上以席书言大礼当意由他曹特迁，言路攻之十余疏，不止。学谟自刑部擢，亡敢有出一语者，人谓居正威在世宗上矣。而居正始与姻家刑部王之诰，之诰自用兵事，敭历中外，不尽由居正显，而又数与之争论，以养母归。其所善者，即同年侍郎幼孜，尝为郡守，见辱于儒生，居正为左右之，不十载而至八座。居正复与之通姻，迁工部尚书。幼孜无他长，以讲学博士大夫名。每见居正，辄语移日，多布腹心。及广树朋党，援引所私，而时一进逆耳语，以示忠赤，而他为夺情擅权事，未尝不开端引之。出则颔身以交伉直声者，谓：“吾力言之，如相公不听何？”殷正茂为户部尚书，进大珠瑰宝天鹅罽以媚居正而得用。居正转以罽奉慈宁为坐褥。或曰：“上见之，知其自居正，而不善也。”幼孜与正茂却争宠而妒，数嗾言路论之归。而王篆入吏部，其见知爱甚于幼孜，数为居正言幼孜时时在外扬相公之愎谏而已，力弥缝之，冀为他日地。居正微伺得而悉之，幼孜以疾在告，居正授一札曰：“吾惫矣，寡助之，至亲戚叛之，奈何？”幼孜惧，遂乞归，居正弗留也，而以曾省吾代领工部。省吾，居正所取士也，为人贪而巧媚，小有文。其抚四川，而借军兴干没万计。入佐兵部，以右都御史掌南院。至是代幼孜。而居正之门人梁梦龙，自蓟辽总督入为兵部尚书，其品在下中，尤善媚。吏部尚书王国光，山西人，四维同乡有连，恐居正之疑之，而篆从傍为耳目。于是六曹咸倾心事居正，虽对妻子床第，无不称居正贤者。其始士大夫之谀以伊、周，渐谓为常谈，不能得居正色，则进为五臣，又有以稷、契、皋陶不为重，则直进之舜、禹，而居正恬然不以为骇怪。至中允高起愚之试士，遂以舜、禹命题，非必有他意也，而诸当事者纷纷目启愚劝进矣。

时上渐备六宫，太仓所储金钱多所宣进。居正乃因户部进御览数目而陈之，谓每岁入额皆在其内，锱铢毕尽。今考万历五年，岁入四百三十五万九千四百两，而六年所入仅三百五十五万九千八百余金，则已少八十余万金矣。五年，岁出三百四十九万四千二百余金，而六年所出乃至三百八十八万八千四百余金，则已多四十万余金。质之该部云，因诸省请留蠲免之不时，追赃人犯财产之已尽，奉旨请用之屡下，是以入数减，而出数溢也。因忧其不可继，而请上置之坐隅，时赐省览，量入为出，罢节浮费。疏上，留中。上复传旨工部置钱应用，居正亦以利不胜费止之。时言官请停苏、松织造，不听。居正面为宛曲以请，得损数之大半。复请停修武英殿工，及裁省外戚迁恩数，上多曲从之。一日，上御文华殿，居正侍讲读毕，而以给事中所上灾伤疏闻，因谓凤阳及江南诸郡屡无岁，而徐、宿之间民至屑榆皮为粥，不早赈之，则相聚为盗，赈之不可缓。上曰：“惟先生所处。”居正复奏：“上至仁，爱民如子，凡请蠲请赈无不赐允。而在外诸司，往往营私背公，剥民罔上，非惟不体皇上子惠困穷之德，意且不知臣等所以赞皇上之愚忠，殊可恨也。今给事疏云：‘报灾，则云不敢报；云请蠲，则曰不敢请。’有何不敢报与请，而推调支吾，归怨君上？即积谷一事，屡奉旨申饬，竟成虚文。彼皆有自理赃赎，未尝佐公家之急，则将焉往？臣等不胜愤懑，窃以为此辈若遇圣祖，不知当处以何法！”上怒曰：“审尔何不重处之！”居正再拜领命，乃又曰：“迩年正赋不亏，府库充实，皆以考成法行，征解不爽。今江南江困穷甚矣，河南风灾，畿辅亢旱，将来蠲赈恐不容已。惟皇上加意樽节，于宫中一切用度，及服御可省者省之，赏赉可裁者裁之。至于布施一事，尤当禁止。与其惠缁黄之流以求福利，孰若宽恤百姓，全活亿兆之命，其功德尤大。”上曰：“然。用度当从省，即赏赉亦故事耳，无所增减。”居正又曰：“夫故事者，迩年之所偶行，遂据以为口实，非祖宗故事也。世宗朝用最不为节，而晏驾之后，尚余百余万金。今岁之所进内帑者二十万，而随取随用，常告乏者，故事必不尔也。愿皇上留神。”上首肯之。于是有蠲贷而督责奉行者之旨肃如矣。江南贵豪如华亭、金坛、上海各恃势，若奸猾巧避匿而不肯完赋者，与泻卤蠏螺之民错，莫知所辨析。居正闻而深恨之，以是选择大吏精悍者严行督责，赋以时起，而民不胜楚朴，则相率而归怨居正。国家日益以富，闾阎日益以贫。然功与罪实相当。

时会居正服将除，而上宣召吏部问期日，于是手敕：“元辅张少师先生忠孝两全，今制服已满，朕心嘉慰。特赐白玉带一围，大红坐蟒、蟠蟒各一袭，金壶一把，金台盏一副，用示眷念。俾朝见后，仍御平台召对。以后朝参经筵俱吉服如旧。”既对，慰谕久之，使中贵张宏引见慈庆宫，于宫门叩头。仁圣皇太后赐白金文币。寻见慈宁宫，礼如慈庆。而慈圣皇太后慰奖尤至，赐御膳九品、金丝壶、台盏、金箸、白金、彩帛、荤素甜食十二、酒器十瓿。使张宏侍宴。甫就职，而吏部以大婚敕谕请特诏：“元辅社稷重臣，受先帝顾托，翊戴朕躬，以及大婚，弼成治理，勋绩茂著。复加太傅，增岁禄百石。先录锦衣千户简修为指挥佥事，于南镇抚理事。”居正复辞太傅，而受其余。寻吏部复举居正守制岁月为之请十二年满加恩。复再辞。诏复加慰谕，凡百余言，谓：“卿之所处，恩义两尽，足以垂范万世，特允所请，以全忠孝大节。至于卿之勋劳，简在朕心，当别有酬眷。”时复当会试，大学士申时行与学士许国为主司。而居正二子懋修、敬修与四维之子泰征皆中式矣。居正扈上谒诸陵归，即具疏乞休。中云“拜手稽首归政”，则隐然复子明辟。凡再上，而天子慰留恳切。最后手书称慈圣口谕：“张先生亲受先帝付托，岂忍言去？俟辅尔岁至三十而后商处。先生毋复兴此念。”居正乃出。而懋修即状元及第矣，敬修亦在前列，而泰征次之，皆得礼部主事。而皆邑邑不乐，人为之语：“首甲幸有三人，云胡靳此二子！”而懋修、敬修俱列史官，每出则众相指而诅，或作俚谚书而粘之宫墙。门下客至，引以相告，辄得外补。

王篆与曾省吾益横南北，给事、御史则傅作舟、王蔚、秦耀、李选、朱琏、钱某、顾尔行为之爪牙，而作舟、琏尤恣肆，选鄙无耻，人所羞而不道者。而南京兵部主事赵世章抗章言时政不便数事，皆阴以指讥居正之操切。居正怒，欲遣之，吏部尚书王国光为画策曰：“谴之是成其名也，且或以动上听，某请为公任其怨。”不旬日，出为楚府左长史，盖杜其迁转地也。又半岁，当大察，属南京吏部都察院去之。时尚书何宽与郎中李己比，而并谴司业张位。位特以居正闻丧，有所刺讥，其望实益著，以王篆属不敢抗。李己素有直声，人为之恨且惜。居正闻位谴，亦不悦曰：“何至乃尔！”而是时抗居正者，穆思孝、邹元标皆已远戍，督抚大臣故折挫之使不堪，冀以闻于居正取一快。而王篆旦夕侍居正，知其不释意于刘台。台之归，颇不理于乡人口，以是乘间使其乡御史贺一桂嗾怨家疏其盗边银不法数事。于是江西之巡抚王宗载、巡按陈某下有司悉为之证实，而辽东巡按于景昌傅会之。坐远戍，而系追其赃金，又系其父子，竭产以偿不得，则别以富人犯法者宽其罪，使为之偿。而后遣戍至岭外。无何，饮于其戍主所，归而暴得疾以死。或曰戍主有所受毒之也。而是时王锡爵归省，久之不出。其女得道仙去，有所奉大士上真，俾锡爵与友大理卿王世贞筑室于城居之，而女仙之蜕附焉。锡爵属世贞为之传语，颇传京师。给事中牛维垣、御史孙承南故尝客曾省吾，谓此奇货可以贽居正也。省吾遂为维垣具草，与承南先后论劾锡爵等，语甚危，冀以动摇上意。事下礼部，而尚书徐学谟方思所以报居正，攘臂谓：“此妖孽不可长也！”具稿欲大有处。而慈圣在西宫闻之，不怿，使中贵人张宏语居正：“神仙者，何预人事？”而言路批劾之。居正意绌，而学谟方盛气以见，居正笑谓：“此二人者，皆君乡人也，事渺小，且已往，不足道。”学谟薨然而退，事遂停寝。而南给事中吴之美辈复吠声有言，报闻而已。而赵用贤、吴中行亦与锡爵家近，王篆与省吾意未慊，则风陈炌使用故尝请夺情御史曾士楚按吴，使伺用贤、中行短而甘心焉，且因以孽锡爵。士楚之初为御史，新胁于长，不得已具疏，而中悔之。既至，叹曰：“吾向者犹豢彘也，而今乃使我鹰犬耶！且吾已愧人，复安敢愧天？”因绝不复问，移疾归。而居正竟亦无他。

有狂生吴仕期者，宁国人也，与沈懋学善。时懋学亦移疾里居，而仕期常欲走京师上书，有所规于居正，而懋学止之矣。其语颇流闻，而吴中轻薄子伪为故都御史海瑞论劾居正罪恶，亦传至宁国，而有梓之者。操江都御史胡槚属同知龙宗武，使究其人，不得，则执仕期以塞。而槚诇知其为懋学友也，使宗武捕而引懋学，且报居正，欲自以为功。而居正意不欲彰闻，曰：“小竖子耳，何足烦白简！”王篆贻书宗武，必令引懋学。而宗武不可，乃饿死其人于狱，而寝其事。王篆思所以媚居正，与尚书王国光谋曰：“彼前后上疏斥者，皆壬夫也，而意未尝一日忘复用，欲杜之，则莫若中之考察之例。”于是因大觐，疏请录诸戍斥者姓名于察吏后而榜之，示不收。居正悦，报可。诸戍斥人皆非外僚，不当觐察，而戍者已重于察吏，不当榜，即榜，而异日安能以例杜其用也？人谓居正敏识人也，而昏誖若此，知其不久矣。

上之初即位，冯保朝夕视起居，拥护提抱差有力焉。小所扞格，即以闻慈圣，而慈圣素诲上严，切责之甚苦，且曰：“内廷可耳，即使张先生闻之，奈何？”于是上严重居正。而冯保意自得，所以事上不能一切顺，上渐长而厌之。保内恃太后，外挟居正，待上左右贽御殊苛峻，小与上狎，辄牵下加笞责。诸有财力可资藉，监局多持不与，而与所私门下阍张大受辈，使为上耳目，颇倚保势，藐上左右。如孙海、客用则乾清宫之用事者，孙德秀、温泰，司礼之参佐，周海则兵仗之领局者也，皆贵幸，善为媚，而不甘保之见凌。上颇好驰骑、挽强弩、击剑，豪饮至醉，海等以言激之。上怒甚，睨视其侧有二监，皆保养子，手剑杀之。即骑而驰之保所，呼而复欲杀之。保已知其事，惧，拥大石支门。会上醉已甚，扶归，熟寝至晓。保亟趋谒慈圣，为肤受语。慈圣怒且骇，召上跪而诘责之，语不可闻。上哭谢罪，则曰：“孙海、客用诱我耳。”慈圣乃使保捕海、用，杖而逐之南京为小火者，发孝陵种菜。而尽收乾清宫所蓄兵杖，钥之库。且使上手书诏自责，谕内阁。居正请于上，谓海、用处之轻，复削净军。而又疏条海、用与德秀、泰及周海罪恶，请并逐之。其司礼监中贵及内侍皆敕令自陈，上裁去留。因劝上戒游宴以重起居，专精神以广胤嗣，节赏赉以省浮费，却珍玩以端好尚，亲万几以明庶政，勤讲学以资治理。上迫于太后，不得已，皆报可。于是左右亲信之为狎而他失冯保意者，所余无几矣。

居正当上初政，尝纂古君人治乱之事，而条治者八十一，乱者三十六，以应阴阳之数，绘而为图，以俗语解之使易晓。至是，复属儒臣纪高皇帝及列圣《宝训》《实录》分类而成书，凡四十：曰创业艰难，曰励精图治，曰勤学，曰敬天，曰法祖，曰保民，曰谨祭祀，曰崇孝敬，曰端好尚，曰慎起居，曰戒游佚，曰正宫闱，曰教储贰，曰睦宗藩，曰亲贤臣，曰去邪奸，曰纳谏，曰理财，曰守法，曰警戒，曰务实，曰正纪纲，曰审官，曰久任，曰重守令，曰驭近习，曰待外戚，曰重农，曰兴教化，曰明赏罚，曰信诏令，曰谨名分，曰裁贡献，曰慎赏赉，曰敦节俭，曰慎刑狱，曰褒功德，曰屏异端，曰饬武备，曰御夷狄。其辞多检切。请以经筵之暇进讲。又请立起居注，纪上言动与朝内外事，为修史张本。日用翰林臣四员入直，应制诗文及备顾问。上皆优诏报许。

旋以满十二载奏最，上为召吏、礼二部传谕：“元辅居正受先帝顾命，夙夜在公，任事任怨。虽称十二年满，实在阁十五年。忠勋异常，恩典宜厚。”寻使司礼中贵张诚赐白金三百两，彩币四十皆有副，坐蟒、蟠蟒各一袭，酒六十瓿，钞十万贯，馔羞五卓，羊豕鹅鸡饧蜜油面枣果薪烛之类，多以千百计。手敕褒谕，称其“精忠大勋，朕言不能尽，官不能酬”。及吏、礼二部议上，加上柱国、太傅、支伯爵俸，仍加岁米二百石，予一子尚宝司丞，给四代诰命。下玺书褒美，锡宴礼部。疏辞上柱国及伯爵俸而已。明兴，文臣无真拜三公者，谓居正当力辞。至是皆惊怪，以为且必封公侯，加九锡。而居正亦益汰，毋论六卿，其视四维等若不屑与称僚寀者，四维等事之益谨。

而居正则亦已病矣。病得之多御内则不给，则日饵房中药，发强阳而燥，则又饮寒剂泄之，其下成痔，而脾弱不能进食。使医治痔小效，寻下壅结而不能畅，不获已，复用寒剂泄之，遂不禁，去若脂膏者，而大肠亦遂出，日以羸削。上时下谕问疾，大出金帛以为医药资。凡四阅月，竟不愈。而自六部卿大臣、翰林、言路、部曹，下至官吏冗散，亡不设斋醮祠庙为居正祈祷者。吏部尚书而下舍职业而朝夕奔走，仲夏曝身赤日中。延至南都、山、陕、楚、汴、淮、漕抚按藩臬，亡不醮矣。居正深居不出，若使知之，则赂其家人以达，取一启齿而已。上始令四维等理阁中细务，而大事犹即家令居正平章。居正始自力，而其后惫甚，不能遍阅，然尚不使四维等参之。辽东复以大捷闻，居正遂进太师，岁加禄二百石，子为指挥佥事者进同知。而四维亦加少傅、太子太师、建极殿大学士。时行加太子太保。居正病益不可为，乃疏乞归。上复优诏慰留，称之为“太师张太岳先生”。居正度不起，而上亦使人问可次入阁者。居正首荐礼部尚书潘晟，次则尚书梁梦龙，侍郎余有丁、许国、陈经邦，而复荐尚书徐学谟、曾省吾、张学颜，侍郎王篆等，皆可大用。而指王锡爵为奸邪。上为粘之御屏。先是，居正病，大臣为设醮阁中，典籍以请，时行执不可。已，居正病剧，大臣复有言醮者，时行笑曰：“此再醮矣。”居正闻之怒。至是，荐晟位时行上。然晟虽居正故识，不甚重之，而冯保，晟故所授书者也，强居正使荐之，时居正已昏甚，不能有所主矣。

居正待其子弟严，每三五日入问安，颔之而已，不交一言。而以貌羸，甚恶人见之，卧帷中，至明不闻声，家人怪而发焉，则气绝矣。讣闻，上怆悼辍朝。赐斋檀麻布五百匹，米二百石。两宫麻布二百匹，米二百石。又与潞王合赙白金二千三百两；香及油为斤者，烛为对者，以千计；薪为斤者，以数万计。祭九坛，复增七坛，大约视国公之兼师傅者。赠上柱国，谥文忠。遣官营葬。仍命京堂之四品者，锦衣之在堂上者，护丧归。其子编修嗣修等疏辞谢。上报谕：“朕念先生受先帝顾命，鞠躬尽瘁，殁而后已，忠劳可悯。”遣司礼中贵人陈政护丧归。俱令驰驿。居正之丧与辎重凡七十余艘，用夫三千余人，前后十余里不绝。

于是四维始为政，而事渐变矣。冯保亟为上言起潘晟为武英殿大学士，使行人即家召之，驰驿来京。晟鄙而贪，士论所不齿，一旦脱废籍大用，亡不姗且笑之者，而益以追恨居正。四维度时行不欲为晟下，于是合而风给事、御史数上章攻之。四维虽以冯保故拟旨留晟，然而无褒美，第云“为故辅臣所荐”而已，以示轻晟意，冯保不悦也；而御史荐吴中行等诸臣当召用，冯保怒而黜之。而给事、御史有诋居正时政者，居正之客诸大臣犹持不肯行，于是徐学谟归女于时行之少子以自固。而冯保以病在告，少时，给事、御史复乘间论劾晟。晟上疏辞，四维拟旨放之归。时晟已至临安道中，委顿返驾。冯保病起，恚曰：“我小病也，而遽无我！”居正之党王篆、曾省吾、朱琏微知之，谓四维之且甘心于居正，而逐我曹，因委身自昵于时行，还往无间。而是时余有丁亦得入文渊阁大学士矣。

皇太子生，上喜甚，因上两宫徽号，颁诏赦天下。四维进少师、中极殿大学士，时行进少保、户部尚书、武英殿大学士，而有丁遽加太子太保。遂以杜中官口，而冯保至录一侄都督佥事矣。张宏以下为锦衣指挥使同知佥事有差。保之始欲封伯爵，而四维以无故事难之。保诟曰：“尔由谁得今日耶？而负我如是！”篆、省吾行数万金为保寿，益欢接无间，得从容言四维短，而亟称时行。相约逐王国光，则省吾代为吏部；逐陈炌，则篆代为都察院。四维，故炌所造士也，而省吾以陵工辄进太子太保。御史某者，篆所厚也，遂上书极论王国光，而中谓国光媚四维，拔其表弟王慊为吏部主事。四维引嫌不敢出。时行遂拟罢国光，而于工部覆谦交代疏，以御批责其钻刺而谪之，于是言者纷然起攻。四维窘甚，求徐爵、张大受为保道地，皆有贿。于是时行小罚言者以解，而四维谓时行之子与谋，遂水火矣。国光既去，而拟当代者，冯保私其乡人梁梦龙，王篆不敢违，遂推梦龙。省吾以篆之负约也，怒而相诟，至相击。朱琏复为之交鬨其间，遂不可解。

而上故所幸中贵人张诚者，见恶冯保，上不得已斥之外，而使密诇保所为，遂及居正。至是，诚复入，悉以两家交结恣横状闻上，且谓其珍玩宝藏逾于天府。上心动。而冯保又以止上郊天及选婚事得罪，左右浸言保过恶。其与四维善者泄之，而四维遂以属其门人御史李植，使极论徐爵擅入宫禁，为保拟旨挟诈通奸诸违法事。而他复论曾省吾贪邪从欲，欲以尝上，而上已执冯保禁中矣。于是御史江东之杨四知遂极论保罪状，寻逮徐爵，下缇骑狱。省吾勒致仕。而谪冯保为奉御居南京，其下大阉张大受等悉夺职从徙，而尽籍其家。保金银百余万两，珠宝瑰异以万计，他宅舍田产器用称是。大受等所籍亦不赀，内藏充牣。而上益心艳居正，疑其赢积或过当矣。

始居正卒，而王篆犹挟冯保以恫疑恐喝，士大夫尚畏之，其衔恩者趋之若流水。有两子，一试其乡，一试于南都。试南都者，九卿、给事、御史出郊迎，巡按以下为之饬传舍、具邮供，提学至檄属邑之隽同经者与处，而监试御史当试时，委曲使之同号，竟日至暮，美酒粱肉、水陆之珍络绎馈饷，御史至自具草，使同号者酌量之，且代为书，唯坐饮噉食耳，竟得中前列。而其乡之试者亦与选。人情益愤愤，而言官乃列上其事，并论劾居正三子躐取上第，而四维之子泰征已为山西之第二人，时行之子用嘉，顺天第六人，而用懋冒浙籍与选如篆矣。四维虽恨居正，而畏其不利己，乃不复穷究，而第摘居正，篆之乱政，悉削籍为编氓。时给事、御史新进者益务攻居正为奇，并及其党，而御史杨四知语尤峻。于是居正始夺上柱国、太师兼太子太师，再夺谥。而王篆、曾省吾、朱琏、陈瑞辈，毋不斥削，朝班几为一空。而吴中行、赵用贤等皆召，补官有差。刘台赠光禄少卿，还其产。御史魏允贞见四维、时行之子先后预荐而亡有及之者，意不平，乃于建言疏，颇讥切时政，而谓二相不改居正之覆辙而私其子。坐贬。二相皆有疏辩，时行尤龈龈强饰，人莫不唾之。而其后执政骤迁允贞至吏部郎，以为差善补过云。四维知海内之怨居正深，一切务为宽大，以收人心。而法度渐废弛，至大计贪酷不谨罢削者，亦得复官及章服，而祖宗之法圮且尽矣。

时行既已为王篆辈所推，意不自安，曾得寒疾，逾月不能起。四维语时行之客曰：“夫首相者，若四时之有春，行必有夏，有俟煎迫耶？”时行起，不敢谢过，唯默默而已。而泰征、用嘉复登第，四维嗾其门客之在言路者，俾具草，令先攻尚书徐学谟，以赏上，学谟斥，即攻时行。草具将上，无何，四维以父丧归。

四维家素富，累积金至百余万，而犹纳贿不已。度不可如居正例夺情，乃大行金于上左右张谅、张诚诸用事者，使为间时行。上颇心动，久而察知其无他得，稍自安。而御史羊可立者，亦四维客也，乃复追论居正罪恶，而谓居正以私构成辽庶人宪狱。辽庶人之妃因而上疏辨冤，且曰：“庶人之库金宝万计，悉入居正府矣。”上喜，以可立籍居正。乃命司礼中贵张诚及刑部右侍郎丘橓，偕锦衣指挥、给事中往籍其家，并勘故构王宪事。

王宪者，其父庄王薨，以幼未立，而居正之祖父为护卫卒。太妃闻居正少警颖，且与王同岁，召而奇之，赐之食，而坐王宪下，且谓：“而不才，终当为张生穿鼻。”王宪以是惭居正。而会居正登第，召其祖虐之酒，至死。居正心衔王。然王淫酗，暴横其国，远近皆苦之，弹劾屡上，后遂至削国身死。当削国时，居正虽在阁，然不甚当事，所谓金宝者，雠语也。

张诚等行，则居正诸子颇侵夜焚其奇货禁物，而荆州守令以御史意，先期录其人口出。其子女遁避空室者不及发，已锢其门，则饿死者十余曹，皆为犬所残食而尽。发其诸子兄弟藏，得黄金将万两，白金十余万两。长子敬修不胜刑，自诬伏寄三十万金于曾省吾、王篆、傅作舟等，然尽其产不能十之三，而敬修自缢死。家人亦有从死者。事闻，时行等与六卿大臣合疏，请小缓之。于田诏留田千亩，以赡其母。而省吾等追究亦小缓矣。

时御史丁此吕复追论科场事，谓高启愚之以舜、禹命题，为媚居正策禅受，且旁及诸党人。时行拟旨留启愚而报处其余。于是吏部尚书杨巍等驳此吕为暧昧中人，以大辟，若先朝之赵文华、王联等。旨下，虽出此吕于外，而夺启愚职，焚其告身。给事中王士性等窥上旨所向，遂极论杨巍，且谓时行实党居正而主之；内阁部院诸大臣复劾士性等，旃席之地几成讼庭。于是彼此相率而诣中贵人求援，时行、巍虽得留，而大权悉旁落矣。其后言者复攻居正不已以媚上，于是复敕法司尽削居正官籍，夺其所赐玺书、四代诰命，以罪状示天下，谓当剖棺戮尸，而姑免之。其弟都指挥居易，子编修嗣修俱发戍瘴地。李植、江东之、羊可立以能发大奸，迁京秩有差。而时行等圣诞推恩，时行加少傅、太子太傅、吏部尚书、建极殿大学士，余有丁加少保、户部尚书、武英殿大学士，许国亦加太子太保、文渊阁大学士。其赏犹先四维，时行惧，行万金张宏、张鲸等，始获称元辅。每颁赏，异于余、许。

明年，云南上莽酋捷，时行复加少师、太子太师、中极殿大学士，有丁加少傅、太子太傅、建极殿大学士，许国加少保、武英殿大学士。时行自意贵极，可以杜四维出，即出，不至位其下，而滥典逾于居正矣。

（《嘉靖以来首辅传》）






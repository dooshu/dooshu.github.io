○元宗幸普安郡制

门下：我唐受命百有十载，德泽浸於荒裔，声教被於殊邻，绍三代之统绪，综百王之礼乐。我高祖神尧皇帝奄有大宝，应天顺人；我太宗文武圣皇帝戡难造邦，光宅天下；我高宗天皇大帝修文偃武，惠绥四方；我中宗孝和皇帝聿遵孝德，惟新景命；我睿宗大圣真皇帝清明在躬，元化溥畅。朕承累圣之洪训，荷祖宗之丕绪，兢兢业业，不敢自宁。往岁韦氏作逆，宗社将坠，是用翼戴先后，扫荡凶徒。宸极既贞，寰区载晏，尔来在位，乘五十年，中原幸无师旅，戎锹岁来朝贡。夙兴旰食，勤念苍生，庶宏至理，就跻仁寿。愧无帝尧之圣德，而有寄体之不明，致令贼臣，内外为患，蔽朕耳目，远朕忠良，或窃弄威权，或厚敛重赋。泉壤一漏，成此滔天。构逆召戎，驰突中夏，倾覆我河洛，扰乱我崤函，使衣冠奔走於草莽，黎庶狼狈於锋镝。伊朕薄德，不能守厥位，贻祸海内，负兹苍生。是用罪已责躬，寤寐战灼，上愧乎天地，下愧乎庶人，外乎四海，内愧乎九族，乾乾惕厉，思雪大耻。夫定祸乱者必仗於群才，理国家者先固其根本。太子亨，忠肃恭懿，说礼敦诗，好勇多谋，加之果断。永王、盛王琦、丰王珙，皆孝友谨恪，乐善好贤，顷在禁中，而习政事，察其图虑，可试艰难。夫宫相之才，师傅之任，必资雅善，允属忠贞，况四海多虞，二京未复，今当慎择，实惟其人。太子亨宜充天下兵马元帅，仍都统朔方、河东、河北、平卢等节度采访都大使，与诸路及诸副大使等计会，南收长安、洛阳；以御史中丞裴冕兼左庶子，陇西郡司马刘秩试守右庶子。永王宜充山南东路及黔中、江南西路等节度支度采访都大使，江陵大都督如故；以少府监窦绍为之傅，以长沙郡太守李岘为副都大使，仍授江陵郡大都督府长史兼御史中丞。盛王琦宜充广陵郡大都督，仍领江南东路及淮南、河南等路节度采访都大使；依前江陵郡都督府长史刘汇为之傅，以广陵郡长史李成式为副都大使。兼御史中丞。丰王珙宜充武威郡大都督，仍领河西、陇右、安西、北庭等路节度支度采访都大使；以陇西郡太守邓景山为之傅，兼武威郡都督府长史御史中丞充副都大使。应须兵马、甲仗、器械、粮赐等，并於当路自供。其诸路本节度采访支度防御等使虢王巨等，并依前充使。其署官属及本路郡县官，并各任便自简择，五品以下任署置讫闻奏，六品以下任便授已後一时闻奏。其授京官九品以上并先授名闻，奏听进止。其武官折冲以下，并赏借绯紫，任量功便处分讫闻奏。其有文武奇才，隐在林薮，宜加辟命，量事奖擢。於戏！咨尔元子等，敬听朕命；谨恭祗敬，以见师傅；端庄简肃以莅众官；慈恤惠爱，以养百姓；忠恕哀敬，以折庶狱；色不可犯，以临军政；犯而必恕，以纳忠规。往钦哉！无替朕命。各颁所管，咸令知悉。


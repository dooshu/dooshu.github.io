45　十二相屬


朱文公嘗問蔡季通：「十二相屬起於何時？首見何書？」又謂：「以二十八宿之象言之，唯龍與牛爲合，而他皆不類。至於虎當在西而反居寅，雞爲鳥屬而反居西，又舛之甚者。」韓文考異：「毛穎傳封卯地謂十二物，未見所從來。」愚按：「吉日庚午，既差我馬」，午爲馬之證也；「季冬出土牛」，丑爲牛之證也。蔡邕月令論云：「十二辰之會，案：蔡邕月令問答，「會」作「禽」，當從之。五時所食者，必家人所畜，丑牛、未羊、戌犬、酉雞、亥豕而已。其餘虎以下，非食也。」月令正義云：「雞爲木，羊爲火，牛爲土，犬爲金，豕爲水。但陰陽取象多塗，故午爲馬，酉爲雞，不可一定也。」見孟春之月「食麥與羊」正義。十二物，見論衡物勢篇。閻按：「獨不及辰之禽龍。」〇集證：論衡言毒篇：「辰爲龍，巳爲蛇。」説文巳部亦謂巳爲蛇象形。

【集證】論衡物勢篇：「寅，木也，其禽虎。戌，土也，其禽犬。丑、未，亦土也，丑禽牛，未禽羊。亥，水也，其禽豕。巳，火也，其禽蛇。子亦水也，其禽鼠。午亦火也，其禽馬。酉，雞也。卯，兔也。申，猴也。」又按乾鑿度「孔子曰：復表日角」，鄭注云：「表者，人體之章識也。名復者，初震爻也。震之體在卯，日出於陽，又初應在六四，於辰在丑爲牛，牛有角，復人表象。」是丑爲牛之證。史記陳世家：「周太史筮敬仲完，卦得觀之否，云若在異國，必姜姓。」正義曰：「六四變，此爻是辛未，觀上體巽，未爲羊，巽爲女，女乘羊，故爲姜。」是未爲羊之證。九家易注説卦曰：「犬近奎星」，蓋戌宿值奎也。是戌爲犬之證。易林坤之震亦云「三年生狗，以成戌母」。

【元圻案】唐彦遠法書要録曰：「梁庾元威論書：『齊末王融圖古今雜體，有六十四書。湘東王遣韋仲定爲九十一種〔一〕，謝善勛增其九法，合成百體。内有鼠書、牛書、虎書、兔書、龍書、蛇書、馬書、羊書、猴書、雞書、犬書、豕書，此十二時書也。』」

〔一〕「韋仲」下原衍「將」字，據四庫本法書要録卷二梁庾元威論書删。






戊寅除夕


其一


朔吹寒花载酒过，流澌一夜满江河。
音书断后凭烽火，岁月惊心长薜萝。
五饵事虚龙帐入，四愁歌遍雁门多。
请缨无计悲华发，徒作词人奈尔何。

其二


愁听鼓角路漫漫，柏酒盈樽未忍乾。
扬子驿前频问讯，滹沱河上寄加餐⑴。
莺花岂独沧江稳，甲仗犹怜太白寒。
虚拟明春游五岳，那堪此夜忆长安。
⑴ 时虏警日急，予每遣使从江上幕府问信，而予友杨伯祥方参卢司马军事





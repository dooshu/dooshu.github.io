景忠祠题壁后记


按：本文写于一八九五年冬，据丘逢甲诗文手稿第六册校录。景忠祠在广东蕉岭县城西北长潭胜景“一线天”附近。“一线天”为明末抗清义士林丹九先生殉节处。两侧壁立数十丈，仰视天如一线，飞流凌空而下，故名。

予目短视，不便题壁；拙于书，不敢题壁。欲题之壁多半为过客涂抹殆尽，不得题壁；即题而村伧野僧不知护惜，不愿题壁。境之所触，或别有伤心，或同游非人，俗务牵制，得人或谈谐哄作，不暇题壁。弱冠以前，童心未化，词源滚滚，不择地以出，或一日赋万言，一夕成诗百首，人咸诧曰才，亦辄自信曰才；既而悔之，始一出于矜慎而伫兴，即就之作遂稀，不能题壁。于是荒亭、古驿、梵刹、琳宫，乃遂鲜仲阏父笔痕墨迹者，此亦藏拙之一道也。

景忠祠者，邑人所以祠林丹九先生林丹九，明末镇平（今广东蕉岭）人。率众抗清，

兵败不屈，自坠于“一线天”。者也。乙未重九，予始得拜先生之祠。久之，乡人有议其无题壁诗者。予游长潭五言古诗六首，其四即为先生发议，但前后章均纪游之作，不宜疥先生壁。友人有谓可截此章题之者，然六章自为篇法，不应断章别出，且亦无此体例。予见题祠壁之诗，前人多为律句，乡人已爱予诗，又爱先生之壁，无已，请为七言律诗二首，俟暇日再游，当破例补书于无屋漏痕处。

嗟乎！上雨旁风，祠宇之颓败实甚，此邑贤有司之责，亦乡贤士大夫之责，爱斯壁者所当念也。夫敬先生者固不系于题壁诗之有无，先生风节壁立万仞，亦不以祠为重轻；然有举毋废，古之训也。佛为西方圣人，其地去此数万里，其人去今数千年，尚为议修其寺庙，况近如先生之贤、之祠宇乎？请以此诗告邑不能诗而又能爱先生之壁者。至于予赁庑而居，尚未能及相如四壁立：出有题壁之诗，入乃无题诗之壁；固不应舍己之壁，而先谋先生之壁题焉。发其议可也，倡其事焉未可也；邑有人焉，当有感予言而兴起者也！十一月十六日夜自记。

一八九六年






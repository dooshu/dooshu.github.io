○授孟京兆尹制

门下：天府惟雍，神皋作京，当四海之会同，在三辅而尤剧。汉以郡国二千石高第入守，而毂下称之，今因其制而选用，亦陟明於辨理也。正议大夫守汝州刺史兼御史中丞知本州营田上柱国平昌县开国男赐紫金鱼袋孟，端一简亮，外宽内肃，兼文行忠信之美，达礼乐刑政之要。在割能断，见事风生，历践通列，侃然处正。自守梁宋，化行山东，承大军荆棘之馀，当析骸易子之後。苦心精虑，夙夜思职，淳卤载作，岂止十千之耦；流人自占，实逾八万之数。可谓大郡表率，一时理平，移镇汝坟，不易其操。懋兹声绩，堪委重烦，京师化源，庶尹之则。承平无事，统正犹难，或多毁伤失名，数月辄罢；况寇难未靖，边备尚劳。率西之师，取给畿内，戎衣军饷，困竭闾阎。奸人豪夺，吏气伤沮，屡有申敕，未惩其弊。思得至公明断之才，旷然大变其俗，是用命尔典司剧任，勉修先父之职，以继缁衣之好。肃清权右，扶养元元，无俾赵张，专美有汉。可守京兆尹，依前兼御史中丞，仍充勾当神策军粮料及木炭等使，散官勋封赐如故。


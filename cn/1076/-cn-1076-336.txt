卷三百三十六

钦定四库全书

历代名臣奏议卷三百三十六

明　杨士奇等　撰

御边

宋孝宗隆兴元年显谟阁直学士虞允文论唐邓不可弃两军守御之策上奏曰臣伏蒙圣恩赐臣御札睿明旁烛察臣区区之心於数千里之远奨训有加臣下拜伏读九殒此身不足以报益当自尽以副陛下任使作成之意臣契勘唐邓二州虽非形势所在而足以为襄阳之藩篱藩篱存则襄阳固襄阳固则上流一带可奠枕而安矣是唐邓不可以轻弃而无险可恃又不可劳兵远争臣故与三将共议以两军重兵聚於唐邓之间因新野古城垒为胜势则唐邓重而敌不敢进兵深入为必取必守之计也盖唐邓不可以兵守但以兵势守之尔敌知官军之力聚於新野而深沟坚壁不与之战当清野之後无可因之粮草又多出忠义之兵抄略其粮道以臣料之敌未必能为旬日之留又岂能必守吾唐邓二州也官军少而敌兵衆要当以智筭胜之使之深入而不能以久留则唐邓终为我有襄阳以固而上流自安此臣得於羣策以为当然者如用赵撙之说以鄂州兵保湖阳用王宣之说以荆南兵保顺阳相去既远兵力又分唐邓中虚无可恃之兵势敌何所顾忌舍唐邓而不坚守也兵有机变更须临事以应之但比来诸将为国致命者少谋身自便者多臣今未敢以二城置度外之说与二将言之盖恐二将知陛下已许臣弃唐邓志气遂怠不为边面之用也伏乞陛下垂察又今日军政之弊陛下数语之间无不曲尽圣德明远诸将敢不心服胆落革其故习以荅明训臣先日所奏止是两军屯於襄阳之数分戍之兵不在焉臣据王彦申到两军緫数今具别劄进呈臣究其甲军凡四万二千人而轻兵辎重火头凡二万六千四百七十九人是轻兵辎重火头占破之数过於甲军之半不可不略行整治今明诏所谓上下征利兵力单寡平居冗费缓急误事其明效大验臣窃於两军亲见之此臣之所甚愤有心於革去而恐事未一就谤已四驰万里难明亦臣所甚忧也臣先日既委曲以交其欢心又明白以示其好意使各自为谋而自捄其过虚额者补之老弱者删放之占破强壮者拘集之期於甲军之数加多以待国家之用而已若久之而有不去之弊臣当随宜从长行之别具奏知伏乞睿照

允文又论措置唐邓一带为必守计上奏曰臣伏惟陛下聦明睿武出於天授当和战二议羣言纷乱中独运圣断不惑不疑去取是非咸归於当不独覆载之下一草一木皆有嘉生之意而敌之情伪无不远烛敌之气亦夺矣臣比闻已遣胡昉等先往议四州之地而二使人後发且留淮上以待则圣谟既已坚决据探报敌帅留昉等驰骑吏往燕京臣料敌人亦无不从非久当有的报况近日屡报境上敌兵名为东南行而其实东北去近有女真契丹人来归其说亦合识者以此为中国恢复之机顾恐弗用尔敌何敢深入与我争此四州地也今敌中多事臣窃见陛下不弃此四州已着於施行之迹则唐邓两城不可以不措置为必守之计臣尝密委官属前去相视而邓州城多颓圮楼橹守御之具亦未备臣今日已令王宣亲往审度凡当计置费用臣从本司一面酌量应副惟唐州城初未修筑若既和之後当於二三月以後兵戍解严农事未兴之际量行营治若自砚瓦坡方城大成山各依险要为小堡而唐州有城濠为戍兵家计则襄阳之藩篱固而国家上流之势有泰山之安矣臣询之羣议以为当然况泌河之运可以直抵唐州城下无飞挽调发之劳而可以积粟异时朝廷有进取之图此道路之所从出也盖不独守而已少须和战有定论别具奏禀所有两军人马见不住增数教强弓弩手虽正旦亦令就教场拍试小人志於得利不以为劳互相激劝以希赏不待入敎塲自习事艺一有出入必能为陛下用也至如絶边戍守之兵亦令两都统分差统制官前去按敎整治队伍量加激犒以慰勉之矣伏乞睿照

允文又论亲临唐邓措置修城之役上奏曰臣奉圣旨目今荆襄别无事宜可令虞允文赵撙王宣依旧回襄阳府仍措置两军官兵更番休息臣恭依圣训契勘荆鄂两军人马统制将副等系分作两番休息第一番自四月二十三日以後节次各归本寨亦已参照诸军体例量支起发犒设外其唐州第二番修城官兵亦已回襄阳依旧入敎臣於五月初二日赵撙王宣於初六日各回襄阳去讫臣自去年秋初到襄阳询访边防利害凡士大夫之知兵者皆言湖阳小邑无二三十家又无城壁非必守之地比鄂州军开东北一面壕亦无寻丈之广意在缓急退保襄江可危可虑惟唐州之方城有大山林木可战可守实古之楚塞俗亦谓之方关今郡无城池诸军无家计可保又粮运尽仰民力岁有不给之忧诸将每以此藉口臣他日从容问之诸将亦云形势之地当在方城而果以艰食为辞臣既审知如此时敌兵临边日夜训习将士以待战用力未可议其後臣寮上言修筑边州城壁十月二十七日奉圣旨令制置司措置臣以和战未分施行未得而城唐之举未尝敢忘於今年正月初三日初九日两具奏知大略只竢和战有定论方兴工役至三月十一日金字牌逓御前降到都督府黄榜乃敢遣赵撙亲往唐州规画计度工料至三月末间回议定分军为两番乘四月内暑气未盛时兴筑於一月内讫事盖五月以後大暑大雨八月以後又廹防秋不可使战士更就他役也当赵撙城唐之日虽据探报敌兵内徙远去而出我不意乘我士卒疲劳仓卒之间薄我军於城下不可不深虑故王宣以轻甲屯方城名修方城赭阳陂为屯田之用其实远斥堠谨防托絶敌奔冲之患其他要害去处亦遣偏裨设伏所以固安城唐之军心潜消意外之变故也臣既先奉御札令臣每事亲临又两大将临边而臣独居内郡必谓臣怯他日寇至有见轻之心又见陛下分命两宣谕往淮东西措置臣何敢偷安惧极边之危惮暑中一行也臣至唐州撙宣得探报敌帅闻官军大将会於唐敌中奔走惊扰颇怨富森之械我使人而忧我师之袭之也引兵又退数舍而萧定远者遂以四千骑走汴衆谓敌之弱势至於如此而臣窃自咲者能料其来攻不能料其遁去也大抵无事之时职思其忧不敢怠忽所以为有事之用如自以为无事因循度日则一旦事至虽穷昼夜之力有不及为者矣今唐邓二城及樊城皆已毕工余小小敌棚炮座之类当戍之兵旋旋为之而泌河之粮船相衔而上终岁可以不役一夫逮至秋中或战或守必为万全之利如朝廷必欲弃此二州臣已具申乞别遣官矣况臣之覊蹇百病交攻食饮日减憔悴骨立不能尽其报国之志展尺寸之力於後日以备陛下使令之命也庄周曰知其不可奈何而安之若命臣已累具奏仰干天听乞赐罢免令蚤归蜀以便医药余年可保而晚节获全敢忘陛下今日生全之造臣已力疾行次郢州伏望睿慈检照前奏特赐施行

允文又论唐邓州必不可弃上奏曰臣至孤远叨被二圣非常之知始终异等之睠日夜念所以报神明寔临之今者唐邓二州名为空城其实系上游之存亡甚重臣不敢言其形势之扞蔽地里之广袤户口之蕃庶与异时进复中原之涂辙独有一事利害至切不敢不奏禀臣去秋抵汉上防托之兵虽薄所以不至於忧危谓必可寛北顾者敌在颍昌襄郏为家计去襄阳为远使其引兵深入则粮道回远必以人力车乘而运势不容久留也若弃唐邓而敌人以唐邓为家计去襄阳为近聚兵积粮一旦进发可半日抵城下其粮道自唐州之泌河顺流而下直抵汉江可以与官军久相持而汉江之险我且与敌共之矣汉江在春冬之月可以踏浅径度之处凡三十有二臣欲亲行汉江比乘五月涨水其襄郢间坐舟尚有着浅不能行处郢州又在江之北见有积粮十余万硕敌若於此分兵驻守则官军隔越於外真有德顺往年之忧况京湖饟道遂絶秦蜀马路不通又敌兵东可以入随西可以窥荆南其势横溃我之兵力有不能支矣此皆两路士夫军民之所共忧而臣一一亲历其地知其事之果不可不虑也臣非不知陛下许臣弃此二郡则臣之责轻又非不知臣弃此二郡与时宰合可以保位而希进臣不此之为而区区然必进其自危之说者後日之忧系宗庙社稷至大臣今於此事若尚畏避时宰缄默不言则臣负陛下而祖宗在天之灵必不佑臣矣臣前後论奏莫不委曲详尽伏愿陛下审思而徐行之臣见亦一面遣官属诣朝廷子细禀议次重念臣病已沈痼决不能支梧尝於今春奏云或弃地请和臣即挂衣冠而去不敢先负陛下臣今敢坠此言哉扶力亲书姑以见臣垂死不敢忘君之义惟陛下哀矜深察之

允文又论固守唐邓州方略上奏曰臣比准金字牌逓御前封降到三省枢密院劄子奉圣旨令臣同赵撙王宣计议将来敌人侵犯唐邓合作如何备御条具闻奏臣契勘襄阳为吴楚上流襟喉之地而唐邓二郡实襄汉之藩篱臣不敢引古为辞姑以近事证之当绍兴议和之时割此二州以遗敌襄阳之疆封才数十里无一山一水一城一池之限至三十一年金人叛盟刘萼之兵出唐邓官军无一战之地一旦便自光化顺流薄我军於襄阳城下是时亮之意不在襄汉但分兵为犄角相持之势会亮死萼引兵去唐邓之民开门以纳官军遂能复此二郡为上游之藩篱此天也敌入寇之路虽云不一如蔡之确山径出比阳汝之鸦路径出南阳嵩之船平商虢之峡口径出内乡然自颍昌以至襄郏今为敌之家计自襄郏至方城实敌入寇之大路昔唐州无城又无积粮赵撙不得已开湖阳之壕一以备敌骑冲突一以就仓底之粮【仓底地名】然湖阳无城可保壕又浅隘非与敌相持必守之地今赵撙修唐城既坚高与邓州之城表里相为蔽援又泌河可以舟运直至唐城之下城中既有储积官军有粮可食有城可保家计固而诸军之心亦固矣若敌自襄县来窥我唐邓不独粮道回远又以人力车乘而运则馈饷之给视我为艰若以少兵而至必不能进攻吾城官军之守城者足以破之若以重兵而至则官军之守城者可坚壁不战以待援兵之至盖湖阳大兵进可为唐城之援荆南之军出新野南阳而与之合则敌腹背受敌旷日相持敌粮尽力屈引兵而却岂不为官军追袭之利也或曰敌兵之来他路错出不止於唐邓而不思二城坚守我之官军合势持重而不战胜负未分敌敢从他路径至襄阳城下万无此理也况他路险隘去处各分偏师以保之缓急又遣神劲弩手为之助而全吾大军之力因地利以致敌敌至而不能与我速战我之轻兵与忠义兵又抄絶其粮道敌岂能久留以与我必争此二城使争而得之不知其何以为必守之计也驻兵六七万以上则无粮以自给若三二万人官军可谈咲破之矣士大夫之忧但以或弃二郡敌得以为家计积兵积粮婴城自固一旦窃发襄阳之城未必可保尔至二郡之粮以臣观之自今以往必不烦诸将之忧试以去年春及今年春较之已有明効可释羣心之疑臣尝检照案踏去年春调兵二万人至唐州以应敌不过旬日间而起七郡之夫运粮诸军纷纷犹曰乏食今春以二万兵城唐积二十五万工前後踰月诸军饱食之余尚有三万余硕见在盖措置水运比陆运有间矣虽敌之来路未可前料而兵之机权亦难执一至於形势所在有兵以御敌有城以保兵又有粮以给兵之食皆足以为守唐邓之根本也赵撙王宣各具到守御之策与臣之说大抵亦相类谨具进呈欲望睿慈采臣今来所奏更赐详酌以方略授诸将俾得以悉力奉行不致误事伏候睿旨

允文又论固守唐邓兵势粮运上奏曰臣伏蒙圣恩赐臣及赵撙王宣御劄一封圣谟闳远圣训坦明而圣恩不遗曲示始终之睠下拜感激顾犬马一死诚不足以报也臣伏读圣训以臣所奏坚守唐邓而诸路有可入寇处别未见条画此独於二郡而全胜之策未尽此臣愚闇浅识近虑有所不逮皇惧载心无以自容而先日三省枢密院指挥但问将来敌人侵犯唐邓合作如何备御故臣所对止於二郡为详而不能广引余路并论之此臣之罪也臣自去年秋至汉上以诸将言兵力单薄臣与之共议悉收诸屯散漫之兵聚之襄阳以为家计坐观敌入寇之路以应之已尝具奏知矣至戍守唐邓之兵但仍其旧以二将云敌来之正路也按旧籍唐州屯一千三百余人方城屯二千余人各以一统制或一统领主之而湖阳减宋受军五千人於郢州就粮惟屯鄂州军二千四十余人而已缓急捄应已有成规大抵如朝廷今所具守唐邓之上策也但去年有可忧者唐州之运以人力车乘而无城可婴敌骑一旦猝至所谓一统制三千之兵无以自固而湖阳及新野援兵恐不相及则那回溃散甚可虑尔去年湖阳之屯赵撙之兵不过二千而王宣之兵在邓州者亦不过二千人未有一兵留戍新野者臣前奏云官军之守唐城者可坚壁不战以待援兵之至盖湖阳大兵进可为唐城之援荆南之军出新野南阳而与之合则敌腹背受敌是与赵撙之奏所谓於湖阳唐州一带接连屯布军马缓急奔赴争利与臣之奏亦无甚异也赵撙奏云敌自方城入寇则荆鄂两军固当会合则王宣分兵应之其路自当出新野南阳无疑则是撙宣之意大略亦相一也自去冬三人守唐邓之策既已素定先日三人之奏又已互见自是无大段异同但臣等拙於文辞不能互逹其意以致上烦朝廷之疑此又臣之罪也至泌河之运河道隘而舟小所载不多又自三月至七月而止其方城唐州湖阳前所具长年守戍之兵与比阳之戍六百余人亦合自唐州陆运应副岁凡用粮一十一万四千六百余硕去年以前无城以积粮又月积人力以陆运故诸军之食有足有不足将士每以此为忧臣今岁措置泌河之运亦不过年计合用之数而缓急逓遣应援之兵便有粮可食徐计已食之数议补发而已不至仓卒调两路数万丁夫也粮既十一万有畸而马料又凡六万六千五百余硕泌河水力尚未敢必其尽如数安得有大蓄积以资寇也襄汉既远事之条目至多纸上所陈得一遗二备後阙前若非朝廷疏列下问臣亦不自觉其言之不达其意而今奏又不得不与朝廷明辨也伏奉御批唐州勿轻弃陛下深居九重之中而明见万里之外呜呼尽之矣臣尚何辞少须赵撙王宣具到今次合报事宜一一别具奏知伏乞睿照

允文又论荆鄂两军分戍唐州积粮免差夫运上奏曰臣伏准金字牌逓御前封到三省枢密院劄子奉圣旨於四月初将出戍军兵到军日久住营最远之人先次发回其余令更番休息日下措置闻奏仍预修两军寨屋等事圣恩溥博德意昭明军士驩声不约而会臣除已遵依施行外契勘唐州最为极边又敌兵入寇之冲而城壁颓毁不惟诸军战守无以固其志而逐年粮运亦无堤防以至不免逐时调夫往来於湖阳陆运委是重困民力而军粮不继臣自今年三月泌河水生即措置舟运见今已起发二万四千余硕若折运不已至七八月间於将来防托进取之用既为便利又免人户长年差役比自御前降到黄牓臣即与赵撙商议因本州子城旧基稍加开拓自今月二十九日为头修筑分万人为两番每番十日第一番工毕即令有家累人归鄂州歇泊第二番亦如此施行若城身毕工其余乳口楼橹泥饰之类就令当戍之兵徐徐下工庶几诸军不久於役不至困苦其荆南军亦将有家累人分番休息其无家累人见亦措置令修筑樊城以为汉江之外襄阳藩蔽须家计固则於进取可免後忧也惟是殿前司两军见屯郢州臣已移文招统制官宋受王公述候到当面议定别具奏知伏乞睿照

孝宗时允文又论收复巩州分兵守险上奏曰臣窃见巩州以孤城诸军攻打閲四个月不下或虑因循敌生巧计节次与吴璘商量分那官军共力必取已於六月二十一日七月一日两具劄子以曲折事因奏知去讫今日得璘捷报实自陛下以圣德嗣位威灵遐畅诸将得以成功天下不胜庆幸今熙河路一带人民可以安业商旅可以通行马政可以复旧又抽那得官军及弓箭手忠义人二万余人以分戍秦陇德顺之险向西一面吴璘以身当之可以坚守无疑独南山骆谷诸关隘并各损坏戍守之兵各不过老弱十数人羣士夫之虑皆以为忧臣已与璘商量於利州东路人马数中量留一千五百人今日已令傅忠信前去措置臣体访得南山以北向化者甚衆就委傅忠信前去招收以壮军势以弭盗贼又兴元重地不可略无人马为诸军声援臣见委忠义统领官关宝结集义士蒐拣伉健之人教习神臂弓以为战守之备虽据吴璘探报敌中日添生兵必欲从朝廷乞一二万人应援臣深虑襄汉江淮之兵万一抽那不行临时有误指准却致失措故且随事广作堤备庶决保蜀境观衅而进仰寛陛下顾忧

允文又论襄阳一面为必守之备上奏曰臣近者窃闻外廷之论谓盱眙探报率多安好襄阳探报率多急切咸以为疑臣寻绎其言质之两处所报不为无据然累日细思殆非二守臣有佞有直特敌於淮北京西为谋用力有不同尔据探报且以聚粮一事言之宿泗不过二三万硕而唐邓之积乃数十万硕兵与器甲之数大抵相类则我之上流不可不过为之防也今王宣已致仕员琦初到凡襄阳一面当议所以为必守之备者不一陛下既辍遣王炎付托得人中外交庆臣愚谓炎一到荆南便不可轻动如因其赴官令自鄂州取道襄郢凡边防机要处亲得与将帅守臣审议定以闻则後日成筭渊衷前定可无北顾之忧而炎之此行将帅亦可少见陛下委付之意矣狂瞽之言不能自巳乞自圣裁允文又乞措置清河口防托敌中粮战船上奏曰臣据陈敏申坐奉圣旨令密切措置清河口防托战守事臣有以仰见陛下得守江淮之襟要圣筭无遗矣详敏所申谓敌人舟船动以千百顺流而下凡稍泊去处即是登岸之路我军虽欲阻之形散势分终莫可御其说既当然以刘錡刘宝用十数万之衆不能扞清河谓莫若益兵五万人守楚州或城池刍粟未办又谓莫若益兵二万人守高邮分兵屯喻口塩城兴化黄浦四处此其意在守高邮而已所谓图其易不图其难不可不辨也敌累年以来打造战船教习水战皆在山东拘收粮船多积刍粟亦在山东出山东而为两淮之用者独有清河口尔一出清河不独顺流而下皆是梢泊登岸去处如敏之说也使溯流而上沿楚泗濠州而至於安丰则淮西之兵亦可以足食海陵南寇其粮山积於盱眙濠州皆从清河出【隆兴癸未甲申之间江东路运米亦从淮河而上沿楚泗濠州至安丰夀春给淮西官军】今若不於用力少处措置却欲增兵五万人而後守楚州增兵二万人而後守高邮为计亦左矣假令朝廷有兵可增如敏所请而敌之粮出清河者上而盱眙以给军食则天长一带敌兵可以持久又自盱眙上而至安丰则淮西之兵亦可以为久屯之计是增兵以守楚高邮名为扞通泰维扬则可而非絶粮道使敌不得久之上策也赵李左车善知兵者也欲扼井陉之口以絶汉粮道使野无所掠卤虽韩信不敢遽进兵臣愚谓左车之策今用之於清河口敌兵虽衆决不敢轻动动亦不敢深入可必也臣到镇江见戚方说亦必欲守清河口画到图子欲於河口之南因甘罗城旧基筑小堡藏车战船以待用韩彦直欲沈船打撞必争於敌人叛盟出船之初与戚方之说亦合又引周明韩贵见臣谓深知清河口地利者二人见责本军自効故愿効死力也彦直以緫计事当赴奏欲乞圣慈面赐宣问如有可采即乞速赐裁酌施行或专委彦直同戚方共力措置庶两淮襟喉早得预备利害至切臣敢昧冒言之伏乞睿照

允文又论德顺守战之利不可轻弃上奏曰臣自秦州同吴璘商量措置促王彦杨从仪合兵以图凤翔又德顺四十里内并令清野及调发人马以助军势已於九月二十日奏知去讫近据杨从仪申喀齐喀走入渭州及据探事使臣伏宏申敌於九月二十五六间再以游骑於剥马岭一带抄略无所得至晚归寨臣於三十日到河池伏见近降指挥令吴璘退守蜀口此固根本而後进乃自古不易之至论也臣初与吴璘约只令分兵守德顺之险身以重兵居秦亭为不可测之势正谓如此已尝两具始末奏知然璘之往德顺先留兵二万人在蜀口以万人在杀金平以万人守大虫岭之天池天池在大散关之前与和尚原相对山形尤峻阻有水草之利又界於入蜀二大路之间可以腹背当敌璘云和尚原止可以扼一路以前措置有未尽者今年五月亲行大虫岭始得之殆天赐也至如德顺之险自今春用尽兵力然後得之势须必争理当固守若一旦弃去不独失三路之地而三路之兵三路之粮尽资於敌盖弓箭手二万乃土着之人不肯徙家於近里州县而官军所因之粮尽仰给於新边自去岁九月用兵出秦州未尝自河池运一粒米出关以给军食而诸州县城寨日下所管见在尚三十余万硕而就籴之数不与焉所以七月间身往德顺方择地利扞防适与敌值不免须用兵力摧敌之锋以争北山东山堡之胜势今濠堑深固敌多死伤德顺可以必守但每恨兵力不足不能大破敌军成大功尔璘与臣说如此臣博采舆论酌以愚见在今日之势诚不可轻弃德顺退守蜀口且璘自八月末与敌相持已近七十日三大战之後敌不能有吾丈尺之地自璘回河池今又半月敌之智力又不能有所逞则是璘规摹措置可以固守已有明效必能上寛西顾之忧今士夫之论以谓一弃德顺则敌复收三路兵粮而窥蜀口之路愈多矣自德顺至仙人关下皆平慢土坡见尽耕种而路皆方轨敌兵可以长驱当甲寅之春敌至仙人关才住十二日而成都之民已犇逃山谷不能一日安居往事尚可鉴也数年以来吾所以有阶成西和州恃南北之要约尔今两界堠在秦州之皂郊平川中无一水一阜之可凭有目者皆可见也臣比者亲行此数郡见士夫之论诚为不诬若朝廷必欲弃新复之地臣尝具申乞别选官付以此事臣决不敢卖国为苟容之计念自陛下嗣位未尝得一望清光遽蒙睿慈察臣孤忠不肯徇大臣意赐以庇覆生全之恩尚付以夔之方面感极涕零愈当誓死以报方其解去不敢缄默为一身谋伏惟陛下圣明録臣万里惓惓不胜大幸允文奏论秦陇军马钱粮不可弃新复之地上言曰臣窃尝考诸葛亮用蜀之日每岁出师皆以粮饷不继不能大有所为遗恨百世者以不得秦陇之地也亮之兵一出散关而渭南千里无仰给之粮方且课军民杂耕为持久计今春吴璘至大虫岭亦以艰食而退古今尚一辙也亮之兵一出祁山其所筑营堡在今西和州之北平川中二十余里既无险可恃又无粮可因而欲以木牛流马之运取给於蜀之内郡其不能成功无足怪也今天下欲为恢复之图臣以为从秦陇一带而进盖得兵得马得粮尽古人之所不足者而兼之今吴璘议更戍为长久之计其守德顺之规摹如守杀金平若缮修蒐集於年岁之间必可以大举无疑陛下先日赐璘手札有云新复之地一有差轶则敌势益张边事未有宁日羣士夫一辞赞叹以为大哉王言明见於万里之外而出衆人智虑之表今咸愿陛下守之以一密以手札谕璘凡德顺蜀口之守俾璘得以自择而责其成功则璘必能以身任陛下之责日夜图所以报者臣福薄才短当远使之初自知危殆陛辞太上皇帝之日奏云臣之此行谤书不止於三箧臣不意今日保全生成之恩乃遽出於陛下二圣合德自然同符臣子寸心如何可报用敢密布腹心少致其感天荷圣之诚而实非敢与论事者较是非也身在万里不啻累卵之危惟陛下怜其愚忠岂任幸甚

允文奏陕西事宜状曰臣自去年十二月二十七日以後三次据利州西路都统司及凤州一带屯戍主兵官发下所司紧要文状称敌人集於秦陇凤翔之间积粟既多已一两次打围声言以重兵犯西和州分兵从小路入寇皂郊榷场亦有禁闭客旅文榜兵将官多言敌有前件情状旧以为举事之候即具急奏上渎聦闻因而张皇远近震恐臣虽书生至愚至闇窃料敌兵必不轻动止缘去年泗上敌使坐索俘囚陛下神筭所运敌已夺气只如陕西之敌已纷扰数月金银木牌相属於道凡增兵积粮增筑堡塞为自防之计盖不得不如此其张为先声亦欲吾境内自相纷扰尔况今已入春时敌之事力未充和好之利必不肯轻失决无可忧者又臣自到蜀如西和成凤极边阔远平夷守臣之病废者既采衆议易以良将次边统制统领官之老或病者亦行铨量选有谋略骁勇之人代之又点拣之後入队皆少壮之兵臣支拨令射小贴子钱分授都统司以激励入教诸军臣在利州又於小贴子内造一两金钱分日令逐将弓弩手争射初无射中者踰月之後诸军人自精习近日逐将各有三四箭中金贴子者小人嗜利不待督责笞捶皆有必争敢战之意而兵气作矣又忠义归正人以数万计累年在疑忌弃置中怀不自安岂免怨望若尽行收拾则事力有未能遽办但择有材武知名敌中置臣左右为帐前提举一行事务之类士大夫以其反侧难保多为臣危之不知臣示以不疑而反侧者自定也况憔悴忧危之人方惴惴度日臣一旦信而用之有请给以养其家有厚赏以固其志亦必肯为臣出死力矣敌如不动诚为敌之福使天夺其魄敢为祸首则以正兵当其前与之相持从间道分遣忠义首领潜入敌地各连其党溃敌腹心当有必胜之机可乘而用反侧之効可见也臣今约诸将静以待之万一敌用狂谋出於不测一犯吾境臣即日引道身临边冲纠率三军愿以一死少荅陛下天地莫报之施臣已摆布马逓传送探报约成凤西和至利州不过两日夜可至决不致少失机会臣既筹今日之敌止是虚声尚虑诸军探报或有达天听者急具此奏乞陛下特寛西顾之忧天日至明察臣肝胆不胜臣子之幸

允文论敌政衰亡宜益自治上奏曰臣先日伏蒙圣恩特遣中使以姚宪等奏劄宣示令臣留看今日降出敌庭报书其辞意缪悠神人共愤凡曰臣子义当如何臣之至愚独愿陛下外示优容内益自治而已无令机会卒至而我有未备不足之叹则事可以万全臣尝询之有识之士谓今敌政衰矣敌之亡证具矣而惟我之所谓未备不足者非兵与财也古之议师一起附我者皆兵应我用者皆财也然非大有为之君坚诚念隆德本上顺天意下固人心则无以为恢复之体又非定规摹一议论严兵律立主威则无以为恢复之用惟体用备而大统可集也老臣病悴闇昏岂能知当世务姑因识者之言效其卷卷之忠而已惟陛下方经营之始未顺动之前日新而不倦焉天下幸甚

允文又奏曰臣於今月初五日奏敌帅留胡昉等敌骑数入我境内尝妄论其必不敢深入今寇退果七八日矣据诸处探报虽云增兵运粮於襄郏间比来寖多其不能深入终恐不出臣所料也臣自去年秋到襄阳守边之规摹既定惟镇之以静诸军各安其屯饱食安眠以习熟事艺为乐敌兵数犯境挝鼓发喊至于三四亦未尝轻为之动视去年春调发盖免四万余兵奔走出入而两路减馈运之夫亦以三万余计臣区区之意谓敌情既得则当以静困之彼动而我不为之增兵彼去而我不为之撤备外示以不可测之势内得以安全吾兵民之力使之常有余以待一旦之用庶几兵气振而民心不怨不离自古万全之举有在於此也今仰凭陛下道德安强之威春事已毕防秋将戒严而臣之所自忧者衰病日加聦明日塞负圣恩而妨贤路速大谴於盛明之时夙夜危惧有不能自已者伏乞睿照

知建康府洪遵论采石水军劄子曰臣闻易曰王公设险以守其国圣人笔之以为天下後世戒其可忽诸臣窃惟南方以水为险所恃以立国者长江尔中兴以来以两淮为藩篱以长江为门户我之所必防而敌之所必窥者曰京口曰采石曰九江曰鄂渚就数处中惟采石为要且重何则湍流虽猛而江面实狭所以北方每每觊觎而侥幸也迹之前事隋韩擒虎以五百人宵济缚其醉卒而陈弗之觉五季时樊若水引绳絶江请造浮梁以济师我太祖皇帝用其策而下池阳金人入寇也而采石受敌最力几为不可药之忧臣待罪当涂屡至江上目閲而心计之窃谓守长江之策全藉可信之人与御敌之器尔天佑我宋而吴蜀为一无王濬楼船之虞万一北人习熟水战是长江之险与我共之得不为之寒心哉今采石所屯其人其器未为尽善公占破而私役使以为当然夫不专其任又乌能责其所习哉舳舻尾衔鳞次江浒徒为观美而已异时差官閲视不过朱艧其外耳甚者钉断板缺轮轴剜敝举而置之觝触决骤之地是能保其必胜哉臣愚欲望圣慈特降睿旨遴选稗校之良者专一董统其衆时张水嬉自为一军无令他属间遣信臣按试重加赏罚而殿最之器用精而徒卒专使奋跃淬砺常若寇至诚为今日先务王之望论两淮镇戍要害上奏曰臣伏准三省枢密院劄子备钱端礼奏内称昨来敌人累次侵犯皆自西路入寇盖濠夀之地径捷而粮船多自清河以入滁今西路部分要害已得其宜若严切固守无致侵犯东路滁州一带最为上策设若透漏奔冲则郭振全军与西路军马夹击甚为利便及今刘宝郭振互相照应临机制胜遇有两路连接事机星火关报协力一心无致差误奉圣旨劄与淮西宣谕司臣观钱端礼所陈甚合事宜契勘两淮屏蔽大江利害一体尤不可以东西分朝廷既差两宣谕遂有界限势使然也且如以前宣抚都督通管两路则如何分得东西淮南形势淮水殊不足恃而大江狭处最是采石敌人每来由巢县和州一带径至江上最为要害其次方到六合扬州盖江道阔而路稍背也今西路措置修石湖亭昭关等处关隘使敌不得至采石则是两淮最要害处西路已独当之矣其余光黄桐城等处孔道甚多皆须堤备六合虽隶淮东而地邻西路臣所以欲两路相关措置设有缓急自合两路相应此事臣与钱端礼所言一同乃今日措置两淮之上策也若要固守濠夀等州使敌不犯滁州一带则必无是理臣前奏庐夀光州决不可守濠州若敌大入亦须保横涧山而两路中间接近去处即合相关措置盖缓急分东西不得敌奔冲东路六合必须西路夹击若欲固守濠夀使不犯东路滁州则西路亦岂能独任其责滁州不可守也滁州之不可守而守六合则夀濠之地其可责西路之保守使敌不透漏乎今东路刘宝一军把遏水道外殿前一军人数甚衆将来屯在扬州郭振军在六合所以备此一带平阔然不过一二百里之间而西路疆界阔远边面千里地平如掌又无城池之固若不据险不知用几人虽有大衆终不足以当敌人之骑兵见今张守忠一军屯巢县与时俊保石湖岭王彦屯和州保旷口昭关戚方屯桐城保北峡诸关敌兵不犯去处方可抽那应援假令敌人分兵一犯西路昭关一犯东路六合则各处仅能自保而已此所以备御之不可不严也故臣曰西路当据诸山之险以控其兵锋东路当扼清河之口以断其粮道淮西若不扼诸山之险而守濠夀以蔽障滁州此乃刘錡王权辈前车之覆辙也若西路败於濠夀之间则将何兵马与东路夹击於六合乎西路既败非徒无可以应援东路而东路六合扬州之衆亦恐不复能枝梧矣若吾据关守险非徒可以自保其处敌知吾有备亦未必便敢深入使其送死则吾以逸待劳以饱待饥正堕吾计中可以得志故臣以谓今日措置两淮之上策无以加此臣与钱端礼所论大抵相同只恐淮东指准淮西固守濠夀欲其不犯滁州将来却成相误臣愚欲望圣慈预戒两路诸帅遇有侵犯两路相近要害去处互相策应不得坐观成败临时朝廷更严赐指挥盖此非两宣谕之力所能独办也仍乞降臣此劄行下照会庶几不致疑误之望又上言曰臣今月初五日戍时准御前金字牌降到三省枢密院关臣僚劄子奏伏见敌人侵轶淮甸其意止欲复得四郡而已缘在我者首尾应接不得要领遂至无所忌惮目今淮甸所屯王师无虑二十余万不为不多矣但星分棊布不相襟带相望有在数百里外者所以人人但觉彼衆我寡既不敢奋然独进又不能批亢捣虚日引月长徒为身谋竟不能成尺寸之功致敌骑益无畏惧徐徐南向而不已者正以此耳臣愚欲望朝廷特於将帅之任不间踈远采听衆议精加审择而易置之且留戚方於桐城时俊於巢县以备敌人分兵乘虚之冲其余兵帅尽行会合以临敌人重兵之所更遣辩说之士持捭阖之说直造其师以摇其腹心傥为此举将不待交锋彼必稽颡辩说既行彼必少懈出奇掩袭彼必犇溃纵之擒之此万举万全之策候勅旨闰十一月二日三省枢密院同奉圣旨臣僚所论委见今日利病可令杨存中王某疾速从长措置施行臣契勘自敌人入寇夺城杀将无不如志我惟谨守而略未有以侵害之故少即三二十人多即数百人公肆出没无所忌惮使我不知所备坐以自困非持久之道也臣愚欲下诸大帅各於所部选择材武胆勇有方略统制统领将官一二十员不得以人情冒滥每人各与钱一二万或数千缗不以是何部曲募骁锐少壮兵校一二千人或数百人出奇择利分头迭出翦其游军昼攻夜劫扰其营寨可进即进不责其必往如此则敌备者多小队不复敢出无虏掠之利失樵苏之便其势必窘不容久留当有可乘之隙若遇大敌则以为军锋有功者优其赏擢不过费三五十万缗而军声大振矣鼓作士气变怯为勇无以加此如蒙圣慈以为可采乞速降指挥施行仍乞拨桩钱一百万贯以专充此用要使诸军知不徒为文具庶几人有奋心

赵汝愚论边防上奏曰臣仰惟陛下以英睿不世出之资慨然有恢复中原之志朝谋夕计留意边防宗社幸甚然臣窃观今日规模大槩盖是循用渡江一时权宜之制而实非祖宗累圣固守之法惟守备既非素定则胜负决於临时臣实忧之而愿献其狂愚之说臣伏观自古用兵正如弈者之弈其法不过以多筭胜少筭而已祖宗西北边面凡所用之人所守之地所养之兵累圣讲画成法具备自近及远节节皆有次第如极边要害去处则有堡寨其次有城守堡寨则有廵检有寨主城守则有守将三路有大帅如韩琦范仲淹辈皆极天下之选其所辟寮佐如田况孙沔尹洙张方平辈亦无非一时名士故士大夫皆习知边鄙间事其後往往尽为时用其兵健则有本城禁军厢军有堡寨土兵有蕃汉部落有义勇弓箭手自足以为镇守之备甚不得已则时出禁旅以助之盖未尝以举国之师而决於一战也故百余年内外无事中间如李元昊父子杰黠凶狡其志非不欲窥伺中国虽屡战屡胜而卒不能得吾尺寸之地者边备素严故也今自西徂东边防数千里所在空虚朝廷所置帅守所养兵士秪与内郡无异姑先以两淮论之缓急之际所恃以为御敌之计者不过以建康之师守淮西镇江之师守淮东而已此正臣前所谓渡江权宜之计而非祖宗固守之法者也方太上渡江时长淮赤地千里盖无藩篱之卫当时所恃以御敌者张韩刘岳数大将而已故一时权宜之计不容不出於此今国家中兴六十年南北之势既分沿淮之地皆为极塞敌人犹且垦辟田土暗增戍卒以为我备然则朝廷安可不讲明旧制而为固守之计耶且建康镇江之师家属皆在江南若不深察其情而驱之於并边之地前有强敌後无继援胜负之命如争一掷臣恐矢未及发而已有保固妻子之心矣辛巳之役王权以数万衆在合淝不战而渡江甲申之役刘宝亦以数万衆在楚州不战而退保此盖前日之明验也陛下视今日诸将孰能用衆如王权刘宝者乎不以此时预为规画诚恐长淮千里非复国家所有而唇亡齿寒将不可以为国矣此臣所以日夜私忧过计不能自已者也伏愿陛下讲明祖宗累圣之法於边防要地崇建帅府增置土兵渐葺诸城遴选守将假以岁月使之优游暇裕积谷训师隂为备御之计而勿使敌人知之一旦有事则使守将与土兵当其前而主帅与大军继其後俾敌人望吾之境愈进而愈难则陛下以守则固以战则克进可以复祖宗之境土退可以保大宋之基业矣

汝愚乞严戒沿边官吏禁戢边民生事疏曰臣近据金州都统司及金州上津县申自正月初四日以後有京西路郧乡县及利州路土津县沿边人户将带老小惊移不知其意续据探报有州界人马深入郧乡县界约十余里驱掠税户解成张四庞博张博等家口前去未知的实或传是京西路边民争理地界或传是均房州有人入州界行刼是致州界遣人搜捕臣各据逐处申到事状备録申枢密院讫臣契勘得所争地界系属京西路不隶州界外惟是盗贼一事深系利害辄有管见合具奏陈臣伏见从前州界如理索归正人等州县自合只循旧例迤逦回报外至於本界无赖之人擅入州界为盗作过生事即与前项归正人等事体不同或遇州界移文其间若有赃证明白者州县自合酌量事体轻重物色追究依法行遣庶几边头无赖之人各知畏惧不敢越界生事州界之人若闻得本朝曾为如此行遣亦自心服臣访闻得沿边官吏多务蔽藏虽明知有累经作过之人亦不敢举觉穷治或者吏人受赂肆为囊槖无所忌惮又有不识事体之人互争胜负务相报复以强取胜却致州界之人或以廵绰为名或以搜捕为说擅入本界驱掠人口而州县官吏隐讳不言上司既不问知其人无由理索窃恐驯致衅隙事关边境不可不防本司昨累承州界移文根究盗贼事或将作过徒伴押回本界臣即时酌量轻重密谕本处官吏尽情追究依法行遣如或因采樵误入州界或被北界人自因雠隙驱虏前去本非为盗者候见得着实情节即已备牒州界官司照会去讫如蒙圣明见得本司前项行遣别无违碍伏乞特降指挥严戒沿边官吏禁戢边民不得越界生事如有违犯约束之人仰州县官常行觉察如法根治重作行遣臣闻鸷鸟将击必匿其形况夫边境之间尤宜务存大体臣近据边报北界伪主已殂其孙嗣立从此事体恐有更张臣愚伏愿陛下远法文王遵养时晦近同勾践尝胆会稽厚礼卑辞不惮屈已使彼君臣偃然肆志不复以我为惧然後徐观其变起而图之是陛下能屈於一时而获伸於万世也惟陛下留神幸甚

中书舍人张孝祥论卫卒戍荆州劄子上奏曰臣仰惟陛下轸念上游既以荆州付之刘錡而又倚信听从无一不至伏观比来诏旨为錡而下数踰二十如严制节备官属颁缗钱增铠仗之类是已顾中外之论犹谓錡之所急寔在兵少欲出卫卒往戍錡所夫自吴至荆州山川阻远调发数千与其孥俱则是数万不惟经行烦扰亦非所以外示安靖也臣愚窃欲效计以谓取之於远不若取之於近所谓夔路是也今诸路将兵往往有名无实臣尝询之惟蜀为盛成都万人潼川六千夔路四千夔之去荆道路无几若以夔兵二千益荆州转潼川之卒以补夔阙而下成都之甲如夔之数戍潼川或岁时践更或一定不易如是则内无迁徙之为劳外无疑间之可开周旋几席之上而形胜之强成矣议者必曰夔当蜀後夔守虚则蜀以危臣谓不然自荆入蜀取道峡中地势险絶人必鱼贯而进荆在平衍之地据吴蜀之冲使荆果强则孰敢踰荆而窥蜀是夔虽有兵寔寘於无用之地徙之於荆则上可经蜀下控沔鄂蜀既无虑而上游亦固一动两得有利无害伏惟陛下留神财幸

辛弃疾论阻江为险须藉两淮上疏曰臣窃惟自中兴以来驻跸临安阻江为险然江之为险须藉两淮自古南北分离之际盖未有无淮而能保江者然则两淮形势在今日岂不重哉臣仰惟陛下垂意边防规恢远略沈几先物虑无遗策然臣偶有管见虑之甚熟诚恐有补万一唯陛下寛听盖两淮緜地千里势如张弓若敌骑南来东趋扬楚西走和庐苟吾兵无以断隔其中则彼东西往来其路径直如走弦上荡然无虑若吾兵断隔其中则彼淮东之兵不能救淮西而淮西之兵亦不能应淮东设使势穷力蹙之际复由淮北而来则走弓之背其路迂远悬隔千里势不相及入吾重地兵分为二其败可立而待古之为兵者谓其势如常山之蛇撃其首则尾应撃其尾则首应撃其身则首尾俱应然後其兵立於不败之地今以两淮地形言之则淮东为首而淮西为尾淮之中则其身也断其身则首尾不能救明矣三国之时吴人以瓦梁堰为身筑垒而守之而魏终不能胜吴者吴保其身而魏徒能撃淮西之地也五代之时南唐虑周师之来盖尝求吴人故迹而守之功未成而周兵至然犹遣皇甫晖姚凤以精兵十五万扼定远县负清流关而守世宗亦以艺祖皇帝神武之兵当之敌骑之来也常先以精骑由濠梁破滁州然後淮东之兵方敢入寇其去也唯滁之兵为最後由此观之自古及今南兵之守淮北兵之攻淮未尝不先以精兵断其中也况今敌人之势一犯吾境其所以忌我者非战也忌吾有兵以出其後耳一出其後则淮北之民必乱而淮北之城亦可乘间而取如向之海泗唐邓是也今陛下城楚城扬於东城庐城和於西金汤屹然所以为守者具矣然臣以谓两淮之中犹未有积甲储粟形格势禁可以截然分断敌人首尾之处以臣愚见当取淮之地而三分之建为三大镇择沈鸷有谋文武兼具之人假以岁月寛其绳墨以守之而居中者得节制东西二镇缓急之际敌攻淮东中镇救之而西镇出兵淮北临陈蔡以挠之敌攻淮西中镇救之而东镇出兵淮北临海泗以挠之敌攻中镇则建康悉兵以救之而东西镇俱出兵淮北以挠之东西镇俱受兵则彼兵分力寡中镇悉兵淮北临宿亳以挠之此苏秦教六国之所以为守而秦人闻之所以不敢出兵於函谷关也比之纷纷纭纭自战其地者利害不侔矣如臣言可采乞下两府大臣并知兵将帅详议建立三镇去处措置施行弃疾又上疏曰臣闻事不前定不可以应猝兵不预谋不可以制胜臣谓两淮裂为三镇形格势禁足以待敌矣然守城必以兵养兵必以民使万人为兵立於城上闭门拒守财用之所资给衣食之所办具其下非有万家不能供也往时敌人南寇两淮之民常望风奔走流离道路无所归宿饥寒困苦不兵而死者十之四五臣以谓两淮民虽稀少分则不足聚则有余若使每州为城每城为守则民分势寡力有不给苟敛而聚之於三镇则其民将不胜其多矣窃计两淮户口不减二十万聚之使来法当半至犹不减十万以十万户之民供十万之兵全力以守三镇敌虽善攻自非扫境而来乌能以岁月拔三镇哉况三镇之势左提右挈横连纵出且战且守以制其後臣以谓虽有乌珠之智倾国之力亦将无如之何况其下者乎故臣愿陛下分淮南为三镇预分郡县户口以隶之无事之时使各居其土营治生业无异平日缓急之际令三镇之将各檄所部州县管拘本土民兵户口赴本镇保守老弱妻子牛畜资粮聚之城内其丁壮则授以器甲令於本镇附近险要去处分据寨栅与敌骑互相出没彼进吾退彼退吾进不与之战务在夺其心而耗其气而大兵堂堂整整全力以伺其後有余则战不足则守敌虽劲亦不能为吾患矣且使两淮之民仓卒之际不致流离奔窜徒转徙沟壑就毙而已也

弃疾又论荆襄上流为东南重地上疏曰臣窃观自古南北之分北兵南下由两淮而絶江不败则死由上流而下江其事必成故荆襄上流为东南重地必然之势也虽然荆襄合而为一则上流重荆襄分而为二则上流轻上流轻重南北之所以为成败也六朝之时资实居扬州兵甲居上流由襄阳以南江州以西水陆交错壤地千里属之荆州皆上流也故形势不分而兵力全不事邻敌而国势安其後荆襄分而梁以亡是不可不知也今日上流之备亦甚固矣臣独以为缓急之际犹泛泛然未有任陛下之责者臣试言之假设敌以万骑由襄阳南下冲突上流吾军仓卒不支陛下将责之谁耶责襄阳军师则曰敌以万骑冲突臣以步兵七千当之【襄阳戍兵入队可战之人犹未满此数】大军在鄂声援不及臣欲力战衆寡不敌是非臣之罪也责鄂诸军则曰臣朝闻警夕就道卷甲而趋之日且百里未至而襄阳不支矣是非臣之罪也责襄阳守臣则曰臣守臣也知守城而已军则有帅战而不支敌骑冲突是非臣之罪也责荆南守臣则曰荆与襄两路道里相去甚远襄阳之不支敌骑冲突是非臣之罪也彼人人者以是辞来朝廷固无辞以罪之也然则上流之重果谁任其责乎陛下胡不自江以北取襄阳诸郡合荆南为一路置一大帅以居之使壤地相接形势不分首尾相应专任荆襄之责自江以南取辰沅靖澧常德合鄂州为一路置一大帅以居之使上属江陵下连江州楼舰相望东西联亘可前可後专任鄂渚之责属任既专守备自固缓急之际彼且无辞以逃责如此上流之势固不重哉外不失两路之名内可以为上流之重陛下何惮而不为虽然臣闻之天下之势有离合合必离离必合一离一合岂亦天地消息之运乎周之离也周不能合秦为驱除汉为合之汉之离也汉不能合魏为驱除晋故合之晋之离也晋不能合隋为驱除唐故合之唐之离也唐不能合五季驱除吾宋合之然则已离者不必合岂非盛衰相乘万物必然之理乎厥今敌人物夥地大德不足力有余过盛必衰一失其御必将豪杰并起四分五裂然後有英?者出鞭笞天下号令海内为之驱除当此之时岂非天下方离方合之际乎以古准今盛衰相乘物理变化圣人处之岂非栗栗危惧不敢自暇之时乎故臣敢以私忧过计之切愿陛下安居虑危任贤使能修车马备器械使国家屹然有金汤万里之固天下幸甚社稷幸甚

王十朋代人上疏曰臣闻居家者必谨藩篱置皂隶以为宼盗之防建国者必保山海之险选岳牧之臣以御外敌凭陵之患今朝廷以江淮为蔽障以守帅为长城江淮守臣比他处为尤重宜於文武臣中择其材勇智略可为爪牙者付之陛下亲加敦遣勉以忠义资之以粮假之以兵俾其守死勿去则我有所恃而不恐敌有所惮而不敢窥苟非其人则必为敌所轻误事非少除授之际尤不可不谨又川蜀之地去朝廷最远尤为敌所窥伺缓急之际势必不能相应在兵法有攻东南备西北者敌情难测深恐虚声在此而属意在彼臣以为宜增重四川帅臣之权俾其便宜从事遇临机应敌之际不必请而後行仍选大将屯重兵于外以为急难之援如是则陛下可以寛西顾之忧矣

敷文阁待制四川制置使范成大奏论文州边事劄子曰臣伏见四蜀沿边蛮夷自政和以前虽时有侵犯边境当时朝廷鲜曾容贷旋即举兵问罪固未必皆有大功然夷人终是畏惮不敢无时轻发比年以来如成都府路嘉黎雅三州等处屡有边事时议以外备大敌姑务含忍又以方市战马不欲阻絶夷人狃习谓中国终不能报复来则有虏掠之利退则无追蹑之忧甚者反得犒赏财物过於未叛之时是以泰然无所顾忌蜀之诸边盖未尝得数岁无事迩者利州西路文州界内有蕃部侵犯寨堡杀掠人兵访闻常年如此官司每是隐忍蔽覆终於和断而已契勘今来作过蕃部据边吏张皇关申其衆亦不过三四百人初无?杰酋长为之谋又无坚甲利兵为之用国家屯戍大军密迩其处蕞尔小蕃乃敢跳踉如此者政以习见近事故也若不惜暂劳小费并力讨荡期於不贷则岂独文州蕃戎讋惧其他种落自此惩创知中国不可轻犯此西陲数十年安静之长筭也臣已榜下文州止告谕非作过蕃部且许自通贸易以解散其缔结又闻蕃宼之来稍不得利即依林箐以自固官军深入易落奸便臣亦已行下乘风焚山严兵清野徐用乡道捣其巢穴惟是议者或以为文州系买马地分恐不即和断或至阻隔臣再三询究茶马司所买马数文州不当十之一二又其品凡下非宕昌比兼今来作过主首止是一族虽加攻讨自不妨余族互市政使缘此而所买马数少减於常年权边防利害之重轻亦恐自有先後缓急之序或又谓朝廷方以备北敌为急此等癣疥合且姑息臣窃谓不然大敌未平尤当先除腹心之患诸葛亮岂一日忘中原哉然五月渡泸深入不毛以定南中者盖出此也不然方今关外寜肃而蛮夷敢扰动如此使岐雍有警则此等窥伺侵宼将何所不至臣暂此摄事实有不敢以苟纾岁月为心而妄为西土画息肩之策若万分有一偶合睿指欲乞出自圣断更赐行下兴州都统制吴挺广设方略讨荡施行其措置催督之类臣虽庸虚不敢不任其责所有文州数百匹之马或不及岁额亦乞暂寘度外俟边防安静不患马额之不复臣区区狂率干犯天威伏地战越

陆游上奏曰臣闻天下有无穷之变而有必然之理惟默观隂察能得其理则事变之来虽千态万状可以坐制而无虞矣天下之变最幽眇仓卒不可测知者莫如雷霆鬼物然雷霆冬伏而春作鬼物昼隐而夜见则其理之必然有不待智者而知之矣今朝廷内无权家世臣外无强藩悍将所虑之变惟一金人盖在彼也谲诈反覆虽其族类有不能测而臣窃以谓是亦有可必知者夫何故寛猛之相继如寒暑昼夜之必相代也故自金人起衅以来靖康建炎之间兵连祸结则有绍兴之和通和既久则有辛巳之寇寇而败亡则又有隆兴之和今边陲晏然枹鼓不作逾二十年与绍兴通和之岁月略相若矣不知此敌终守和约至数十百年而终不变耶将如昼夜寒暑必相代也且敌之为国也以分则不肃以恩则不亲惟制之以力刼之以威则粗能少定今力惫势削有乱而已其乱不起於骨肉相残则起於权臣专命又不然则奸雄袭而取之耳三者有一焉反敌酋之政以悦其国人且何为哉虽陛下聦明英睿自有所处然臣窃观士大夫之私论则往往幸敌之懦以为安不知通和已二十余年如岁且秋矣而谓衣裘为不必备岂不殆哉大抵边境之备方无事时观之事事常若有余一旦有变乃知不足伏望陛下与腹心之臣力图大计宵旰弗怠缮修兵备搜拔人才明号令信赏罚常如羽书狎至兵锋已交之日使敌果有变大则扫清燕代复列圣之雠次则平定河洛慰父老之望岂可复如辛巳仓卒之际歛兵保江?然更以宗社为忧耶臣世食君禄且蒙陛下省录姓名已二十余年念无以报天地父母之大恩故其陈於陛下者惟惧不尽而不知狂愚之为大罪也

乾道中猺蛮为乱吏匿不以闻儒林郎李大性上言比年猺蛮为乱边吏虑妨赏格往往匿不以闻遂致猖獗使一方民命寄於猺人之手诚可哀悯近如梁牟等寇沅州刼墟市杀戮齐民州县告急於两月之後比调官军讨捕俘降其贼而人之被害已酷矣宜戒州县或遇猺人窃发画时以闻违者论罪仍命监司帅臣常加觉察庶几先事备御俾猺人亦知畏惧不致侵轶以伤吾民也

七年前知辰州章才邵上言辰之诸蛮与羁縻保静南谓永顺三州接壤其蛮酋岁贡溪布利於回赐颇觉驯伏卢溪诸蛮以靖康多故县无守御犵狑乘隙焚刼後徙县治於沅陵县之江口蛮酋田仕罗龚志能等遂?据其地沅陵之浦口地平衍膏腴多水田顷为猺蛮侵掠民皆转徙而田野荒秽会守倅无远虑乃以其田给靖州犵狑杨姓者俾佃作而课其租所获甚微杨氏专其地将二十年其地当沅靖二州水陆之冲一有蛮隙则为害不细臣谓宜预为之备靖康前辰州每岁蒙朝廷赐钱七万贯细绢布共八千一百匹绵一万七千两是时本州厢禁军一千四百余人沿边一十六砦土兵六百余人皆可赡给其後中外多故今岁赐止得一万二千缗而本州财复匮乏无以充召募之费禁军止二百一十余人诸砦土兵止一百五人甚至砦官有全无一兵而徒存虚名者其於边防岂可不为深虑若岁增给民钱一万俾本州募强壮禁军或効用二百人分屯卢溪等处以防诸蛮庶使边患永消可免异时调遣之费书奏诏湖北帅臣详议以闻

八年知贵州陈义上疏言臣前知靖州时居蛮夷腹心民不服役田不输赋其地似若可弃然为重湖二广保障实南服之要区也或控制失宜或金谷不继或兵甲少振蛮獠则乘时窃发勤劳王师朝廷当重守臣之选崇寜初戍兵三千人建炎以来每於都统司或帅司摘兵二百人以备屯戍其凶悍者以州郡不能制遂慢守臣反通猺蛮以挠编民州郡非白主帅不敢治比得报已晚矣故戍兵敢肆其恶一旦有警复安能为用臣以为宜听守臣节制便帝嘉其言

十年四月全州上言本州密迩溪峒边民本非奸恶其始朝廷禁法非不严密监司州郡非不奉行特以平居失於防闲故驯致其乱又兼溪谷山?非止一途如静江兴安之大通虚武冈军之新寜盆溪及八十里山永州之东安皆可以径达溪峒其地绵亘郡邑非一州得专约束故游民恶少之弃本者商旅之避征税者盗贼之亡命者往往由之以入萃为渊薮交相鼓扇深为边患如武冈杨再兴桂阳陈峒相继为乱实原於此为今计者宜徙闲地廵检兵及分遣士卒屯诸溪谷山径间俾湖南北广西帅宪緫其役庶几事权有归号令可行也

李椿奏边备利害状曰臣窃见朝士大夫每岁敌使欲来未至之际则皆忧其变故及至敌使既还则以谓一岁无事便作安享逸乐国家久远之计不复关心直待明年秋冬之交方知忧虑日复一日岁复一岁更无一定之论天下之势益就委靡不振臣实痛之且如淮甸守备之计臣尝具奏乞坚守之地四处臣今至江上询访利害无过於前奏者敌或渝盟四处固守决不敢至江上虽至江上亦不敢住盖兵行以粮草为重敌骑虽多而知巢湖东关等处据险粮草必不敢行兵马阙食不待战而必走无疑矣李陵之言曰步马之势固自悬絶今诸军马少全仰步兵敌则尽马势固不同加以衆寡不等平原浅草胜负难量若图全胜之计惟守而已守备已坚自生勇志见利然後可以图战若轻用侥幸万一之胜是弃其兵也如叶义问之用刘汜是也足以为戒矣且吾之所长以水为固必在於舟楫兵乘船舰利则登岸否则据水无令敌人有船则是万全之计此守四处之大槩敌所恃者衆与骑耳我若必以骑图胜万无是理当思有以制其骑斯可矣臣尝见诸所以御敌骑者多用拒马二人共举其一手不能别执兵器所以拒敌比车之为用不相侔矣臣又见兵官陈敏造车数様皆不适用韩世忠造鰕?车以冲郭振止用商旅羊头车许贇造车亦相类而稍华归正人徐清三等车様向来必曾进呈而宋武用车四千乘以布为幕下山东灭慕容超又用大槌发短矛於车上以数千人破元魏数万骑於河北马隆用偏箱车以数千人救西州虏不能近以是言之车之为用可以御马明矣臣谓宜委晓事兵将官讨论战车之制试阅以为制马之具则军势必振然则车战之图尚俟守备坚固之後坚固之图必用我之所长水战为上水战利害臣谨别具劄子奏陈臣愿陛下於闲暇之时责宰执大臣与侍从之官朝夕讲究图治之道上下一心共执定论措宗社於磐石不致事至而忧天下幸甚

历代名臣奏议卷三百三十六








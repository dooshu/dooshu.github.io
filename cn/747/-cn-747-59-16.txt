○答杜佑表请致仕诏

卿量包久大，器茂中和，事君推一德之诚，与物全四时之信。登於台阁，则万事问於胡公；守在方隅，则四国宗於申伯。举其实行，是可专徽。顷者殷忧在辰，总录攸重，金瓯作镇，群情穆然，玉铉是司，庶官咸事。朕涉理犹浅，惟贤是图。遽陈请老之章，将辍弼予之道，一一省览，良为怃然。用舍之间，慎重斯在，谓雅志之难夺，岂余衷之可移。是用徵尚德之前经，酌优贤之故实：去烦就简，免以职业之勤；置几乘车，优其筋力之体。卿宜起今已后，每月之内，常三两度入朝，便至中书，商量军国事务，亦冀延於内殿，沃朕虚心。如此，则居多暇辰，退可以吐纳颐志；入参大政，进可以偃息藩寮。灵寿将置於上庠，桑梓岂违於下杜，卿仍以朕此意，宣示百寮。庶乎君臣作合之期，乾坤交泰之义。无愧前列，永贻后昆。致仕之词，即宜断表。


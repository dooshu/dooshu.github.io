○对蜀物至京判

（得庐江人使计吏多赍蜀物至京，分遗博士。巡使问其故，云：“官长劝人，非为己也。”）

有礼则安，不学将落，方期化俗，必在崇儒。仰彼庐江，抑惟循吏。等文翁之从政，遗德未忘；类邵父之为邦，馀芳尚在。是故循其礼物，随此计偕。岂燕昭之筑台，自尊群士；何楚元之设醴，独致书生？将使洙泗之风，永闻函丈；舞雩之礼，重见抠衣。敢升夫子之堂，是乐先王之道，巡使扬君之化，按俗而行。疑尔所为，因之问政。足可嘉其禀命，赏此承式。诚劝人之有以，非为已而何伤！


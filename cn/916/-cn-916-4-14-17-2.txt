【诫族子诗】

〖南史曰：混风格高峻。少所交纳。惟与族子灵运、瞻、晦、曜以文义赏会。尝居在乌衣巷。故谓之乌衣之游。因归饮之馀。为韵语以奖劝。灵运等曰：〗

康乐诞通度。实有名家韵。若加绳染功。剖莹乃琼瑾。（灵运）宣明体远识。颖达且沈隽。若能去方执。穆穆三才顺。（晦。字宣明。）阿多标独解。弱冠纂华胤。质胜诫无文。基尚又能峻。（曜。小字多。）通远怀清悟。采采标兰讯。直辔鲜（南史、《诗纪》作解。）不踬。抑用解偏吝。（瞻。字通远。）微子基微尚。无倦由慕蔺。勿轻一篑少。进往必（《宋书》作将。）千仞。（微。即弘微。）数子勉之哉。风流由尔振。如不犯所知。此外无所慎。（灵运等并有诫励之言。惟弘微独尽褒美。○《宋书》谢弘微传。南史谢密传。《诗纪》三十六。）


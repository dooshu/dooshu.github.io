醉桃源

碧天如水月如眉，城头银漏迟。绿波风动画船移，娇羞初见时。

银烛暗，翠帘垂，芳心两自知。楚台魂断晓云飞，幽欢难再期。

◎冰簟银床梦不成，碧天如水夜云轻。（唐温庭筠《瑶瑟怨》）

◎昔者楚襄王与宋玉游于云梦之台，望高唐之观，其上有云气，崪兮直上，忽兮改容，须臾之间，变化无穷。王问玉曰：“此何气也？”玉对曰：“所谓朝云者也。”王曰：“何谓朝云？”玉曰：“昔者先生尝游高唐，怠而昼寝，梦见一妇人曰：‘妾巫山之女也，为高唐之客，闻君过高唐，愿荐枕席。’王因幸之。去而辞曰：‘妾在巫山之阳，高丘之阻，旦为朝云，暮为行雨，朝朝暮暮，阳台之下。’旦朝视之，如言。”（战国宋玉《高唐赋序》）


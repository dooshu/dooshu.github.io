【南州桓公九井作诗】

四运虽鳞次。理化各有准。独有清秋日。能使高兴尽。景气多明远。风物自凄紧。夹籁惊（李善本《文选》作警。）幽律。哀壑叩虚牝。岁寒无早秀。浮荣甘夙陨。何以标贞脆。薄言寄松菌。哲匠感萧晨。肃此尘外轸。广筵散泛爱。逸爵纡胜引。伊余乐好仁。惑祛吝亦泯。猥首阿衡朝。将贻匈奴哂。（○《文选》二十二。《诗纪》三十六。）


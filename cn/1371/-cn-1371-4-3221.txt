岁晚

日月忽其逝，吾生犹几何？



不从屠狗醉，即和饭牛歌。

斧钺稽天讨，金缯约虏和。

无情恨荆棘，岁晚暗铜驼。



岁晚

岁晚霜风正怒号，荒村败屋拥藜蒿。



穷犹可勉圣贤事，老岂遽忘铅椠劳。



从宦虽如棋已决，治经窃比茧初缫。

闭门养气渊源在，未敢摧伤学楚骚。



岁晚

岁晚城隅车马稀，偷闲聊得掩荆扉。



征蓬满野风霜苦，多稼连云雁骛肥。

报国有心空自信，结茅无地竟安归？

浣花道上人谁识，华表千年老令威。



岁晚

无穷世事浩难量，岁晚沉绵卧草堂。



短褐坼图移曲折，故书经蠹失偏傍。



卖刀拟买春耕犊，挟筴曾亡旧牧羊。



点检生涯还自笑，菜畦残叶带新霜。



岁晚

云暗郊原雪意稠，天公似欲富来麰。

布衾岁久真如铁，讵取私怀一己忧。

岁晚

不学空门不学仙，端居胸次自超然。



绛人甲子君休问，新岁吾儿本命年。



岁晚

扶藤据几久支离，敢料駸駸迫耄期。



面槁自丹天所借，齿摇复住力何施？



花前鲸吸犹堪酒，窗底蝉嘶未废诗。



浮世极知谁不死，比君终挍几年迟。



岁晚

戒杀家庖罢馈鱼，病脾亦复禁寒蔬。

莫惭邻里嘲枯淡，出甑香粳玉不如。



岁晚

小岫嶙峋炷宝熏，卷书闲对一窗云。



雁声忽向天边过，起立中庭看断群。



岁晚

小坞梅开十二三，曲塘冰绽水如蓝。



儿童门采春盘料，蓼茁芹芽欲满篮。



岁晚

久矣功名不上心，亦无心要老山林。



鹿门采药悠然去，千载庞公是赏音。




○对贡人帖经判

〈漳浦郡贡人景，帖策不通，所由将坐。郡守云：“未成分，仰处分。”〉

唯贤是举，慎择为先，明试以言，得失斯在。惟景策名岁贡，待扣礼闱，将登甲乙之科，翻速主君之戾。何则帖兹学圃？既谢专经；策以词林，仍非善中。遂使仙台清镜，徒讶於才难；幽谷迁莺，空悲於岁晚。顾惟州将，岂曰能官？据条虽未成分，於是恐非公荐。景当冒贡，请用迁郊之礼；守举非才，宜从削地之罚。


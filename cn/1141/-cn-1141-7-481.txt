赵天羽户部榷扬州

如何千里行，不把一杯酒。
滹沱冰皑皑，冲寒难折柳。
看君洒落人，故是经纶手。
结绶耽弦歌，谈笑穷贼薮。
天子曰汝能，万事如挥帚。
会计为曹郎，司农倚左右。
范张夙昔交，生死义无负。
造次还急人，风流洵罕有。
关政猛逾虎，鸥凫亦骇走。
枳棘盈道周，行子咨嗟久。
今往榷邗江，时事戎饥后。
知君薄斗筲，努力崇忠厚。
芜城馀鼓吹，乡国欢亲友。
箧存自订诗，冰雪长在口。
万斛广陵涛，胸吞可八九。



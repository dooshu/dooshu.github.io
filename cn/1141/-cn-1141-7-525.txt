长安狭邪行

长安城中多狭邪，千树万树桃李花。
花间半住青楼女，门外争过白鼻騧。
朝朝远逐繁华子，学弄琵琶惜纤指。
借问君家旧阿谁，低头泪落金樽里。
妾家江南全盛时，花溪画阁香风吹。
牙签幼读班姬诫，彤管娇吟左女诗。
阿母怜儿愁远嫁，比舍崔卢结姻娅。
弱体难胜罗绮衣，羞人不上鞦韆架。
争誇十五正盈盈，一夜江城满甲兵。
雨泪驼来细马上，蛾眉早籍教坊名。
青袍白马多南客，但听乡音暗呜咽。
田园骨肉今有无，身辱何人惜离别。
侯王列第喧笙竽，霓裳翠袖舞氍毹。
分绝将军沙叱利，生憎倚势霍家奴。
御沟岁岁春风起，燕子双双寻故垒。
心摧肠断为谁欢，悔别家乡身不死。
坐中叹息愁四筵，谁将红粉换金钱。
押衙不见倾城老，芳草长悲蓟北天。



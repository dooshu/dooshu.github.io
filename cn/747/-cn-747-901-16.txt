○上将辞第赋（以“鬼虏未灭，将军不家”为韵）

匈奴猖狂，犯汉封疆，天子赫斯怒而沮南牧，谘上将而临北方。惟干戈是扬，惟赏罚是将，能推诚则功臣必锡之甲第，不私己故嫖姚见辞於武皇。所谓万夫之雄特，百代之忠良也！且将军英威果决，如火烈烈，志以形言，义以激节。乃进而陈曰：“烽燧之虞未绝，豺狼之党未灭，矧师旅而尚劳，何栋宇之云设？”於是崇义立勋，飘然不群，精贯白日，气干青，胸中吞乎万里，掌内指乎三军。誓将驱我貔虎，歼彼鬼虏，岂惟献俘而执馘，抑亦开疆而拓土。苟不能上安社稷，外宁寰宇，虽欲乐钟鼎而徒为，高闳而何补？若夫飞甍连属，画戟旁周，地直戚里，爵居通侯。苟尸素而为累，当轮奂而为尢。可不知池台之娱，缇绣之费，谅无勋业之重，徒冒宠章之贵，在人事之攸宜，於王臣而则未。斯言也，摭实去华。斯志也，宁俭匪奢。忘身而不谓事主，许国而何暇恤家？王翦请贻乎子孙，与兹难并；晏婴敢烦乎里旅，相去不遐。夫策在必行，功宜可久，侈言无验，亦孔之鬼！彼樊哙之述横行，贾生之论系首，岂如将军恢壮节、辞华第，俾功先而身後者也！


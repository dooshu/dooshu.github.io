程公许　再游凤凰山寺

人生出处岂前谋，岁一星周再此游。

世故鼎来忧似海，壮心空在鬓先秋。

戎车拥路抽身去，僧钵分香劝我留。

扰扰战争何日定，从前变灭几浮沤。

程公许

程公许　再游凤凰山寺

西康州隔暮云边，风去不来今几年。

神倦此山良有以，客行何恨独潸然。

瑞图那复来阿阁，王泽何当复下泉。

定慧光中祈印证，等慈爱心与佛齐肩。

程公许


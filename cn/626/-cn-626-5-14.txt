何尚书乔新五首

【秋怀（二首）】

惊飙撼庭树，秋气惨悲凉。

玄鸟已远逝，群鸿亦南翔。

幽人抱遐思，揽衣起徬徨。

念昔少壮日，志轻杜与房。

淹留竟何成，鬓发倏已苍。

平津为汉辅，汲生老淮阳。

感彼积薪叹，凄然令心伤。

篱菊翘芳花，井梧堕轻碧。

荣悴谅有时，世情何役役。

寒蛩亦何求，嘒嘒号永夕。

端居澹无营，玩物聊自適。

春华虽可娱，适口美秋实。

得马未足欣，亡羊亦非戚。

生年知几何，抚卷悼往迹。

乃知满圃郤，不若道傍栎。

【题苏李泣别图】

黄云黯欲暮，归骑惨将发。

酾酒上河梁，羞与故人别。

后会不可期，请与君永诀。

祁连山前箭，沙漠窖中雪。

君心与我志，各欲效忠节。

老亲坐诛夷，此志遂蹉跌。

今君获生还，竹帛炳贞烈。

顾我坠家声，有怀共谁说。

韩王昔降虏，茅土世不绝。

念我先飞将，守边号瑰杰。

臣罪固当诛，臣族讵宜灭。

嗟嗟全躯臣，谁肯为论列。

我心岂忘归，望乡心如爇。

亲族靡孑遗，念之肝肠裂。

恸哭送归旌，哀哀泪成血。

君归谒茂陵，毋为遂结舌。

寄语霍将军，此心宜识察。

【题金人出猎图】

阴山寒飙卷晴雪，白草萧萧冻欲折。

戎王校猎晓合围，万骑蹴冰如蹴铁。

狐裘狐帽紫绒绦，上凌大碛下深壕。

虏骑咆哮声震地，毛群无计可潜逃。

驾鹅戛戛来何许，一片晴云蔽天宇。

海青直上鸷且雄，顷刻平芜洒红雨。

纷飞鹍鹳与鹙鸧，雨血风毛堕猎场。

群酋献获戎王笑，割鲜野食驼蹄香。

金轮半坠西山缺，绕管嘲轰向区脱。

解鞍絷马未肯眠，笑击黄獐饮其血。

白旗忽动斡难河，猛士更比金源多。

柴潭已涸蔡州破，狡兔虽肥奈尔何。

【柴潭楼（在汝宁）】

金源立国雄且武，蹴宋歼辽跨中土。

岂知中叶渐陵夷，虓阚凭陵有蒙古。

燕京南迁到汴京，花帽不守杏花营。

黄河已失合达死，犹欲假息悬瓠城。

悬瓠頟頟近荆楚，京湖亦有复仇举。

长围已合效鱼丽，痴心尚恃柴潭固。

柴潭楼下碧漪漪，上有伏弩下潜螭。

一朝决之入汝水，螭亡潭涸竟奚为。

幽兰轩中苦复苦，分取遗骸藏宋圄。

当年忠烈冠华夷，惟有忠臣忽斜虎。


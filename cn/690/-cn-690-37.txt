卷三十七



卷之三十七

洪武元年十二月丁卯朔，以汪广洋、刘惟敬为中书省参政，杨宪为御史中丞，钱塘为刑部尚书，郭景祥为浙江行省参政，阮崇礼为江西行省参政，安然为山东行省参政。

礼部尚书钱用壬告老，赐居湖州。用壬，广德人，故元进士，为翰林编脩官，张士诚据吴，用为淮南省参政。后来归，授按察司副使，迁中书省参议，改御史台经历，寻为礼部尚书。至是，告老，仍赐钱六千，遣与妻子同居湖州。

大将军徐达克太原，扩廓帖木儿宵遁，降其众。初，元主北奔，命扩廓帖木儿复北平，因是率兵出鴈门关，将由保安州经居庸关，以攻北平。达闻之，谓诸将曰：“王保保率师远出，太原必虚，北平孙都督总六卫之师，足以镇御。我与尔等，乘其不备，直抵太原，倾其巢穴，则彼进不得战，退无所依，此兵法所谓‘批亢捣虚’也。若彼还军救太原，则已为我牵制，进退失利，必成擒矣。”诸将皆曰：“善。”遂引兵径进。扩廓帖木儿至保安州闻之，果还军。其锋甚锐，副将军常遇春谋于达曰：“我骑兵虽集而步兵未至，未可与战，莫若遣精兵夜袭其营，其众可乱，主将可缚也。”达然之。会扩廓帖木儿部将豁鼻马潜遣人约降，且请为内应。达于是遣兵夜袭其军，扩廓帖木儿方然烛坐帐中，使两童子执书以侍。众觉变扰乱，扩廓帖木儿仓猝不知所出，亟纳靴未及，竟跣一足踰帐后，出乘骣马，从十八骑遁去。迨旦，豁鼻马遣其子来报，达等勒兵进营于太原城西，豁鼻马以其将校降，得兵四万人、马四万余疋。扩廓帖木儿奔大同，遇春以兵追之至忻州，不及而还，扩廓帖木儿遂走甘肃。

己巳，置登闻鼓于午门外，日令监察御史一人监之。凡民间词讼，皆自下而上，或府州县省官及按察司不为伸理，及有冤抑重事不能自达者，许击登闻鼓。监察御史随即引奏，敢沮告者死，其户婚田土诸细事，皆归有司，不许击鼓。

上退朝还宫，皇太子、诸王侍。上指宫中隙地，谓之曰：“此非不可起亭馆台榭为，游观之所，今但令内使种蔬，诚不忍伤民之财，劳民之力耳。昔商纣崇饰宫室，不恤人民，天下怨之，身死国亡；汉文帝欲作露台而惜百金之费，当时民安国富。夫奢俭不同，治乱悬判，尔等当记吾言，常存儆戒。”

庚午，大将军徐达遣右丞薛显、参政傅友德将雄武、宁国、横海卫步骑邀击贺宗哲等军于石州，以戴复初署管州，丁玉明署忻州，蒋应宗署崞州，翁子奇守太谷。

辛未，监察御史高原侃言：“京师人民，循习元氏旧俗，凡有丧葬，设宴会亲友，作乐娱尸，惟较酒殽厚薄，无哀戚之情，流俗之坏至此，甚非所以为治。且京师者，天下之本，万民之所取，则一事非理，则海内之人转相视傚，毙可胜言。况送终，礼之大者，不可不谨，乞禁止以厚风化。”上是其言，乃诏中书省令礼官定官民丧服之制。

壬申，改宣徽院为光禄寺，设光禄卿，正四品；少卿，正五品；寺丞，正六品；主簿，正八品；所属尚食等局。又移太常司供需库隶之局库官，品仍旧，以徐兴祖为光禄少卿。

以刘绍先为尚宝司卿，邵礼为少卿。

改太史院为司天监，设监令一人，正三品；少监二人，正四品；监丞一人，正六品；主簿一人，正七品；主事一人，正八品；五官正五人，正五品；五官副五人，正六品；灵台郎二人，正七品；保章正二人，从七品；监候三人，正八品；司辰八人，正九品；漏刻博士六人，从九品。又置回回司天监，设监令一人，正四品；少监二人，正五品；丞二人，正六品。

定三师朝贺东宫仪。上以东宫师傅皆勋旧大臣，当待以殊礼，朝贺东宫难同庶僚，故命礼官考古定仪。于是，礼部及翰林诸儒臣议曰：“唐制：群臣朝贺东宫，行四拜礼，皇太子答后二拜；三公朝贺，前、后俱答拜。近代答拜群臣之礼不行，而三师之礼则不可不重，今定拟其仪：凡遇大朝贺，前期设皇太子座于大本堂，设答拜褥位于堂中，设三师、宾客谕德拜位于堂前。赞礼二人位于三师之北，内赞二人位于堂中，俱东西相向。至日，皇太子常服升座，三师、宾客常服入就位，北向立。皇太子起立，南向，赞礼唱‘鞠躬’，四拜，皇太子受前二拜，答后二拜。礼毕，皇太子还宫，三师以下以次出。”

大将军徐达遣参政陆聚攻车子等山寨。

癸酋，诏定皇太子、亲王及士庶婚礼，礼部官及翰林诸儒臣议曰：凡“皇太子婚礼”，前期，礼部移文司天监择日纳采。奏请命某官为使者、某官为副使，告示文武百官具朝服侍班。前一日，内使监设御座、香案于奉天殿正中如常仪，尚宝卿设宝案于御座南，礼部官陈设雁及他礼物于丹陛上。侍仪司设承制官位于殿上御座之东及丹陛之东南，设使者及副使拜位于丹墀内道之西，东上北向。赞礼二人位于丹陛上之南，东西相向。司赞二人位于使者拜位之北。知班二人位于司赞之南，俱东西相向。文武百官侍立文武楼之北，东西相向。设引文武班舍人四人位于文武官之北稍后，东西相向。引使者二人位于使者拜位之北，西立东向。拱卫司、光禄寺官，对立于奉天殿门之左右。将军二人位于殿上，帘前六人位于奉天门之左右，四人位于丹陛上之四隅，又六人位于奉天殿之左右，并东西相向。鸣鞭四人于丹陛上，北向。设执鹰及礼物者位于丹陛下之西，东向。是日，金吾卫陈设甲士仪仗于午门外之东西，拱卫司陈设仪仗于丹墀、丹陛之东西，和声郎设乐于丹墀之南，备而不作，侍仪司陈设仪仗大乐于奉天门外正中。质明，鼓初，严催班舍人催百官具朝服，导驾官、侍从官入迎车驾；次，严引班舍人引文武百官入就侍立位，引礼官引使者具朝服立丹墀之西以伺，诸执事者各就位；三，严侍仪奏‘外办’，御用监跪奏请皇帝服衮冕。尚宝卿奉宝前导，侍仪导引，如常仪，至奉天殿，升御座。卷帘、鸣鞭、鸡唱、报时讫，引礼引使副就丹墀拜位，赞礼唱“鞠躬、四拜”，兴，平身。承制官进诣御座前，跪承制讫，由中门出至丹陛上宣制位，称“有制”，赞礼赞“使副跪”，宣制曰“奉制纳某氏女为皇太子妃，命卿等行纳采礼”。宣制讫，承制官由西门入，典仪唱“使副俯伏”，兴，赞礼唱“鞠躬”，四拜，兴，引礼引使副退立于西。执雁及执礼物者由西阶陛取雁及他礼物，自中陛降，执雁者在前，执礼物者次之，使者从后，至奉天门外，仪仗鼓吹导引以行。使者出，侍仪跪奏“礼毕”，驾兴，百官以次出。

纳采：前一日，有司设使副次于妃氏大门外，南向；设使副序立位于大门外之东，西向北上；设主婚者序立位于大门内之西，东向；设香案于厅中；设使副立位于香案之东，西向北上；设主婚者受制位于香案之南，北向；设赞礼位于厅下主婚者拜位之北，东西相向；设傧者二人位于赞礼之南，东西相向；引使者二人位于厅上南楹左右，东西相向。其日，使者奉制执雁及礼物至妃第，仪仗鼓吹分列于大门外之左右，使者下马，引礼引入次。执事者陈礼物于门外，傧者引主婚者朝服序立于大门内之西，东向，引礼引使者出次，立于大门外之东，执雁者立于其南，皆西向。傧者出诣使者前曰“敢请事”，使者曰“奉制储宫纳配，属于令德，邦有典常，使某行采择之礼”。傧者入告，主婚者曰“臣某之子，昧于壶仪，不足以备采择，恭承制命，臣某不敢辞”。傧者出告讫，入引主婚者迎于大门之南，北面立。赞“主婚者再拜”，使者不答拜，主婚者揖，使者先入，立于西阶下。引使者升自东阶，立于香案东。执鹰者立于使者之南。执事者陈礼物于庭，傧者引主婚者就拜位，四拜，升自西阶，至香案前。使者称“有制”，主婚者跪，使者宣制曰“某奉诏采择”，执鹰者以雁进，使者以雁授主婚者，跪受雁兴，以授左右。傧者引主婚者降自西阶就位，赞唱“四拜”，礼毕，傧者引主婚者退于西阶。使副降自东阶以出，主婚者帅诸执事收礼物。

问名：使副纳采既出，立于中门外之东，西面，主婚者立于西阶下。傧者进受命，出诣使者前曰“敢请事”，使者曰“储宫之配，采择既谐，将加卜筮，奉制问名”，傧者入告，主婚者曰“制以臣某之女可以奉侍储宫，臣某不敢辞”。傧者出告讫，入引主婚者出迎使副于中门外之南，北面再拜，使者不答拜。傧者引主婚者先立于西阶下，引使副入门升自东阶，立于香案左，执雁者立于使者之南，皆西向。执事者陈礼物于庭，傧者引主婚者就拜位再拜，升自西阶至香案前，北向立。使者称“有制”、赞“跪”，使者曰“臣某奉诏问名，将谋诸卜筮”，主婚者曰“臣某第几女某氏出”。执雁者以雁进，使者以雁授主婚者，主婚者跪受雁兴，以授左右，自东阶降，就位再拜。礼毕，主婚者退立于西，使者降自东阶，立于中门外之东。傧者受主婚者命，诣使者前请曰“某公奉制，命至某之室请礼从者”，使者曰“某既得将事，敢辞”。傧者入告，主婚者曰“先人之礼，敢固以请”。傧者出告，使者曰“某辞不获，闻命敢不从”，引使者入，升阶即座，行饮食之礼。主婚者奉币礼使者毕，使者还，主婚者送于门外。

告吉：皇帝御奉天殿，遣使纳吉，如纳采仪。前一日，有司于妃氏第设使副次，并香案、拜位如前仪。其日，使者奉制执雁及礼物至妃氏第，仪仗鼓吹分列于大门之左右。使者入，执事者陈礼物。傧者请事如前，使者曰“谋诸卜筮，其占协从，制使某告吉”。傧者入告，主婚者曰“臣某之子愚惧，弗克堪卜筮。云‘吉’，惟臣之幸！谨奉典制”。傧者出告讫，入引主婚者出迎于大门外之南，北面再拜，傧者引主婚者揖，使者先入，立于西阶之下。引礼引使者入，升自东阶，立于香案左。执雁者立于使者南，俱西向。执事者陈礼物于庭，傧者引主婚者就拜位，北向再拜，引自西阶升至香案前。使者称“有制”，主婚者跪，使者宣制曰“奉制告吉”，执雁者以雁进，使者受雁，以授主婚者，主婚者跪受雁兴，以授左右，降自西阶再拜。赞“礼毕”，引主婚者退立于西。引使者出，立于中门外之东。傧者出请使者，礼待如“问名”之仪。

纳征：前一日，有司陈设俱如纳采仪。其日，使者奉玄勋、束帛、榖、圭至妃氏第大门外，仪仗分列于门外之左右，设玉帛案于厅中。傧者请事如前仪，使者曰“卜筮不违，嘉偶既定，制使某以仪告成”。傧者入告，主婚者曰“奉制赐臣以重礼，臣某谨奉典制”。傧者出告讫，入引主婚者出迎于大门外，北面再拜，使者不答拜，傧者引主婚者揖，使者先入，立于西阶下。引礼引使副入。执事者举玉帛案先行，奉玉帛者次之，诸执礼物者又次之。至厅，执事者以玉帛案置于香案之北，使者立于玉帛案左，奉玉帛者立于使者南稍后。举案者退立于西，诸执事者各陈礼物于庭。傧者引主婚者就拜位再拜，引升自西阶至玉帛案前。使者称“有制”，主婚者跪，使者宣制曰“某奉制告成”，奉玉帛者就案取玉帛，使者受，以授主婚者。主婚者跪受玉帛兴，以授左右，降自西阶，就位再拜。赞“礼毕”，引主婚者退立于西，引使副降自东阶以出。主婚者帅诸执事者各收礼物，礼使副如前仪。

请期：仪与纳吉同，惟辞曰“询于龟筮：某月某日吉。制使某告期”，主婚者曰“敢不承命”。既请期，遣官以特牲告太庙，遣使奉册。

遣使奉册仪：前期，司天监择日，翰林院撰册文，工部造册、宝、褕翟、首饰、车辂、仪仗。礼部备合用礼物及册宝案讫，奏取旨：以某官为授册、授宝使，其官为奉册、奉宝官，其官为主节官、承制官，告示文武百官具朝服侍班。前一日，内使监令设御座、香案于奉天殿，如常仪。尚宝卿设宝案。侍仪司设妃宝册案于皇帝宝案之南，册东宝西；设主节官位于册宝案之东，执节者立于其左差后，俱西向；设承制官位于主节官之南及丹陛上之东南；设奉册官、奉宝官位于册宝案之西，东向，举册宝案舍人位于其后；设册宝使位于丹陛内道之西，北面东上；又设册宝使受册宝位于使者拜位之北、丹陛下之正中，北向；余陈设如册皇太子仪。和声郎设乐于丹墀之南，设而不作。鼓初，严百官具朝服，导驾官、侍从官入迎车驾。次，严礼部官陈册宝彩舆于奉天门外，陈皇太子车辂、仪仗、冠服等物于册宝舆之南。引礼引册宝使具朝服入，立于丹墀西以俟。诸执事各就位。三、严皇帝具衮冕，尚宝卿、侍仪导引至奉天殿，升座。礼部官以册宝各置于案，奉册宝官以下各就位，引礼引册宝使副各就拜位，赞拜，册宝使以下皆四拜。承制官进诣御座前，跪承制讫，由中门出至丹陛上宣制位。主节官率执节者由中门出中陛降，立于使者之东北，西向。举册案舍人举册案，奉册官从其后，举宝案舍人举宝案，奉宝官从其后，皆由中门出，校尉各擎红罗盖遮护册宝，由中陛降，以册、宝案置于丹陛下之正中。举册宝案舍人退立于西，奉册宝官立于册宝案之东。引礼引册宝使稍前，诣受册宝位，北向立。承制官称“有制”，使副皆跪，宣制曰“册某氏为皇太子妃，皇帝制命尔某等持节、奉册宝，行册礼”。宣制讫，执节者脱节衣，以授主节官，主节官受节，以授授册使，授册使搢笏跪受节，以授执节者，执节者复受节兴，立于册使之右。奉册官诣册案前取册，西向以授授册使，授册使跪受册兴，复置于案，出笏退复位。奉册官亦退复位。奉宝官诣宝案前取宝，西向以授授宝使，授宝使跪受宝兴，复置于案，出笏退复位。奉宝官亦复位。引礼引授册、授宝使退就拜位，北向立。承制官由西门入，回奏讫，赞拜，授册宝使者四拜。礼毕，举册宝案舍人各举案出奉天门，仍以盖遮护，执节者前导至奉天门外，授册宝使取册宝置彩舆中，以次进发，由午门、中门出。皇太子妃仪卫在前，次车辂、次冠服、次礼物、次册宝舆，使者从行于后，至皇太子妃第。

行册礼：前一日，有司设使副次于妃氏大门之外；又设内使监官以下次于中门之外；设宫人次于妃氏合外道西，东向；设使者序立位于大门外之东；副使及内使监官位于使者之南；执节者位于使者之北少退，俱西向；设主婚者序立位于大门内之西；又设使副位于中门外之东，西向；执节者位于使副之北；设授册宝内使监官位于使副之北，西向；设奉册宝内使监官位于中门外之西；设主婚者位于奉册宝内使监官之南，皆东向；赞礼二人位于中门之左右；引使者二人位于赞礼之南，皆东西相向。又设皇太子妃座于合之正中；设宝册案于妃座之南；设香案于合门外之庭中，随阙所向；设权置册宝案于香案之前，册东宝西；设皇太子妃受册宝位于案前，北向；设奉册宝宫人二人位于妃拜位之西，东向；设授册宝内使监官位于册宝案之东，西向；设傅姆二人位于妃氏左右；设宫人侍立位于傅姆之后，东西相向；设宫人拜位于庭下，重行北向；典内二人位于妃拜位之北；司赞二人位于宫人拜位之北，皆东西相向。其日清晨，册宝使奉迎皇太子妃册宝、车辂、仪仗、冠服、礼物至妃第，仪仗鼓吹列于大门外之左右，备而不作。陈册宝彩舆于大门外之正中，进卤簿、驾、仪仗及凤轿等，以次列于大门外。奉册宝使入就次，内使延内使监官入就次，宫人先奉妃首饰、褕翟衣入就次，傧者引主婚者朝服立于大门内之西，内侍引内使监官序立于中门外。引礼引册宝使副出次诣彩舆前取册宝置于案，立于大门外之东，执节者立于其北。傧者请事，使者曰“某奉制授皇太子妃册宝备物”。傧者入告，主婚者曰“臣谨奉制”。傧者出告讫，入引主婚者迎于大门之外，北面，主婚者再拜，使副不答拜，傧者引主婚者揖，使者先入，持节者前导，举案者次之，使副从其后，至中门外，各就位立。持节者脱节衣，使者诣案取册以授授册内使监官，内使监官受册以授内侍，内侍受册立于授册内使监官之右。副使诣案取宝以授授宝内使监官，内使监官受宝以授内侍，内侍受宝立于授宝内使监官之右。举案者以案退，使副亦退就位。内侍奉册宝由中门入，授册宝内使监官后从，至合门外，以册宝权置于案。宫人奉妃首饰、褕翟入合请妃具服，傅姆、宫人、内侍等导从妃出合，傅姆在前，次宫人执扇拥护，次宫人及内使各擎执从其后，至合门外。傅姆引妃降自东阶诣香案前，向阙立，傅姆分列于左右，宫人、内侍分立于其后。内使监宫称“有制”，典内启妃“再拜”。兴，典内启“受册”，授册内使监官诣案取册进授妃，妃受册以授受册宫人，宫人受册立于妃之左。典内启“受宝”，其仪如“受册”仪，宫人受宝立于受册宫人下。典内启妃“再拜”、“请升座”，傅姆导引妃由东阶升即座。宫人奉册宝各置于案，退立于左右。傅姆及宫人、内使各升立于侍立位。内侍引宫官以下各就庭下位，重行北向立，以西为上。司赞赞“拜”，宫官以下皆四拜。礼毕，妃降座，傅姆导引妃还堂内。主婚者礼使副如告期之仪，使副乘车而还。

醮戒仪：前期，内使监官设御座于奉天殿如常仪，侍仪司设皇太子次于奉天殿东耳房内，皇太子席位于奉天殿之西，东向，其席筦筵纷纯，加帘席缋纯。设司爵内使二人于席位之左右，司馔内使二人于司爵之东，皆相向。设皇太子受醮戒位于御座之南，北向，皇太子拜位于丹陛上，北向。设东宫官拜位于丹墀之两旁，重行北向。赞礼二人位于皇太子丹陛上拜位之北，知班二人位于赞礼之南。文武百官侍立位于文武楼之北，皆东西相向。余陈设如发册仪。是日未明，东宫侍从官导从皇太子至次，诸执事者各就位，皇太子具衮冕服，文武官侍立，皇帝服通天冠、绛纱袍御殿升座。引进引皇太子由东陛升至丹陛位，赞四拜，引皇太子由奉天殿东门入就席位，东向立。司爵内使斟酒以盏进，皇太子跪，搢圭受盏，祭酒少许，以盏授内使，内使跪受。司馔内使以馔进授皇太子，皇太子受馔，以馔授内使，内使跪受馔，置于席兴，立于皇太子之左。皇太子兴，就席坐饮食讫，引皇太子御座前跪，皇帝命之曰“往迎尔相，承我宗事，勖帅以敬”，皇太子曰“臣某谨奉制旨”，俯伏、兴，由东门出至丹陛上四拜。赞礼毕，皇帝还宫，引进引皇太子由东阶降，文武百官以次出。

亲迎仪：前一日，有司设皇太子次于妃氏大门之外，南向；东宫官次于皇太子次之南，东西相向。设皇太子立位于大门外之东，西向；皇太子奠雁位于合门外，北向。设主婚者立位于合门外之西，东向。妃氏、主婚者于质明具酒脯告于家庙。亲迎前三刻，东宫官具朝服，陈卤薄、鼓吹于东宫门外。引进启“内严”，东宫官奉宝诣合奉迎，仪擎司进金辂于东宫门内。引进启“外备”，皇太子冕服乘舆以出，侍卫、擎执导从如常仪，至宫门降舆升辂。辂动，东宫官以下皆从，执雁者奉雁从其后。皇太子至妃氏大门外，回辕南向，卤薄、鼓吹分列于左右，降辂升舆，侍从导引至次，降舆入就次，东宫官各就次。皇太子将至，主婚者设会宴女，皇太子既入次，宫人、傅姆启妃服褕翟、花钗，前后拥护出就合内位前，南向立，傅姆立于妃之左右，宫人、内侍分立于其后，主婚者具朝服立于西阶之下。引进引皇太子出次，立于大门之东，西向，左右侍御如常仪。傧者朝服进受命，出立于门东，西面曰“敢请事”，引进跪启讫，皇太子曰“某奉制亲迎”，引进受命兴，承传于傧者。傧者入告，引主婚者出迎皇太子于大门外之西，东向再拜，皇太子答拜。引进引皇太子入门而左，执雁者从之，傧者引主婚者入门而右。引皇太子升东阶进，立于合门户前，北向立。主婚者升自西阶，立于合门外之西，东向。引进启“跪”、启“奠雁”，执雁者以雁西向跪进，皇太子搢圭受雁，以雁授主婚者，主婚者搢笏跪受雁兴，以授左右，退立于西。皇太子出圭，俯伏、兴、再拜，降自东阶出，至次以伺。主婚者不降送。初，皇太子入门，妃母出立于合门外皇太子奠雁位之西，南向。皇太子拜讫，宫人、傅姆导妃出，立于姆左。主婚者进，命之曰“戒之戒之，夙夜恪勤，毋或违命”；母命之曰“勉之勉之，尔父有训，往承惟钦”；庶母申之曰“恭德父母之言”。宫人、傅姆、擎执导从妃出门，司闺启妃“采舆出中门”，司闺启妃“降舆乘凤轿”，皇太子揭帘，所司陈列卤薄如式。妃出内门至辂后，皇太子出大门升辂。辂动，东宫侍从官皆上马从行，如来仪。至东宫门外，侍从官皆下马入。皇太子车辂至门内，降辂乘舆以入，侍从官从。至合，皇太子降舆入，俟于内殿门外之东，西向。

合卺仪：前一日，内使监设妃次于东宫内殿之西，南向。司闺设幄于内殿之正中，设皇太子座于幄中之东，西向；设妃座于幄中之西，东向，与皇太子座相对。设皇太子洗一于殿之东南。司巾宫人一人位于洗南，司盥宫人一人位于洗北，皆西向。设妃洗一于殿之北，司巾宫人一人位于洗南，司盥宫人一人位于洗北，皆东向。设酒案于幄之南正中，陈酒尊于案上。设四爵、两卺于酒尊之北，其爵皆以今酒器代之。设食案二于酒尊之北。其日晡后，妃凤轿将至，内使监于内殿大次前设步障地衣至幄内。俟妃辂入东宫门，卤薄分列于门内外，各擎执拥护，入至内殿前。司闺启妃降轿升舆，宫人侍从如前仪。至幄次前，司闺启请妃降舆行，执伞、扇、烛笼宫人布列前后，傅姆导引妃入次整饰。司闺引妃诣内殿门西，东面，内侍引皇太子揖妃以入，皇太子先升、司闺导妃后升入内殿。内侍引皇太子就洗位，内侍启盥手，宫人酌水，皇太子盥手；内侍启帨手，宫人以巾进，皇太子帨手。内侍启请皇太子就座前西向立。皇太子盥手时，司闺启请妃诣盥洗所，司闺启“盥手”，宫人酌水，妃盥手；司闺启“帨手”，宫人进巾，妃帨手。司闺启请妃就座前东向立。内侍、司闺各启请皇太子及妃皆就座，皇太子侍从立于幄东，妃侍从立于幄西。司馔宫人各举食案进于皇太子及妃之前，司馔以馔进皇太子及妃，皆食讫，司馔各撤馔。司醖宫人取爵酒进供于皇太子及妃，皆饮讫，司醖各撤虚爵。司馔各以馔进皇太子及妃，馔讫，撤馔如前仪。司醖再取爵酒进皇太子及妃，饮讫，撤爵如初。皇太子及妃三馔讫，司醖取卺酌酒以进皇太子及妃，各受卺饮讫，司醖撤虚卺。礼毕，皇太子及妃皆兴，内侍、内使监官及宫人等导从皇太子入宫，司闺及傅姆、宫人等导从妃入宫。内侍启请皇太子更礼衣，司闺启请妃服常服，皇太子从者馂妃之馔，妃从者馂皇太子之馔。

妃朝见仪：其日，妃夙兴沐浴，服褕翟、首饰，司闺启请出合，宫人、内侍等导从妃出至内宫门，启请升辂以出，至内东门，司闺启请降辂，内使及傅姆导引妃入宫，障扇、侍从如常仪。至内殿阶下，内使监令入奏，皇帝服通天冠、绛纱袍即御座，南向，左右侍从如常仪。司闺引妃入诣庭前，北面立，内赞赞“拜”，妃再拜。司闺引妃自西阶升，宫人奉枣、栗、笄同升至御座前，宫人以枣、栗、笄进授妃，妃受枣、栗、笄进奠于御座前，尚食进徹以东。司闺引妃降自东阶复位，北面立，内赞赞“拜”，妃再拜。礼毕，司闺启请妃诣皇后殿，傅姆、宫人等导从至后殿，立于合外。尚官入奏，皇后袆衣、首饰即南向座，左右侍御如常仪。司闺引妃入诣殿庭位，北向立，内赞赞妃再拜。司闺引妃由西阶升，宫人奉暇修笄进供于皇后御座前，尚食进徹以东。司闺引妃降自东阶复位，再拜。礼毕，傅姆导妃退。皇帝、皇后醴妃如宫中之仪。明日，行盥馈礼：其日，妃夙兴沐浴，服褕翟衣、首饰，司闺启请、导从如前仪。至皇帝合外，候皇帝进膳，司闺引妃入立于庭，北面，内赞赞“拜”，妃再拜。司闺引妃升自西阶至御座前，尚食、宫人以膳进授妃，妃受膳进供于皇帝前。司闺引妃降自西阶复位，再拜。礼毕，司闺启请诣皇后殿，傅姆、宫人、内侍等引妃至皇后殿，立于合外，候皇后进膳。司闺引妃入立于庭，北面，内赞赞“拜”，妃再拜。司闺引妃由西阶升至皇后前，尚食、宫人以膳进授妃，妃受膳进供于皇后前。司闺引妃降自西阶复位，再拜。礼毕，司闺引妃出合。皇帝、皇后饗妃如“朝见”之仪。既毕，择日谒庙。

其亲王婚礼俱与皇太子婚礼同，惟纳采、发册等宣制云“册某氏为某王妃，命卿等行纳采礼”，发册则云行发册礼。其使者与主婚者致词亦小异，如纳采，则使者词云“某王之丽，属于懿淑，使某行采择礼”。问名：使者致词云“某既受命，将加诸卜筮，奉制问名”，主婚者云“制以臣某之子可以奉某王，不敢辞”。纳吉：使者词云“卜筮协从，使某告吉”，主婚者曰“臣某之子愚，弗克堪卜。占之吉，臣与有幸，谨奉典制”。纳征：使者词云“某王之丽，卜既协吉，制使某以仪物告成”。请期：使者词云“某月日涓吉，制使某告期”，主婚者云“谨奉命”。其余及发册、醮戒、亲迎、合卺、朝见、盥馈并同皇太子纳妃仪。

上曰：“古礼有亲迎、执绥、御轮，今既用轿，则揭帘是矣。其合卺依古制用匏，雁以玉为之。妃朝见入宫中乘小车，以帷蔽之。谒庙，则皇太子俱往。礼成后三日，乃宴群臣、命妇。余如所定仪。”

其品官婚礼：凡品官婚娶，皆使媒氏通书，女氏许之，择日纳采。前一日，主婚者设宾次于大门外、宾席于厅事。至日，设雁及礼物于厅及庭，媒氏省视事，执事者举礼物进宾，媒氏从其后。质明，主婚者具祝版告庙以行，宾至女第，媒氏入告，赞者延宾入次。执事者各陈礼物于大门内，女氏主婚者公服出迎于大门外，赞者引宾出次，主婚者揖宾入，宾及媒氏升自东阶，主婚者升自西阶，至厅，宾立于左，主婚者立于右，媒氏立于宾之南。执事者各陈其物于厅及庭，宾及主婚者皆再拜，宾诣主人曰“某官以伉丽之重施于某，某率循礼典，谨使某纳采”，主婚者曰“某之子弗闲姆训，既辱采择，也不拜嘉”。主婚者揖宾就西向坐，主婚者东向坐。执事者撤礼物讫，宾复入，陈雁及“问名”礼物于厅，宾诣主婚者曰“某官慎重，婚礼将加卜筮，请问名”，主婚者进曰“某第几女某氏出”，或以红罗或以销金纸书女第行年岁。宾辞，将降出，主婚者曰“请礼从者”，宾复就位遂行饮食之。礼毕，宾降自东阶出，主婚者送至大门外。纳吉礼如纳采仪，宾者致辞曰“某官承嘉命稽诸卜筮：龟筮协从。使某告吉”，主婚者曰“某未教之女，既以吉告，其何敢辞”。纳成礼如纳吉仪，加玄勋、束帛、函书，宾致辞曰“某官以伉丽之重加惠，某官率循典礼，有不睓之币，也请纳征”，主婚者曰“某官贶某以重礼，某敢不拜受”，辞毕，宾即以函书授主婚者，主婚者受书以授执事者。主婚者之从者亦以函书进授主婚者，主婚者受以授宾。宾受书以授左右讫，主婚者揖就席。主婚者之执事者各撤礼物。请期亦与纳吉同。亲迎前一日，主婚者设次于大门外。其日，婿父公服告于祢庙。质明，婿具公服亲迎。执事者设婿父位于厅之正中，婿父即座，赞者引婿升自西阶至父座前，北面再拜，进立父位前，父命之曰“躬迎嘉偶，厘而内治”，婿进曰“敢不奉命”，退复位再拜，媒氏导婿之女家。其日，女氏主婚者公服告庙讫，宴会亲戚，醴女如家人礼。婿至门外下马，媒氏入告，赞者引婿就次，女从者请女盛服就寝门内南向坐。赞者引婿出次，主婚者出迎婿于大门之东，西面揖婿入，主婚者入门而右，婿入门而左，执雁者从婿后。至寝户前，北面立，主婚者立于寝户之东，西向。执雁者陈雁于庭，婿再拜，婿出就次，主婚者不降送。婿既出，女父母就正厅南向坐，保姆引女就父母座前北向四拜，父命之曰“往之女，家以顺为正，无忘肃恭”，母命之曰“必恭必戒，毋违舅姑之命”，庶母申之曰“尔忱听于训言，毋作父母羞”。保姆及侍女导从女出门升车，仪卫导前，应送者乘车从后。婿先还，以俟同牢。女将至婿家，执事者设座于寝室内，婿东妇西，设婿洗一于室之东南、妇洗一于西北，酒案于室之南楹正中，实四爵、两卺于酒尊之北，食案二于酒案之北。初昏，妇车至门，保姆请下车，赞者引婿出迎于大门内，婿搂妇同入。及寝门，婿先升阶、保姆等导妇后升入室。婿盥于南洗，妇从者执巾进水以沃之，妇盥于北洗，婿从者执巾进水以沃之。盥毕，从者请婿妇各就座，执事者各举食案于婿妇之前。司尊者注酒，侍女以酒置于案上，婿妇饮讫，撤盏。司馔者进馔，侍妇供馔于案，婿妇馔讫，撤馔。再饮、再馔，如初。侍女以卺注酒进于婿妇前，各饮毕，赞者请皆兴，立于座南，东西相向。赞“拜”，婿妇皆再拜，侍从引婿妇入室易服。婿从者馂妇之余，妇从者馂婿之余。庙见：妇至之明日，见宗庙。设主婚者拜位于东阶下，婿拜位于其后，主妇拜位于西阶下，妇拜位于其后。诸亲拜位男女，各于主婚者及主妇后。其日，妇夙兴沐浴、盛服，主婚者及主妇皆盛服，各就位再拜。赞者引妇进诣庭中，北面立。主婚者升自东阶诣神位前跪，三上香、三祭酒、读祝，兴，主婚立于神位西。妇四拜，退复位。主婚者降自东阶就拜位，主婚者以下皆再拜。礼毕，见舅姑。妇既谒庙，见舅姑。执事者先设舅姑位于堂上，舅在东、姑在西。妇沐浴、盛服立于堂下，俟舅姑即座，赞者引妇就拜位四拜。保姆引妇升自西阶至舅前，侍女奉枣、栗授于妇，妇受之置位前案上，降阶复四拜。讫，诣姑前，奉暇修，如舅前仪。执事者各撤讫，妇退，降自西阶至庭下拜位四拜。礼毕，妇退，舅姑醴妇如家人礼。盥馈：妇见舅姑之明日，行盥馈礼。其日，妇家备盛馔至婿家，妇从者设舅姑位于堂上、食案于堂中。妇夙兴沐浴、盛服，立于庭下。舅姑即座，妇四拜，保姆引妇升自西阶至舅位之南，妇从前举食案于舅前，执事以馔授妇，妇奉馔置于舅前，执事者加七箸。进馔于姑亦如之。食讫，妇从者徹馔，妇降阶就拜位四拜。礼毕，舅姑醴妇如初见礼。

庶人婚礼：凡娶妇，先使媒氏往来通言，女氏许之，然后纳采。是日夙兴，主婚者告祠堂云“某之子某，年已长成，未有伉丽，今议某氏女礼行纳采，不胜感怆”，媒氏奉书及礼物往女家。至大门外，主婚者出迎媒氏，媒氏入门而右，主婚者入门而左，升堂，东西相向立。执事者陈礼物，媒氏诣主婚者曰“吾子有惠贶室于某某，亲某有先人之礼，使某请纳采”，主婚者曰“某之子蠢愚，又弗能教，吾子命之某，不敢辞”。媒氏以书授主婚者，退就次。主婚者奉书告于祠堂，出迎媒氏升堂，主婚者以复书授媒氏，媒氏受书讫，请退。主人礼媒氏于中堂、礼从者于别室，皆侑以币。纳币之日，婿氏主婚者备书及礼物于庭，媒氏省视讫，遂奉以行。至女家，主婚者出迎媒氏升堂。陈礼物讫，媒氏诣主婚者曰“吾子既修好于某某，使某请纳成”，主婚者曰“备物有加，敢不重拜”。媒氏以书授主婚者讫，主婚者亦以复书授媒氏，媒氏复进曰“某使某请吉日”，主婚者曰“某同听命”。媒氏曰“请以某甲子”，主婚者曰“敢不承命”。媒氏退，礼之如“纳采”之仪。亲迎前一日，女氏使人张陈婿氏之室。是日质明，婿父盛服以祝版告庙讫，坐于中厅，南面。婿盛服立于其西少南，东向再拜。执事以盏注酒授婿，婿跪祭酒少许，啐酒，以盏授从者讫，兴，进立于父位前。父命之曰“厘尔内治，往求尔匹”，婿进曰“敢不奉命”。婿再拜降出，以二烛前导，执事以雁从之。至女家，司宾延入次。是日，女父母请亲戚如家人礼。婿至，主婚者以祝版告于祠堂曰“某之第几女，以今日归于某，不胜感怆”，告讫，出迎婿于中门外，揖婿入。主婚者升自西阶，婿自东阶进，当寝户前，北向。执雁者陈雁于阶庭，婿曰“某受父命，以兹嘉礼，恭听成命”，主婚者曰“某固愿从命”。婿再拜降出，至次以俟。主婚者不降送。婿既出，女父母盛服南向坐，侍女导从女至堂上，诣父母前北面立，四拜，父戒之曰“往之尔家，无忘肃恭”，母戒之曰“夙夜以思，无有违命”，诸母申之曰“毋违尔父母之命”。女复四拜讫，侍女导从出门升舆，二烛导行。婿先还，俟于门外。妇至，赞者请降舆，妇入门北面立，婿出至中门外，揖妇入室。婿从者布妇席于室西，妇从者布婿席于室东。婿妇至席所，东西相向立，皆再拜。婿揖妇坐，妇从者举食案置于婿前，婿从者举食案置于妇前，进酒馔者再。妇从者以卺斟酒授婿，婿从者以卺斟酒授妇，同饮毕，婿妇皆兴，入寝室，俱易常服。婿从者馂妇之余，妇从者馂婿之余。见祖祢：妇至之明日，见祖祢，如品官仪。见舅姑：既见祖祢，俟舅姑立于堂下，舅姑坐于堂上，置卓子于前，家人男女立于两序。侍女引妇立于东阶下四拜，妇升自西阶至舅前，侍女以贽币授于妇，妇受而奠于卓，舅抚之。妇降阶复四拜。诣姑前如上仪。礼毕，舅姑醴妇如家人礼。

参政陆聚攻凤山、成山、帖山三寨，降之。

甲戌，右副将军冯宗异等兵自潞州西至猗氏，擒故元右丞贾成。明日，进攻平阳，克之，禽右丞李茂。

是夜，有流星大如盂，青白色，有光起自九斿东南，行至游气中没。

乙亥，守保定府指挥李杰率兵进攻孔山寨，兵败陷没。

丙子，先是，都督副使顾时于崞州获前沂州逃将王信，又获其叔父王仁于忻州。至是，遣金指挥送于大将军徐达所，凡四十八人并印二颗、马七十九匹、橐驼二只。

戊寅，大将军徐达遣平章俞通源往平阳督右副将军冯宗异等以兵会太原。

己卯，擢户部侍郎杭琪为本部尚书。

大将军徐达遣常文显、马良等招谕忻、崞二州山寨，何文质招谕太和、岭口山寨。于是榆次大窑寨头目郝兴来降，达因遣兵守石岭、天门二关。

庚辰，参政陆聚督兵取故关山寨，克之。

辛巳，起复济南府知府崔亮为礼部尚书。亮，真定藁城人，故元时为浙江省掾，岁丙午，王师至旧馆，亮来降，授中书礼曹主事，累迁至济南府知府，以母忧去官。至是，令起复。

壬午，诏中书省命在京兵马指挥司并管市司每三日一次校勘街市斛斗、秤尺，稽考牙侩姓名，时其物价。在外府州各城门兵马，一体兼领市司。

右副将军冯宗异克綘州，擒故元左丞田保保、徐伯昌，获将士五百余人、马三百余匹。

癸未，诏定官员亲属冠服之制，礼部尚书崔亮等定议：“凡内外官员父兄、伯叔、子孙、弟侄，用乌纱帽软脚垂带，圆领衣乌角带。在外阍者，圆领衣乌角带，帽四角稍垂。内外衙门隶卒，乌纱平顶巾，双环圆领衣，用紬绢布系腰，黑鞓带，铜铁骨角束子。军士随军装。擂手与隶卒同。曾经委用闲良官员：用乌帽软脚垂带，圆领衣乌角束带。”从之。

大将军徐达遣指挥周房率兵取榆次关，以通潞州，命千户张允于灵石县收粮饷，并收未附诸山寨。

参政陆聚督兵取半坡寨，克之。

甲申，大将军徐达遣指挥曹崇、周贤、王约将兵往介休、平遥，讨捕红莲沟山寇。

乙酉，太常司奏：“周礼以禋祀祀昊天上帝，以实柴祀日月星辰，以槱燎祀司中、司命、风师、雨师、天府。若祭天之司民、司禄，而献民数、榖数，则受而藏之。汉高祖命郡国立灵星祠，唐制立秋后辰日祀灵星、立冬后亥日遣官祀司中、司命、司人、司禄以少牢，宋祀如唐，而于秋分日祀寿星。今拟立秋后辰日祀灵星，立冬后亥日祀司中、司命、司人、司禄，如唐制为坛于城南。”上从之。

阳曲、皮皮等十寨头目各以其众诣大将军降，俱令复业。

丙戌，改顺州为顺义县，东安、固安及河南辉州、淇州俱为县，仍改檀州为密云、怀柔二县。时廷议以各处州治有连辖数县，有不辖县而亲隶民事者，于体未善，诏从其议。于是凡州之不辖县治而改为县者，六十有五。

丁亥，命筑坛于鸡笼山，致祭故功臣胡大海等，以文臣没于王事者参军李梦庚、郎中王恺、都事孙炎等祔祭。

戊子，中书省奏吏部侍郎樊鲁璞不任职，诏免其官。

大将军徐达遣指挥叶国珍取韩村寨，克之。

己丑，颁社稷坛制于天下郡邑：坛俱设于城西北，右社、左稷。坛各方二丈五尺，高三尺，四出陛，三级。社以石为主，其形如钟，长二尺五寸，方一尺一寸，剡其上、培其下之半，在坛之南。方坛周围筑墙，四面各二十五步。祭用：春、秋二仲月上戌日，各坛正配位各用笾四、豆四，簠、簋各二，登、铏各一，爼二。牲正配位共用羊、豖各一。

庚寅，立“旗纛庙”。先是，礼官奏：“军行旗纛所，当祭者。考之于古旗，谓牙旗，《黄帝出军诀》曰‘牙旗者，将军之精，一军之行候。凡始竖牙，必祭以刚日。祭牙之日，吉气来应，大胜之征。纛，谓旗头也’。《太白阴经》曰‘大将军中营建纛，天子六军故用六纛，以牦牛尾为之，在左騑马首’。秦置旗头，骑以先驱。汉武帝置灵旗为兵祷，则太史奉以指所伐。孙权作黄龙大牙旗。后齐天子亲征，建牙旗。唐宋及元，皆有旗纛之祭。今宜立庙，春、秋遣官致祭，春用‘惊蛰’日，秋用‘霜降’日。”于是，上命京师立庙于都督府治之，后仍令天下卫所于公署后立庙。京都之祭牲用大牢，币用黑色，器用笾、豆各八，笾实以形盐、鱼鱐、枣、栗、榛、菱、芡、鹿脯；豆实以韭葅、醓醢、菁葅、鹿醢、芹葅、兔醢、笋葅、鱼醢。簠、簋各二，实以黍、稷、稻、粱。登、铏各一，实以大羹、和羹。牺尊、象尊、山罍各一，实以醴斋、泛斋、事酒。乐用时乐。先期，献官及各执事官散斋二日。致斋一日，献官以都督充。前祭一日，献官公服省牲、视鼎镬、涤溉，有司陈设如仪。至日清晨，有司立仗，百官具公服侍班。皇帝服皮弁御奉天殿，奉香授献官由中道出至午门，置龙亭内，仪仗鼓吹导引至祭所。献官及陪祭、执事各就位迎神再拜，行奠帛礼：献官诣盥洗所，搢笏盥帨，出笏诣旗纛位前，乐作，跪搢笏上香、奠帛，出笏俯伏再拜，乐止，复位。行初献礼，献官至爵洗位搢笏涤爵，出笏诣酒尊所，酌醴斋诣神位前，乐作，跪搢笏上香、祭酒、奠爵，出笏俯伏再拜，乐止，读祝。读祝官取祝跪读讫，乐作，献官俯伏再拜，乐止。亚献酌泛斋，终献酌事酒，仪并同“初献”，但不用祝。饮福受胙，献官诣神位前再拜，跪搢笏祭酒、饮福酒、受胙，出笏俯伏兴，再拜，复位。陪祭官皆再拜。撤豆望燎，献官诣望燎位，执事者捧祝帛置燎所，燎半，礼毕。天下卫所祭用少牢仪物，视京都有杀焉。

以徐本为平阳府知府。

孟州复叛，官吏皆陷没。大将军徐达闻之，遣兵守祈县、清源县，仍遣人巡逻石岭关以防之。

辛卯，以宋冕为开封府知府，上谕之曰：“元以六事责守令，徒具虚文，今丧乱之后，中原草莽，人民稀少，所谓田野僻、户口增，此正中原今日之急务，若江南则无此旷土流民矣！汝往治郡，务在安辑民人、劝课农桑，以求实效，勿学迂儒但能谈论而已。”

壬辰，遣符宝郎偰斯奉玺书赐高丽国王王颛曰：“自有宋失御，天绝其祀，元非我类，入主中国百有余年，天厌其昏淫，亦用殒绝其命。华夷扰乱十有八年，当群雄初起时，朕为淮右布衣，暴兵忽至，误入其中，见其无成，忧惧弗宁。荷天地眷祐，授以文武，东渡江左，习餋民之道十有四年。其间，西平汉王陈友谅、东缚吴王张士诚、南平闽越戡定八藩、北逐胡君肃清华夏，复我中国之旧疆。今年正月，臣民推戴即皇帝位，定有天下之号曰大明，建元洪武。惟四夷未报，故遣使报王知之。昔我中国之君，与高丽壤地相接，其王或臣或宾，盖慕中国之风，为安生灵而已。朕虽不德，不及我中国古先哲王使四夷怀之，然不可不使天下周知！余不多及。”

遣知府易济颁诏于安南，诏曰：“昔帝王之治天下，凡日月所照，无有远近，一视同仁。故中国尊安，四方得所，非有意于臣服之也。自元政失纲，天下兵争者十有七年，四方遐远，信好不通。朕肇基江左，扫群雄、定华夏，臣民推戴，已主中国，建国号曰大明，改元洪武。顷者克平元都，疆宇大同，已承正统，方与远迩相安于无事，以共享太平之福。惟尔四夷君长、酋帅等，遐远未闻，故兹诏示，想宜知悉。”

定优给将士例：凡武官、军士两淮、中原者，遇有征守病故、阵亡，月米皆全给之。若家两广、湖湘、江西、福建诸处阵亡者，亦全给；病故者，初年全给，次年半之，三年又半之。其有应世袭而无子及无应袭之人，则给本秩之禄，赡其父母终身。

遣使以书谕夏主明升曰：“今秋大将军平元都，远劳使者来贺。惟彼胡元以昏淫之主任世禄之将，昧纲常而无节义，耽宝货而恋声色，天命既去，克之不难，理固然也。其将王保保拥骑兵十万，步卒倍之，中原之将莫强焉！既不能尽节以事其君，又不能顺天以全其民，是人不可不讨！十一月，大将军移师自真定出井陉直抵太原，与之决战，大破其众，获其将校、步骑，王保保仅与十八骑脱身遁去，我兵追之，俟还，当知其存没也！今晋冀之地，悉入版图，天下之乱，十平其九。故致报足下知之。朕昔以令先公起事老成，又能通使修好以安生灵，岂期令先公迁尔长逝，失吾同好之人！朕思之，不觉泪下霑襟。足下以幼冲之年处新造之国，凛乎若朽索之御奔马，朕感念先好，安得不为足下虑哉？自丧乱未几二十年，今人心思治，正孟轲氏所谓定于一之时也！足下旧臣，念令先公平日相与之恩，竭力推诚奉足下甚至，然度德量力、审机识变在足下自处何如耳！诚能日延群臣问以安靖生灵之道，老成练达之士必有能筹善后之计者，择而行之，是窦融、钱俶复见于今日也。承平之福，当共享之。书不尽言，足下其图之。”

指挥周房以克平诸山寨遣人诣大将军报捷。

癸巳，大将军徐达调守东昌平章韩政守顺德，命守卫辉镇抚王处仁率兵驻真定听调发，且命彰德守将别遣千户以兵三百人守卫辉。

孟州贼据乾河口寨，大将军徐达遣太原智德往守祈县灵树口。

甲午，大将军徐达遣人往保定，令右丞薛显招谕白崖寨莽李知院。

是月，置温州卫。

是岁，中书省奏：“内外鼓铸铜钱八千九百余万，天下州县垦田七百七十余顷。”








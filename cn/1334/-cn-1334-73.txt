聪明互用


耳司聪，目司明，有时亦可以互用者。市井传述新闻，事无钜细，皆闻而知之，故曰新闻。上海报馆林立，每晨一纸风传，万目睽睽者，看新闻也，是以目为耳。古人前言往行，载在典籍，凡考古者，必看而知之。吴侬风俗，得柳敬亭遗意，每取《三国》、《水浒》等书，登台演说，环听者曰“听书”。遂使目不识丁之辈，皆得略知古事，是以耳为目。






送耦长归宣城

期君别在重阳后，才过中秋即分手。
暮雨寒凝閤皂云，朔风吹折萧滩柳。
少年卓荦羞腐儒，览胜扁舟放五湖。
朝吟彭蠡夕滕阁，大者琬琰小明珠。
春晴坐我竹亭下，日见青山满官舍。
藜床枕藉尽风骚，银管丹黄穷午夜。
分灯有客共联吟，韩孟高梅势相亚（耦长与阮怀有《湖西联句》。）。
人皆叹尔倾城姿，愁绝娉婷犹未嫁。
相看青鬓易成丝，百年少壮能几时。
千钧强弩会须发，陆殪虎豹水蛟螭。
爱尔芙蓉艳朝日，长歌为我散愁疾。
嗛嗛寸心两不忘，共采春华佩秋实。



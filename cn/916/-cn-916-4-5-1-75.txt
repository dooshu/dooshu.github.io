【拟今日良宴会诗】

闲夜命叹（编珠作清。）友。置酒迎风馆。（编珠作观。）齐僮梁甫吟。秦娥张女弹。哀音绕栋（本集作梁。）宇。遗响入云汉。四座咸同志。羽觞不可算。高谈一何绮。蔚若朝霞烂。人生无几何。为乐常苦晏。（《诗纪》误作宴。）譬彼伺（《类聚》作司。）晨鸟。扬声当及旦。曷为恒忧苦。守此贫与（《类聚》作且。）贱。（○《文选》三十。本集六。《诗纪》二十五。又《类聚》三十九引馆、弹、汉、晏、旦五韵。杜公瞻编珠二作陆机乐府诗。引观、弹二韵。吴□或韵补四引算、贱二韵。）


【辞侍读学士状〈嘉五年九月〉】

右臣准阁门告报，蒙恩除臣兼侍读学士者。窃以学士不宜兼侍读，臣于前岁已具陈论。当时蒙恩，遂许辞免。在于今日，岂宜复授？得非以方今经筵阙人，而臣在学士中，适当次补，圣恩优异，不忍独遗？臣以衰残，久尘禁署，已兼龙图阁学士。而在院学士，多未有兼职。况臣前已有言，理宜自践。欲乞许臣只兼旧职，其经筵阙侍读，别赐除人。所有诰敕，臣不敢祗受。今取进止。


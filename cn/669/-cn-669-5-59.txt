59　乙巳占論十二次　十二次分野所指　唐天文志説星土


保章氏「星土」，按乙巳占全云：「李淳風作。」論十二次云：「北方之宿，主吴、越火午之辰。在周邦天度均列，而分野殊别。一次所主或亘萬里、跨數州，或於寰内不布一郡。國語『歲在鶉火，有周之分野』，今豐鄗當秦宿，而周分隸豫州，理實難詳。至如熒惑守心，宋景禳其咎；實沈爲祟，晉侯受其殃，事驗時有相應。」賈公彦謂：「吴、越在南，齊、魯在東，今歲星或北或西，不依國地所在。此受封之日，歲星所在之辰，國屬焉故也。」或云：集證：「六經天文編引之，爲陳傅良之言。」「十二次可言者一，其惟析木乎？」【原注】尾、箕艮維燕，可以言東北。

【閻按】保章氏星土之説，康成尚襲舊聞，然亦直至唐浮圖一行，始闡發無遺。見唐天文志。余欲取以補鄭注之不逮。

【元圻案】春官保章氏：「以星土辨九州之地，所封封域，皆有分星，以觀妖祥。」注：「星土，星所主土也。其書亡矣。今其存可言者，十二次之分也。星紀，吴、越也。玄枵，齊也。娵訾，衞也。降婁，魯也。大梁，趙也。實沈，晉也。鶉首，秦也。鶉火，周也。鶉尾，楚也。壽星，鄭也。大火，宋也。析木，燕也。」〇唐天文志：「夫雲漢自坤抵艮爲地紀，北斗自乾攜巽爲天綱，其分野與帝車相直，皆五帝墟也。究咸池之政，而在乾維内者，降婁也，故爲少昊之墟。叶北宫之政而在乾維外者，陬訾也，故爲顓頊之墟。成攝提之政而在巽維内者，壽星也，故爲太昊之墟。布太微之政，而在巽維外者，鶉尾也，故爲列山氏之墟。得四海中承太階之政者，軒轅也，故爲有熊氏之墟。木、金得天地之微氣，其神治於季月；水、火得天地之章氣，其神治於孟月。故章道存乎至，微道存乎終，皆陰陽變化之際也。斗杓謂之外廷，陽精之所布也。斗魁謂之會府，陽精之所復也。杓以治外，故鶉尾爲南方負海之國。魁以治内，故陬訾爲中州四戰之國。其餘列舍，在雲漢之陰者八，爲負海之國。在雲漢之陽者四，爲四戰之國。降婁、玄枵以負東海，其神主于岱宗，歲星位焉。星紀、鶉尾以負南海，其神主于衡山，熒惑位焉。鶉首、實沈以負西海〔一〕，其神主于華山，太白位焉。大梁、析木以負北海，其神主于恒山，辰星位焉。鶉火、大火、壽星、豕韋爲中州，其神主于嵩丘，鎮星位焉。近代諸儒言星土者，或以州，或以國。虞、夏、秦、漢，郡國廢置不同。周之興也，王畿千里。及其衰也，僅得河南七縣。今又天下一統，而直以鶉火爲周分，則疆埸舛矣。」〇書録解題曆象類：「乙巳占十卷，唐太史令岐陽李淳風撰。起算上元乙巳，故以名焉。」

〔一〕「以負西海」，原脱，據中華本新唐書卷三一天文志一補。






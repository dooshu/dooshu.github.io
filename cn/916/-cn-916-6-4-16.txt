【奉和随王殿下诗十六首】

高秋夜方静。神居肃且深。□阶途广露。（《诗纪》作路。）凉宇澄月阴。婵娟影池竹。疏芜散风林。渊情协爽节。咏言兴德音。暗道空已积。干（本集作迁。）直愧蓬心。（○本集五。《诗纪》六十一。）

星回夜未艾。洞房凝远情。云阴满池（本集作地。）榭。中月悬高城。乔木含风雾。行雁飞且鸣。平台盛文雅。西园富群英。芳庆良永矣。君王嗣德声。眷此伊洛咏。载怀汾水情。顾已非丽则。恭惠奉仁明。观淄咏已失。怃然愧簪缨。（○本集五。广《文选》十。《诗纪》六十一。）

神心遗魏阙。中（本集作冲。广《文选》同。）想顾汾阳。肃景怀辰豫。捐□翦山□□。（本集作杨。广《文选》同。）时惟清夏始。云景暧含芳。月阴洞野色。日华丽池光。草合亭皋远。霞生川路长。端坐闻鹤引。静瑟怆复伤。怀哉泉石思。歌咏郁琼相。春塘多迭驾。言从伊与商。衮职眷英览。独善伊何忘。愿辍东都远。弘道侍云（本集作云。）梁。（○同上）

睿心重离析。（本集作拆。）歧路清江隈。四面寒飙举。千里白云来。川长别管思。地迥翻旗回。还顾昭阳阙。超远章华台。置酒巫山日。为君停玉杯。（○本集五。《诗纪》六十一。）

桂楼飞绝限。超远向江歧。轻云霁（本集作齐。）广甸。微风散清漪。连连绝雁举。渺渺青烟移。严城乱芸草。霜塘凋素枝。气爽深遥瞩。豫永聊停曦。即（本集作印。注云。一作即。）已终可悦。盈尊（本集作思。）且若斯。（○同上）

念深冲照广。业阐清化玄。端仪穆金殿。敷（《诗纪》字缺。）教藻琼筵。船湛轻帷蔼。磬转芳风旋。卷辔栖道树。方津棹法舷。归兴凭大造。昭途良易筌。（○同上）

玄冬寂修夜。天围静且开。亭皋霜气怆。松宇清风来。高琴时以思。幽人多感（本集作载。）怀。幸藉汾阳想。岭首正徘徊。（○同上）

怆怆绪风兴。祁祁族云布。严气集高轩。稠阴结寒树。日月谬论思。朝夕承清豫。徒籍小山文。空揖（本集作楫。）章台赋。（○同上）

肃景游清都。修簪侍（本集作待。）兰室。累榭疏远风。广庭丽朝日。穆穆神仪静。暗暗道言密。一餐系灵表。无吝科年历。（○同上）

清房洞已静。□风伊夜来。云生树阴远。轩广月容开。宴私移烛饮。游赏藉琴台。风猷冠淄邺。衽为愧唐枚。（本集作材。○同上）方池含积水。明月流皎（本集作明流皎如。）镜。规荷承日泫。飘鳞与风泳。上善叶渊心。止川测动性。幸是方（本集作芳。）春来。侧噗游濠盛。（○同上）

浮云西北起。飞来下高堂。合散轻帷表。飘舞桂台阳。遥阶收（本集作妆。）委羽。平地如夜光。眷言金玉照。顾惭兰蕙芳。（○同上）

炎光缺风雅。宗霸拯时沦。龙德待云雾。令图方再晨。岁远荒城思。霜华宿草陈。英威遽如是。徘徊歧路人。（○同上）

分悲玉瑟断。别绪金樽倾。风入芳帷散。缸华兰殿明。想折中园草。共知千里情。行云故乡色。赠此（本集作子。）一离声。（○同上）

年华豫已涤。夜艾赏方融。新萍时合水。弱草未胜风。闺幽瑟易响。迥回月难中。春物广馀照。兰萱佩未穷。（○同上）

连（本集作涟。）漪映馀雪。严城限深雾。清寒起洞门。东风急池树。神居望已肃。徘徊举冲趣。栖归（当作迟。）如迟（本集作归。）咏。丘山不可屡。（○同上）


◇立内职诏

刑于垂训，周文所以表德；壶闱失序，汉氏所以丧邦。并被诸方策，式昭戒劝。魏晋以来，虽云简薄，而内职名号，参差不同。在宋太始，位置繁缛，遂设九品，且拟外朝，填委椒掖，徵费无已。自此相仍，踵以成旧，昭阳九华，千门万户。朕受命自天，始基（《初学记》作「期延」。）七百，思所以立防自迩，贻厥方来。前代职品，所宜因革，外可详议，务令该允。（《艺文类聚》十五，《初学记》十。）


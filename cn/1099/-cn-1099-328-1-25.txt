○答應天廵撫孫小溪言捕盜 【 鎮江盜情】

承俯詢奏報賊情事、謂別處不報、而獨責之江南、似以　朝廷為多事煩苛者、是未細繹前　旨也、夫奏之與報。事體不同。奏謂奏聞　朝廷。報謂申報上司。詳前　旨云撫按嚴督兵備等官、整飭武備、時嘗體訪、如有盜賊生發、務要即時從實申報、重大者奏聞。寬限設法緝捕、夫謂如有盜。即時申報。則不問城內外。皆當申報上司矣。謂重大者奏聞。則非重大者。雖城內亦不必奏聞矣。然盜發雖有遠近。賊情雖有大小。撫按皆當一體嚴督。有司設法緝捕者。此　旨意也。昨鎮江之事、　朝廷原未責其不奏。但惡其不報。及報不以寔耳。江陵耳目最廣凡此細事皆能先知故撫按不敢欺也江南以隱匿盜情為常事。數年之間、一發於揚州、再發于太平、今三發于鎮江、至使失主被傷而不敢承。大盜公行而莫之問。則法紀蕩然矣。別處曾有是乎。　朝廷以四方之耳目為耳目。今地方官扶同欺罔。撫按耳目。巳盡為所塗。乃　朝廷別有所聞。一行詰究。遂以為多事。為煩苛。是欲使欺隱之弊。馴至如秦元之末季而後巳也。承問敢直陳其愚、幸惟鑒原、


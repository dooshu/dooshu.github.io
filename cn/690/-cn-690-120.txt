卷一百二十



卷之一百二十

洪武十一年冬十月庚子朔。

辛丑，晋相府奏请改太原府城隍之神为晋国城隍之神，诏从之。

癸卯，赐凤阳各卫指挥、千、百户绮帛，人四疋。

丁未，享太庙。

戊申，敕谕总兵官指挥杨仲名曰：“兵以卫民，必先于伐暴，三苗不遵教化，朕命尔帅师讨之，昨已知兵行之期，今未知兵至何地，特遣内臣吴诚诣军观尔之兵，凡有方略，乘机而行，然后遣使来报。”

庚戌，驸马都尉、右柱国曹国公李贞薨。贞世居泗州盱眙县，后徒临淮之东乡，性孝友，敦约谦谨，尚皇姊长公主。元季，中原鼎沸，贞见里人有广其田宅，厚自封殖者，辄叹曰：“此何时也，乃欲为富家翁耶？”遂捐家资，椎牛豕，具酒食，会乡里约，守望相助。居无何，乱兵入境，时淮东犹为元守，贞因挈家避地淮东。久之，闻上在滁阳，乃携其幼子文忠西奔，出入乱兵中，草食露宿，几不能存活，日夜吁天，冀保完父子。逾一月，始达滁阳见上，时甲午冬十有二月也。上见之大喜，衣服供具之甚厚，贞父子自庆幸曰：“吾与汝脱离祸乱，得至于此，可谓再生矣。况又得所依恩幸之厚，其何以报？”文忠时年十六，沉毅有智勇，上甚爱之，曰：“吾甥犹吾子也。”教养之备至，命从征讨。岁戊戌，天兵下严、衢、婺、处诸郡，命文忠开阃于严州，以经略郡县之未附者，贞自金陵往就养。乙巳，张士诚遣其部将由乌石山犯严州及诸暨，经两月不解，严人大恐，贞心不自安，乃权掌军务，令文忠引兵击败之，六日而还，人赖以安。丙午，上大发兵，平两浙，命文忠以所部兵水陆并进，取杭州，贞复权掌军务，兵出桐庐，俘其守关之卒，送居严州，俘卒至严，见城中劲兵悉出，阴有叛志，贞觉之，因飨其众，至醉悉擒之，械送于京师，上甚喜。文忠兵所向，无弗下者，杭州平，留文忠镇守，贞复来就养。又明年为洪武元年，上即皇帝位，封贞为恩亲侯。初，贞将避兵淮东而皇姊薨，权厝里中。及是，上念之不已，追封为孝亲公主，敕有司其丧礼还葬于先陇。贞时在杭，上思见贞形于梦寐，时遣中使问起居。三年，上欲朝夕见贞，赐第于内城西遍，召贞就第，加特进荣禄大夫、驸马都尉、右柱国、曹国公，追封孝亲公主曹国长公主。贞年近七十，既就第，敕免常朝，赞拜不名。上幸其第，锡宴，皇太子暨诸王亦常往存问，贞局蹐不自安，但以手拊心曰：“恩义深重，言莫能报。”是时，北方既平，余众遁走沙漠。五年，上命将出师殄之，授文忠征虏左副将军以行，师出岭逾五月，捷音未至，上颇以为忧，召贞入便殿谕意。贞进曰：“天生圣人承中华之运，陛下洪福齐天，海内尽归职方，彼元氏区区余孽，假息沙漠，不足忧也。捷音行且至矣，愿勿劳圣虑。”未几，文忠果奏凯而还，车驾复幸贞第，锡宴欢甚，贞以表谢，并辞禄赐。表曰：“臣伏蒙圣恩，以孝亲公主之亲宠赐府第，自揆何能叨荣至此？臣生长田畴，服勤稼穑，惟知食力，何望显融？初年特蒙仁祖皇帝不以臣之庸愚，俾居子壻之列，久在侍下，抚教之恩，思之无穷，报之罔极。继而中原兵起，室家无存，独携幼子避难他方，寄迹于豺狼之区，奔走于荆棘之地，命危朝露，岂意生全。钦惟陛下兴师仗义，应天顺人，握乾符而兴帝业，奋神武而拯黔黎，四海归心，群雄率服。臣之父子幸遇圣明，脱涂泥于衽席，济垂绝而更生，收养掖庭，待以肺腑，臣之幼子文忠蒙然童穉，承再造之恩，扶树教育，俾成立，指授神筭，镇守边陲，未效纤毫，以禆圣治，是犹萤爝之光依于日月，蚊蚋之响附于雷霆，以致武功之成，亦预分封之例，禄食一品，位列上公，下至愚騃小孙景隆亦叨职于侍卫，衣冠焜燿于三世，恩泽滂沛于一门。揆今食禄之家未有过于臣者，缅思往时之艰苦，岂思今日之荣华？尺寸丝毫，莫非帝力，陛下怜臣之老，赐以免朝，悯臣之愚，待以殊礼，屡蒙车驾之幸临，时沐皇储之眷顾，宠锡每颂于天府，爵禄复厚于子孙，恩意之隆，言辞莫罄。方今朝廷清明，法度具举，官不虚设，禄无幸食，臣每存知足之戒，恒切盈满之惧，臣之俸禄在所当辞。伏望圣聪俯察微忱，准臣所请，庶几情悃之获伸，稍逭素餐之深愧，臣自怜衰迈，补报无由，伏愿陛下寿同天地，宗社尊安，裕绵福祚之长，永乐太平之治。”盖贞以国家为念，子虽在侧，有晨昏之奉，不以为喜，或奉命征伐四方，久劳于外，亦不以为忧，其笃于忠诚如此。是年春三月，文忠扈从秦王、晋王之国，至六月还，仅五日，贞得疾忽不能言。上闻大惊，即幸其第问疾，上执贞手问曰：“还识朕否？”贞仰哭以对，上洒泣呜咽不能止。有顷，上还宫中，使相继问遗。至是薨，年七十有六。上震悼，辍视朝三日，车驾临奠，追封陇西王，谥恭献。十有二月庚申，葬于盱眙县灵迹乡斗光山之原，从长公主兆。发引之日，车驾复往，望哭于西城楼。长公主性至孝，未下嫁时事父母善承旨意，甚钟爱，既嫁，助贞治家，尤极勤俭，事舅姑恭顺，好修善行，平居鲜食荤肉，夜则礼北辰，日以为常，前贞二十八年薨，临薨之时，神识不乱，端坐而逝。贞继配陈氏，封淑德夫人，贞笃于孝敬太夫人，性严贞，微忤其意，辄加叱责。贞尝侍食，值太夫人怒投其食器于地，贞徐拾之，食如初，恭敬愈至。有弟四人，父既没，求分财异居，贞语之曰：“父没而母在，苟分财异居，老母得无不可于意乎？先人田庐俱候老母百岁后，随所欲取之，吾不较也。”诸弟皆愧服。及贵显，姻族有流遇外方者，必请于上而收之。尝言：“人之生世，贫贱富贵当不改所守，一旦富贵而忘贫贱，君子不为也。”平生衣取适体，食惟适口，上不时赐衣，弊必缉之，虽一带弊亦必藏以待用，或奉养太丰，辄不自安，召子孙集于前，恳恳言未遇时事以晓之，曰：“吾家素凉薄，叨沐上恩，以至于此，虽日日羙食盛馔，何患不继？然奢靡之事，吾性所不喜也，今上方以勤俭化天下，吾为戚里之长，苟为奢靡，何以劝率家人？汝曹念之。”其俭约盖本于所性云。

癸丑，命龙骧卫指挥使萧成为陕西都指挥使，山西指挥同知王约为山西都指挥使。

乙卯，以梅殷为驸马都尉，尚第二皇女宁国公主。殷，汝南侯思祖兄子也。

丙辰，开封府兰阳县言河决伤稼，诏免其租。

戊午，改骁骑左卫为府军后卫。

夜，太阴犯南斗。

占城国王阿答阿者遣使上表，贡方物及良马，谢玺书及上尊文绮之赐也。上复诏，赐其王金织文绮、纱罗衣各一袭。

改武德卫为府军前卫。

以蕲水、罗田二县隶黄州府。

癸亥，以前户部侍郎程昭为宁国府知府。

甲子，改兴武卫为武德卫。

乙丑，播州宣慰使杨鉴献马，赐文绮、袭衣。

是月，命陕西布政使司转运本处仓粮一十二万石于宁夏、河州。

大祀殿成。初，郊祀之制：冬至祭天于圜丘，在钟山之阳；夏至祭地于方丘，在钟山之阴。至是，即圜丘旧址建大祀殿十二楹，中四楹，饰以金，余饰三采，正中作石台，设上帝、皇祗神座于其上。每岁正月中旬择日合祭，上具冕服行礼，奉仁祖淳皇帝配享殿中。殿前为东西庑三十二楹，正南为大祀门六楹，接以步廊，与殿庑通，殿后为库六楹，以贮神御之物，名曰天库，皆覆以黄琉璃瓦。设厨库于殿东少北，设宰牲亭井于厨东又少北，皆以步廊通道。殿两庑后缭以周墙，至南为石门三洞，以达大祀门内，谓之内坛，外周垣九里三十步。石门三洞南为甬道三，中曰神道，左曰御道，右曰王道，道之两旁稍低为从官之道。斋宫在外垣内之西南，东向。于是敕太常曰：“近命三公率工部役梓人于京城之南，创大祀殿以合祀皇天、后土，冬十月告功已成，特命礼部去前代之祭，期以岁止一祀。古人祀天于南郊，盖以义起耳，故曰：‘南郊祀天，以其阳生之月；北郊祭地，以其阴生之月。’孰不知至阳祭之于阴月，至阴祭之于阳月，于理可疑？且扫地而祭，其来甚远，盖言祀地尚实而不尚华，后世执古而不变，遂使天地之享反不己人之享，若使人之享亦执古而不变，则当污尊而抔饮，茹毛而饮血，巢居而穴处也。以今言之世，果可行乎？斯必不然也。今命太常每岁合祭天地于春首正三阳交泰之时，人事之始也。”其后，大祀殿复易以青琉璃瓦云。

山西边将遣人送所获故元平章完者不花至京师。完者不花者，故元丞相驴儿部属也。上遣使归之于驴儿，且以玺书谕之曰：“十一年六月至九月，三遣使北行，两为吊祭，一为致礼于卿，既而使者俱不返，存亡不可知。乃者，边将以卿部属平章完者不花送京师，朕怒边将，以为方遣使通好，乃执其平章，岂不失信于卿？今特遣内臣送之抵丞相营，宥之、罪之、放逐之，卿自为区处。”








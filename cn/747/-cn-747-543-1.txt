○荐齐孝若书

某官至，辱垂下问，令公举一人，可管记之任者。愚以为军中之书记，节度之喉舌：指事立言而上达，思中天心；发号出令以下行，期悦人意。谅非容易，而可专据。窃见前进士高阳齐孝若，字考叔，年二十四，学必专授，文皆雅正，词赋甚精，章表殊健；疏眉目，美风姿；外若坦荡，中甚畏慎。执事傥引在幕下，列於宾佐，使其驰一檄，飞一书，必能应马上之急求，言腹中之所欲。夫掇芳刈楚，不弃幽远，况孝若相门子弟，射策甲科，家居君侯之化下，且数年矣。不劳重币，而获至宝，甚善甚善！雄都大府，多士如林，最所知者，实斯人也。请为ト下记其若此，惟用与舍，高明裁之。


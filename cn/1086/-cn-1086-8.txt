卷八

后唐长兴元年八月六日，尚书比部员外郎、知制诰崔棁奏：“臣伏见开元五年敕：‘每年贡举人见讫，宜令引就国子监谒先圣先师，学者谓之开讲质疑义。所司设食。其监内得举人，亦准此例。其日，清资官五品已上并朝集使并往观礼，永为常式。’自经多故，其礼久废，请再举行。”从之。

周广顺二年六月，以文宣王四十三代孙前曲阜县令孔仁玉复为曲阜县令，仍赐绯鱼袋；以亚圣颜渊裔孙颜涉为曲阜县主簿。仍敕兖州修葺祠宇，墓侧禁樵采。〈时车驾亲征，兖州初平，遂幸曲阜县谒孔子祠。既奠，将致敬，左右曰：“仲尼，人臣也，无致敬之礼。”上曰：“文宣百代帝王师，得无拜之。”即拜奠祠前。〉

后唐长兴三年五月七日，国子博士蔡同文奏：“伏见每年春秋二仲月上丁，释奠于文宣王，以兖国公颜子配坐，以闵子骞等为十哲排祭奠。其有七十二贤图形于四壁，面前皆无酒脯。自今后，乞准本朝旧规，文宣王四壁诸英贤画像面前，请各设一豆一爵祠飨。”中书帖太常礼院，检讨礼例分析申者。今礼院检郊祀录，释奠文宣王并中祠例，祭以少牢，其配座十哲，见今行释奠之礼。伏自丧乱以来，废祭四壁英贤。今准帖，为国子博士蔡同文所奏，文宣王四壁诸英贤，各设一豆一爵祠享。当司详郊祀录，文宣王从祀诸座，各笾二，实以栗、黄牛脯；豆二，实以菜葅、鹿醢；簠、簋各一，实以黍、稷饭；酒爵一。礼文所设，祭器无一豆一爵之仪者。奉敇：“其文宣王四壁英贤，自此每释奠，宜准郊祀录，各陈脯、醢等诸物以祭。”

后唐长兴三年二月，中书门下奏：“请依石经文字刻九经印板。”敕：“令国子监集博士儒徒，将西京石经本，各以所业本经句度抄写注出，仔细看读，然后顾召能雕字匠人，各部随秩刻印板，广颁天下。如诸色人要写经书，并须依所印敕本，不得更使杂本交错。”其年四月敕：“差太子宾客马缟、太常丞陈观、太常博士段颙路航、尚书屯田员外郎田敏充详勘官，兼委国子监于诸色选人中，召能书人端楷写出，旋付匠人雕刻，每日五纸，与减一选。如无选可减，等第据与改转官资。”

汉乾祐元年闰五月，国子监奏：“在雕印板九经，内有周礼、仪礼、公羊、穀梁四经未有印本，今欲集学官校勘四经文字镂板。”从之。

周广顺三年六月，尚书左丞兼判国子监事田敏进印板九经书：五经文字、九经字様各二部，共一百三十册。

显德二年二月，中书门下奏：“国子监祭酒尹拙状称：准敕校勘经典释文三十卷，雕造印板，欲请兵部尚书张昭、太常卿田敏同校勘。”敕：“其经典释文已经本监官员校勘外，宜差张昭、田敏详校。”

后唐同光三年七月，贞简皇太后遗令曰：“皇帝以万几至重，八表所尊，勿衣粗衰，勿居谅暗，三年之制，以日易月，过三日便亲朝政。皇后、诸妃及诸王、公主，并制齐衰本服，以日易月，十三日除。中书门下、翰林院学士、在朝文武百官、内诸司使，及诸道节度观察防御使、刺史、监军，及前资官并僚佐、官吏、士庶、僧道、百姓，并准本朝故事，降服施行，勿使过制。皇帝释服后，未御八音，勿废群祀，勿断屠宰，勿禁宴游，园陵丧制，皆从简省。故申遗令，奉而行之。”其月，太常礼院奏：“案故事，中书门下、翰林学士、在朝文武百官、内诸司使供奉官已下，从成服三日，每日赴长寿宫朝临，自后不临。其服，以日易月，十三日除。至小祥，合释服。每至月朔月望，小祥大祥，释服日，未除服者缞服临，已除服者则素服不临，并赴长寿宫，先拜灵讫，移班近东，进名奉慰。又准奏：故事，文武前资官及六品已下未升朝官并士庶等，各于本家素服一临。禁卫诸军使已下，各于本军厅事素服一临。僧尼道士，各于本寺观一临。外命妇，各于本家素服朝临三日。诸道节度、观察、防御、团练、刺史及僚佐等，闻哀后当日成服，三日改素，十三日除。”从之。

清泰三年二月，太常礼院奏：

据尚书兵部侍郎马缟上疏言：“古礼嫂叔无服，盖推而远之。案五礼精义，贞观十四年，魏徵等议，亲兄弟之妻请服小功五月。今所司给假差谬为大功九月。”太常博士段颙称：“自来给假，元依令式。若云违古，不独嫂叔一条。旧为亲姨服小功，令式今服大功；为亲舅旧服小功，今服大功；为妻父母缌麻，今服小功；为女婿为外甥缌麻，今并服小功。此五条，在令式与古不同，未审依马缟所奏，为复且依令式？”

右赞善大夫赵咸乂议曰：

臣闻三代之制，礼无降减之文；五服之容，丧有寜戚之义。此盖圣人随时设教，称情立文，沿革不同，吉凶相交，或服由恩制，或丧以礼加。太宗文皇帝宏被至仁，推大其义，因覧同爨有缌之义，遂制嫂叔小功之服，列尊圣贤已为故事，传于令式，加以大功。今马缟奏论以为错谬，况缟昔事本朝，曁至梁室，曾为博士，累历岁年，今始奏陈，未为允当。谨按仪礼，凡制五服，或以名加，或以尊制，或推恩而有服，或引义而当丧。故嫂叔大功，良有以也。其如叔以嫂之子为犹子，为犹子之妻，叔服大功，今嫂氏犹子之母，安可却服小功。若以名加，嫂岂疏于犹子之妇；若以尊制，嫂岂卑于犹子之妻。论恩则有生同骨肉之情，引义则有死同宅兆之理，若以推而远之为是，即令式兼无小功，既有称情制宜之文，何止大功九月？请依式令，永作彝伦。

敕下尚书省集议。尚书左仆射刘昫等议曰：

伏以嫂叔服小功五月，开元礼、会要皆同，其令式正文内，元无丧服制度，只一本编在假宁令后，又不言奉敕编附年月。除此一条，又检七八条令式，与开元礼相违者，所司行已多年，固难轻改。若当议事，须按旧章。今若鄙宣父之前经，紊周公之往制，隳太宗之故事，废开元之礼文，而欲取差误之近规，行编附之新意，称制度且为大典，言令式又非正文，若便改更，恐难经久。臣等集议：嫂叔服并诸服纪，请依开元礼为定，如要给假，即请下太常依开元礼内五服制度，录出一本，编附令文。

从之。

周广顺元年正月敕：“汉高祖为义帝举丧，魏明帝正禅陵尊号，一时达礼，千古所称。况朕久事前朝，常参大政。虽迁虞事夏，见夺于群情；而四海九州，咸知予宿志。宜令所司择日为故主举丧，仍备山陵葬礼。”有司上言：“皇帝为故主举丧日，服缟素、直领、深衣、腰绖等。成服毕，祭奠，不视朝七日。坊市禁音乐，文武内外臣僚成服后，每日赴太平宫临，三日止，七日释服。至山陵启攅涂日，仍服初服，送輴车出城，班辞释服。”从之。

后唐天成元年十二月二十七日，御史台奏：

应在京两街司及坊市士庶人家，及诸道经商客旅，或有投井自缢，及婢仆诸色人等非理殁故。伏据近年以来，凡是死亡之家，并是台司左右巡使举勘，差驱使官与诸司人同行检验指挥，如此施行，相承已久。台司若不差人举勘，即非理幽魂，无由申雪；若一一检验，即事故之家，多称骚扰。况台司亦常忧两巡驱使官与诸司同巡检节级等，于有事人家，妄有所求。今询访故事，准当司京兆按往例，凡京城内应有百姓死亡之家，祇勒府县差人检验，如是军人，祇委两军检勘，如是诸道经商客旅，即地界申户部，使差人检勘，仍逐司各具事由，及同检勘行人等姓名，申台及本巡察。其间或有事涉冤滥，曲直不分，察访得知，及有人论讦，台司并行追勘。如是两班官吏之家，即合是台司检勘。伏请自今已后，并准故事施行。除百司外，台中不更差人诲例检勘。如是则军人百姓，各有区分，事涉冤诬，即行追勘，合具举明，庶遵故事者。

兼得左右巡使状抄录到丧葬格例，所设车轝仪注物色，祗为官品高下。无官秩者，若陈仪注，其供应故犯典刑。今则凡是葬仪，动逾格物，但官中只行检察，在人情各尽孝思，徇彼称家之心，许便送终之礼。台司又难将孝子尽决严刑。祇以供人例行书罚，以添助本司支费，兼缘设此防禁。比为权豪之家，多有违礼从厚，若贫穷下士，尚犹不便，送终必无僭礼，可以书罚。两京即是台司举行，诸州府即元无条例者。

凡棺椁不计有官品，并不得于棺椁上雕镂画饰，施户窗栏槛楹等。官至四品已上使方相，七品已上使魌头、四目、玄衣朱裳、执戈扬楯如常制，七品已下及无官品者勿用。凡明器等，三品已上不得过九十事，五品已上不得过六十事，九品已上不得过四十事。当广地轴诞驰马及执役人，高不得过一尺，其馀音声队马威仪之属，各准平生品秩所司，仍以木瓦为之，不得过七寸，及别加画饰。诸纛今谓之鹅毛五纛，五品已上竿长七尺，五品已下长五尺，无官品者勿用。诸三品已上引、披、铎、翣、挽歌鼓六行，每行六人。五品已上二引、二披、四铎、四翣、挽歌四行，每行四人。九品已上二翣。无官者勿用。诸车轝，三品已上油幰、朱丝络网，施襈，两厢画龙虎，幰竿朱末，垂六旒苏，今之缨带也。七品已上油幰，襈，两厢画云气，垂四旒苏。九品已上无旒苏。车轝上有结络者，三品已上及将相有凤台，自诸官品及郡守升朝者，羚羊山华，馀并平幰。百姓丧葬，祇合使鳖甲车，无幰、襈、画饰，并无已前仪。

礼部格物，凡官人百姓送葬，竞为奢僭，不依礼式，宜令所司切加纠察。如物色等数目大小有违条式，及辄饰以金银者，杖六十。

奉敕：“今后文武两班及诸司官吏，并诸道经商客旅，凡有丧亡，即准台司所奏故事施行。其街坊百姓及军人之家，每有死丧，兼所使厮儿妮子，因依暝行，投井自缢，非理自致身命者，据台司状，委府县及两军军巡差人检勘。窃虑前件事故之家，或所居隘窄，兼阻暑毒之月，尸灵难久停留，若待申报官司检勘，纵无邀难，须经时日。今仰本户可便唤四邻看验，如无他故，便任本主遂殡，仍具结罪保明文状报官。若有枉有伤害致死，邻人妄有保明，本户并保人勘责不虚，各量罪科断。兼闻诸州县府士庶之家，或有死丧，亦是须候分巡院检勘，颇致淹留，既鼓怨词，甚伤风教，亦仰约以在京事理条例处分。其庶人丧葬所设车轝仪注格例，状称近日庶流，多有违越，台司又难将孝子尽决严刑，祇以供人例行书罚，添助本司支费，据此惩罚名目，且非为政宪纲。自今以后，所有各计品秩之外，及庶人丧葬，宜令御史台委两巡御史点检，假赁行人，须依条例，如有违越，据所犯重轻，临时科断，台司不得妄有搅扰。”

二年六月三十日，御史中丞卢文纪奏：

奉六月十四日敕：“丧葬之仪，本防逾僭，若容锦绣，难抑奢豪。但人情皆重于送终，格令当存于通理，宜令御史台除锦绣外，并庶人丧葬，更检详前后敕格，仔细一一条件，分析奏闻。冀合人情，永著常令者。”今台司再举令文及故实条件如后。凡铭旌，三品以上长九尺，五品以上长八尺，六品以上长七尺。诸輀车，三品已上许使油幰，施襈，两厢画龙虎；七品已上祇许使油幰，施襈，两扇画云气。男子幰、襈、旒苏皆使素，妇人使彩。又诸官五品以上许使三梁六柱轝车，轝上有结络；三品已上带将相者有凤台。自诸品官及郡守升朝官者，羚羊山华，馀平幰。诸棺椁不得雕镂彩画，施户窗栏槛，棺内不得有金宝珠玉。诸丧葬不得备理者，贵得同贱，贱不得同贵。

准元和六年十二月刑部兼京兆尹郑元状奏：“条流，文武官及庶人丧葬，三品以上明器九十事，四神十二时在内，不得过二尺五寸，馀人物并不得过一尺，园宅方五尺，下帐高方三尺，共置五十舁，挽歌三十六人。輀车使开辙车，油幰，朱丝络网，两厢画龙虎。幰竿朱末，垂旒苏緭帏衬幕及额带等，其幰竿长二丈六尺，带五重，旒苏十八道，并不得使绫罗、锦绣、泥银、帖金、彩画及结鸟兽、香囊等物。使四引、四披、六铎、六翣。挽歌并练布深衣。輴车、志石车任画云气，不得置幰竿、额带等。方相车载方相外，及魂车除幰、网、裙帘外，皆不得更别加装饰，并使合辙车。纛竿长九尺，不得安大朱、帖金银、立鸟兽旗幡等。五品以上明器六十事，四神十二时在内，园宅方四尺，下帐高方二尺，共置三十舁，减志石车、輀车。幰竿减四尺，长二丈二尺。旒苏减二道，使十六道。带减一重，使四重。披、引、铎、翣、各减二，使四。挽歌一十六人。并无朱丝网络、方相。使魌头车，纛竿减一尺，使八尺。帏额、魂车准前。九品已上明器四十事，四神十二时在内，园宅方三尺，下帐高方一尺，共置二十舁，减輴车、輀车。幰竿减三尺，使一丈九尺。旒苏减二道，使十四道。披、引、铎、翣各减二，使二。带减一重，使三重。挽歌一十六人。纛竿减一尺，使七尺。其帏额、魌头、魂车准前。明器并使瓦木为之，四神不得过一尺，馀人物等不得过七寸，并不得用金银雕镂、帖毛髪装饰。内侍省品秩高者，各随本品秩。未有章服者，紫同三品，绯同五品已上，绿及应官并同九品已上。命妇及文武母、妻并邑号命妇，各准本品；如夫、子官高，听从夫、子，无邑号者各准夫、子品秩。輀车，准令合使绿及紫色。有品荫家子孙未有官者，三品以上降三等，五品以上降二等，八品以上降一等，九品不降。所使品䕃，并须以祖、父官为升降。内、外官同。庶人明器一十五事，并置三舁。丧车使合辙车。幰竿减三尺，使一丈六尺。木珠减十道，使三十五道。带减一重，使二重。帏额、魌头、魂车准前。挽歌、铎、翣、四神十二时、下帐并请不置。所造明器，合使瓦木，不得过七寸。若仵作、工匠之徒，辄敢逾越，捉获之后，自合准前后敕文科断，所司不得更至孝丧之家。若衢路捉获，只坐工人，亦不得拘留行李，令过时日。工商诸色人吏无官者、诸人无职掌者，丧车、帏额、魂车并无，合辙车不使油幰、旒苏等饰，兼不得以绘彩结络及金银装饰。其挽歌、铎、翣，并不得置丧车之前，不得以鞍马为仪，其明器任以瓦木为之，不得过二十五事，四神十二时并在内，每事不得过七寸，舁止十人。”

准长庆三年十二月浙西观察使李德裕奏：“应百姓厚葬，及于道途盛陈祭奠，兼设音乐等。闾里编甿，罕知教义，生无孝养可纪，没以厚葬相矜，器仗僭差，祭奠奢靡，仍以音乐荣其送终，或结社相资，或息利自办，生产储蓄为之皆空，习以为常，不敢自废。人户贫破，抑此之由。今百姓等丧葬祭奠，并请不许以金银锦绣为饰。其陈设乐音者，其葬物稍涉僭越者，并勒毁除。结社之类，任充死亡丧服、粮食等用使。如有人犯者，并准法律科罪。其官吏已上，不能纠察，请加惩责，仍请委出使郎官御史察访。”

台司伏请令文及故实不载者，令更条。检校官令文不载，今请检校官一品、二品请同五品，三品已下请并同九品。如有曾任正官，依本官品第仪则。其准敕试官，亦同九品仪。如升朝官者，请据本官品第升降则例。凡丧皆有品第，恐或无知之人，妄称官秩，自今后除升朝及见任官亡殁外，馀官去事前五日，须将告诰或敕牒于本巡使呈过判押文状，行人方可供应。佐命殊功，当朝立功，名传远遐迩，特敕优旨，准会要例，本品数十分加三分，不得别为华饰。右具本朝旧本例如前，今后令两巡使，祇据官品秩级与判状，其馀一物已上，不得增加，兼勒驱使官，与金吾司并门司同力钤辖。如有大段逾越，即请据罪科断行人，兼不得追领丧葬之家，别有勘责。

奉敕：“如过制度，不计尺寸事数，其假赁行人徒二年，丧葬之家即不问罪，仍付所司。”

长兴元年十月十九日敕：“太常礼院例，凡赙匹帛，言段不言端匹，每二丈为段，四丈为匹，五丈为端。近日三司支遣，每段全支端匹，此后凡支赙赠匹帛，祇言合支多少段，库司临时并蹙尺丈给付，不得剩有支破。”

二年四月敕：“朝臣君丧终制，委御史台具姓名申奏。诸道宾从除丧后，合宣行恩命。州县官才授新命及到任一考前丁忧者，服阕日除官。”其月五日，中书门下复奏：“尚书都官员外郎、知制诰张昭远丁母忧。伏以大臣枕凷，有吊祭之恩；群寮寝苫，无慰问之例。高下之位有间，君臣之事无偏。况卿士之甚多，有父母者极少，固于孝道上轸圣怀，张昭远望量与恩赐。自此朝臣或有丁忧，亦乞颁赉。其状寻已印出，今具官资等第，支给数目如后。文班左右常侍、谏议、给事、舍人、诸部尚书、太子宾客、诸寺大卿、监察御史、中丞、国子祭酒、詹事、左右丞、诸部侍郎，绢三十疋，布二十疋，粟、麦各二十五石。起居、补阙、拾遗、侍御史、殿中监察御史、左右庶子、诸寺少卿、国子监司业、河南少尹、左右谕德、诸部郎中员外郎、太常博士，绢二十匹，布一十五匹，粟、麦各一十五石。国子博士、五经博士、两县令、著作郎、太常、宗正、殿中丞、诸局奉御、大理寺、太子中允、洗马、左右赞善、太子中舍、司天五官正，绢、布各一十五匹，粟、麦各一十石。左右诸卫大将军、左右诸卫将军，绢二十匹，布一十五匹，粟、麦各一十五石。左右率府副帅，绢、布各一十五匹，粟、麦一十石。”奉敕：“宜依。其张昭远所支绢、布、粟、麦，仍依所定官资颁给。”








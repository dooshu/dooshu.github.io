◇陈政事启

《礼》、《诰》者，人伦之襟冕，帝王之枢柄。自古开物成务，必以教学为先。世不习学，民忘志义，悖竞因斯而兴，祸乱是焉而作。故笃俗昌澡，莫先道教，不得以夷祸革虑，俭泰移业。今无员之官，空受禄力。三载无考绩之效，九年阙登黜之序。国储以之虚匮，民力为之凋散。能否无章，泾渭混流。宜太庙之南，弘修文序；司农以北，广开武校。台州列国，限外之职，问其所乐，依方课习，各尽其能。月供僮干，如先充给，若有废堕，遣还故郡。殊经奇艺，待以不次，士修其业，必有异等，民识其利，能无勉励。

汉文集上书囊以为殿帷，身衣弋绨，以韦带剑，慎夫人衣不曳地，惜中民十家之产，不为露台。刘备取帐钩（《南史》作构。）铜铸钱以充国用，魏武遣女，皂帐，婢十人，东阿妇以绣衣赐死，王景兴以淅米见诮。宋武节俭过人，张妃房帷（《南史》作唯。）碧绡蚊帱，三齐仙截席，五盏盘桃花米饭。殷仲文劝令畜伎，答云：「我不解声。」仲文曰：「但畜自解。」又答：「畏解，故不畜。」历观帝王，未尝不以约素兴，侈丽亡也。伏惟陛下，体唐成俭，踵虞为朴。寝殿则素木卑构，膳器则陶瓢充御。琼簪玉箸，碎以为尘，珍裘绣服，焚之如草。斯实风高上代，民偃下世矣。然教信虽孚，氓染未革，宜加甄明，以速归厚。详察朝士，有柴车蓬馆，高以殊等；雕墙华轮，卑其称谓。驰禽荒色，长违清编，嗜音酣酒，守官不徙，物识义方，且惧且劝，则调风变俗，不俟终日。

宪律之重，由来尚矣。故曹参去齐，唯以狱市为寄，馀无所言。路温舒言「秦有十失，其一尚在，治狱之吏是也。」实宜清置廷尉，茂简三官，寺丞狱主，弥重其选，研习律令，删除繁苛。诏狱及两县，一月三讯，观貌察情，欺枉必达。使明慎用刑，无忝大《易》；宁失不经，靡愧《周书》。汉来治律有家，子孙并世其业，聚徒讲授，至数百人。故张、于二氏，洁誉文宣之世，陈、郭两族，流称武、明之朝。决狱无冤，庆昌枝裔，槐兖相袭，蝉紫传辉。今廷尉律生，乃令史门户，族非咸、弘，庭缺于训。刑之不措，抑此之由。如详择笃厚之士，使习律令，试简有征，擢为廷尉僚属。苟官世其家而不美其绩，鲜矣；废其职而欲善其事，未之有也。若刘累传守其业，庖人不乏龙肝之馔，断可知矣。

乐者，动天地，感鬼神，正情性，立人伦，其义大矣。按前汉编户千万，太乐伶官方八百二十九人，孔光等奏罢不合经法者四百四十一人，正乐定员，惟置三百八十八人。今户口不能百万，而太乐雅、郑，元徽时校试千有馀人，後堂杂伎，不在其数，糜废力役，伤败风俗。今欲拨邪归道，莫若罢杂伎，王庭唯置锺ね羽戚、登歌而已。如此，则官充给养，国反淳风矣。

论儒者以德化为本，谈法者以刻削为体。道教治世之梁肉，刑宪乱世之药石，故以教化比雨露，名法方风霜。是以有耻且格，敬让之枢纽；令行禁止，为国之关楗。然则天下治者，赏罚而已矣。赏不事丰，所病於不均；罚不在重，所困於不当。如令甲勋少，乙功多，赏甲而舍乙，天下必有不劝矣；丙罪重，丁眚轻，罚丁而赦丙，天下必有不悛矣。是赏罚空行，无当乎劝沮。将令见罚者宠习之臣，受赏者仇雠之士，戮一人而万国惧，赏匹夫而四海悦。

籍税以厚国，国虚民贫；广田以实廪，国富民赡。尧资用天之储，实拯怀山之数，汤凭分地之积，以胜流金之运。近代魏置典农，而中都足食；晋开汝、颖，而汴河委储。今将扫辟咸、华，题镂龙漠，宜简役敦农，开田广稼。时罢山池之威禁，深抑豪右之兼擅，则兵民优赡，可以出师。

古者左史记言，右史记事，故君举必书，尽直笔而不污；上无妄动，知如丝之成纶。今者著作之官，起居而已；述事之徒，褒谀为体。世无董狐，书法必隐；时阙南史，直笔未闻。

又废谏官，听纳靡依。虽课励朝僚，征访刍舆，莫若推举质直，职思其忧。夫越任于事，在言为难；当官而行，处辞或易。物议既以无言望己，已亦当以吞默惭人。中丞虽谢咸、玄，未有全废劾简；廷尉诚非释之，宁容都无讯牒。故知与其谬人，宁不废职，目前之明效也。汉征贡禹为谏大夫，矢言先策，夏侯胜狂直拘系，出补讽职，伐柯非遐，行之即善。

天地无心，赋气自均，宁得诞秀往古，而独寂寥一代，将在知与不知，用与不用耳。夫有贤而不知，知贤而不用，用贤而不委，委贤而不信，此四者，古今之通患也。今诚重郭隗而招剧辛，任鲍叔以求夷吾，则天下之士，不待召而自至矣。（《南齐书·崔祖思传》。）


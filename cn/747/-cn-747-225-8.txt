○送工部尚书弟赴定州诗序

《宵旰》，天子送冬卿之诗也。河朔愆岁，恒阳俟牧，借戚六官，导俗千里，俾乎列城迁仰止之化，邻境蒙波及之泽，不然者，岂一小郡而劳大贤哉？尚书河东侯，朝廷之旧宰也。操法度於掌握，运陶钧於方寸。是将敷皇惠，寒挟纩而知暄；畅君恩，疲人饮德而自饱。苏其槁瘁，乐我阳和，亢宗殿国，亦望於此。於时春带馀寒，野衔残雪，太官重味，御酒百壶。供帐临岐，假丝竹以留宴；倾城出饯，会文章以宠行：三台厚常寮之意，八座深联事之瞩。既而离人遽起，班马争嘶，寻太行之连山，想邯郸之长陌。虽仰瞻鸿雁，来往易於前期；而相对桑榆，迟暮难於远别：送归之地，欢怅如何？应制华篇，凡若干首，骞翔鸾凤，欲挂千金之木；纠合蛟龙，附藏群玉之府。置之怀袖，以慰遐心云尔。


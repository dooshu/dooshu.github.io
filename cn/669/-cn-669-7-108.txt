134　月令言來歲


月令言「來歲」者二：季秋「爲來歲受朔日」，秦正建亥也；季冬「待來歲之宜」，夏正建寅也。【原注】月令作於秦，雖用夏時，猶存秦制。淮南時則訓與月令同。漢太初以前，猶以十月爲歲首。

【元圻案】「季秋之月，合諸侯，制百縣，爲來歲受朔日。」鄭注：「秦以建亥之月爲歲首，於是歲終，使諸侯及鄉遂之官受此法焉。」〇「季冬之月，飭國典，論時令，以待來歲之宜。」鄭注：「周禮以正月爲之建寅而縣之。今用此月，則所因於夏、殷也。」






○令国子学立周公孔子庙诏

盛德必祀，义存方策，达人命世，流庆后昆。建国君人，宏风阐教，崇贤彰善，莫尚於兹。自八卦初陈，九畴攸叙，徽章既革，节文不备。爰始姬旦，匡翊周邦，创设礼经，大明典宪。启生人之耳目，穷法度之本源。化起二南，业隆八百，丰功茂德，冠於终古。暨乎王道既衰，颂声不作，诸侯力争，礼乐陵迟。粤若宣父，天资睿哲，经纶齐、鲁之内，揖让洙、泗之间，综理遗文，宏宣旧制。四科之教，历代不刊；三千之徒，风流无攵。惟兹二圣，道济群生，尊礼不修，孰明襃尚。朕君临区宇，兴化崇儒，永言先达，情深绍嗣。宜令有司於国子学立周公、孔子庙各一所，四时致祭。仍博求其后，具以名闻，详考所宜，当加爵土。


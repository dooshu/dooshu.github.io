163　月令注引夏小正者九　朱子發論夏小正候應


傅氏夏小正序：「鄭注月令，引小正者

八。」集證曰：「正月啓蟄，魚陟負冰，農率均田。二月丁亥，萬舞入學。三月，妾子始蠶，執養宫事。四月王萯莠。五月啓灌藍蓼。六月鷹始摯。九月丹鳥羞白鳥。」今按月令「孟冬講武」注引夏小正「十一月王狩」，凡引小正者九。【原注】詩七月箋引小正者一。〇集證曰：「四月王萯莠。」〇案：原注九字，何校本亦作正文，今從閻本。朱子發曰：「夏小正具十二月而無中氣，有候應而無日數。至時訓乃五日爲候，三候爲氣，六十日爲節。豈時訓因小正而加詳歟？」

【元圻案】四庫全書總目禮類附録：「夏小正戴氏傳四卷，宋傅崧卿撰。崧卿，字子駿，山陰人。官至給事中。倣杜預編次左氏春秋之例，列正文於前，而列傳於下，每月各爲一篇，而附以注釋。」〇朱子發漢上易書李溉卦氣圖後曰：「二十四氣，七十二候，見於周公之時訓，吕不韋取以爲月令焉。其上則見於夏小正。夏建寅，故其書始於正月；周建子，而授民時，巡狩，承享，皆用夏正，故其書始於立春。夏小正具十二月而無中氣，有候應而無日數。至於時訓，乃五日爲候，三候爲氣，六十日爲節。二書詳略雖異，其大要則同，豈時訓因小正而加詳歟？」






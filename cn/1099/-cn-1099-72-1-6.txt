○屯田 【 淮南水田潁壽陸田】

今承平日久、生齒日繁、天下田價、比諸國初、加數十倍、田值賤則不必清屯地可官出金錢以買之水田惟揚州最賤。陸田惟潁壽為輕。且地在兩京之間。相距畧等。今天下一家。雖無魏人南征之役然用其法以行于今日。亦可賴以少寬民力。省歲漕。其于國用不為無助。臣請于淮南一帶湖蕩之間。沮洳之地蘆葦之塲。盡數以為屯田遣官循行其地。度地勢高下。測泥塗淺深。召江南無田之民。先度地勢。因宜制便。先開為大河。濶二三丈者。以通于海。又各開中河八九尺者。以達于大河。又隨處各開小河四五尺者。以達于中河。使水有所洩然後于其低窪不可耕作之處。浚深以為湖蕩。及于原近舊河之處疏通其水。使有所瀦。或為隄以限水。或為堰以蓄水。或為斗門以放水。俱如江南之制。民之無力者。給以食。田成之後依官田以起科。民之有力者。計其庸。田成之後。依民田以出稅。六七年間其所得者恐不減于魏人也。夫魏人以偏安之國。有外敵之患。猶能兼淮潁而盡田之。其後果賴其用。而有以成其功。矧今盡四海以為疆。而此地介兩京間。而又為運道經行之路有魚鹽之利有莞蒲之用古人所謂揚一之地者也且去大江僅百里許。大江之南民多而田少。居者佃富家之田。為之奴隸。出者逐什一之利。輕去田里。夫若此者。豈其所欲哉。無可以為仰事俯育之資。不得巳也。然民性愚而安故常。心多而無定見。倘　朝廷頒方尺之詔。遣一介之臣。鼓舞而招徠之。無不成者。既成之後。又于潁壽之間。召民開墾陸田。亦隨地勢以分田。因民力而定稅。其功又易于水田者。考之唐史、上元中、于楚州 【 今淮安】 古射陽湖、置洪澤屯、南北分爭所重者芍陂于壽州置芍陂屯、厥田沃壤。大獲其利。俱在此地。遺跡可考也。


○祭王城门文

维长安二年岁次月日，司礼主簿宋某，谨以清酌之奠敬祭於故宫尹丞太原王君之灵：惟灵显考，抗志恬漠，九辟奚顾？一邱自乐，行拟巢、由，言重许、郭。粤我先人，比德同道，理阃探索，词源论讨，翰墨具存，有真有草。古人之言，朋友世亲，王氏兄弟，既义且仁，抚我则厚，莫殊天伦。粤我幼蒙，哀缠岵屺，急难相顾，若出诸已。闻过必箴，见善斯喜，盛德之後，昔闻其昌。之子壮年，朱绂始光，贺者在门，哭者在堂。慰君之兄，抚君之子，郭门祖祭，平生已矣！问天何言？闭恨泉里。呜呼衣哉！尚飨。


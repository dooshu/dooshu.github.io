○纪泰山铭（并序）

朕宅帝位，十有四载。顾惟不德，懵於至道，任夫难任，安夫难安。兹朕未知，获戾於上下，心之浩荡，若涉於大川。赖上帝垂休，先后储庆，宰衡庶尹，交修皇极。四海会同，五典敷畅，岁云嘉熟，人用大和。百辟佥谋，倡予封禅，谓孝莫大於严父，谓礼莫尊於告天，天符既至，人望既积，固请不已，固辞不获。肆予与夫二三臣，稽《虞典》，绎汉制，张皇六师，震叠九宇，旌旗有列，士马无譁。肃肃邕邕，翼翼溶溶，以至於岱宗，顺也。

《尔雅》云：“泰山为东岳。”《周官》曰：“兖州之镇山。”实惟天帝之孙，群灵之府。其方处万物之始，故称岱焉；其位居五岳之伯，故称宗焉。自昔王者，受命易姓，於是乎启天地，荐成功，序图录，纪氏号。朕统承先王，兹率厥典，实欲报元天之眷命，为苍生之祈福，岂敢高视千古，自比九皇哉！故设坛场於山下，受群方之助祭，躬封燎於山上，冀一献之通神。斯亦因高崇天，就广增地之义也。乃仲冬庚寅，有事东岳，类於上帝，配我高祖，在天之神，罔不毕降。粤翌日，禅於社首，侑我圣考，祀於皇祗，在地之神，罔不咸举。暨壬辰，觐群后。上公进曰：天子膺天符纳介福，群臣拜稽首千万岁。庆答欢同，陈诫以德。大浑叶度，彝伦攸叙，三事百揆，时乃之功。万物由庚，兆人允殖，列牧众宰，时乃之功。一二兄弟，笃行孝友。锡类万国，时惟休哉！我儒制礼，我史作乐，天地扰顺，时惟休哉！蛮夷戎狄，重译来贡，累圣之化，朕何慕焉！五灵百宝，日来月集，会昌之运，朕何感焉，凡今而后，儆乃在位，一王度，齐象法，搉旧章，补缺政，存易简，去烦苛，思立人极，乃见天则。

於戏！天生蒸人，惟后时乂，能以美利利天下，事天明矣。地德载物，惟后时相，能以厚生生万人，事地察矣。天地明察，鬼神著矣。惟我艺祖文考，精爽在天，其曰“懿予幼孙，克享上帝。惟帝时若，馨香其下。”丕乃曰“有唐氏文武之曾孙隆基，诞锡新命，缵戎旧业，永保天禄。子孙其承之。”予小子敢对扬上帝之休命，则亦与百执事，尚绥兆人，将多於前功，而毖彼后患。一夫不获，万方其罪予，一人有终，上天其知我。朕惟宝行三德：曰慈、俭、谦。慈者覆无疆之言，俭者崇者崇将来之训，自满者人损，自谦者天益。苟如是，则轨迹易循，基构易守。磨石壁，刻金记，后之人听词而见心，观末而知本，铭曰：

惟天生人，立君以理，惟君爱命，奉天为子。代去不留，人来无已，德凉者灭，道高斯起。赫赫高祖，明明太宗，爰革隋政，奄有万邦。罄天张宇，尽地开封，武称有截，文表时邕。高宗稽古，德施周溥，茫茫九夷，削平一鼓。礼备封禅，功齐舜禹，岩岩岱宗，衎我神主。中宗绍运，旧邦惟新，睿宗继明，天下归仁。恭己南面，絪缊化醇，告成之礼，留诸后人。缅予小子，重基五圣，菲功伐高，匪德矜盛。钦若祀典，丕承永命，至诚动天，福我万姓。古封泰山，七十二君，或禅奕奕，或禅云云。其迹不见，其名可闻，祗遹文祖，光昭旧勋。方士虚诞，儒书龌龊，佚后求仙，诬神检玉。秦灾风雨，汉汙编录，德未合天，或承之辱。道在观政，名非从欲，铭心绝岩，播告群岳。


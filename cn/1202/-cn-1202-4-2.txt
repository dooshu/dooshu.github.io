拜正员外郎表

臣迈乡远迹，由学末徒，不莹雕龙之采，宁照玄豹之饰。自过被光私，滥蒙恩幸，屡度经冬，亟移春序。皇纬如纽，慙飞尘之効；璿基方峻，谢寒露之勤。故宜伏影轩间，卷气衡下。犹蒙供事紫楹，奉役丹殿，廵魄擎概，荣渥不晤，震离彻邃，阿景洞幽。复昇官淸闺，列版严闼。蕞识何算，爰忝叔则之仕；菲质焉树，廼谬仲容之职。猥枉靑艧，增光空质，心懅末尘，情慙洞户。伫首矫迹，以铭以奏。


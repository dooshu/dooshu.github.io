晁冲之


冲之字叔用，晁补之从弟。有才华，不第。有具茨集十卷。又有晁叔用词一卷，今不传。近人赵万里辑有晁叔用词一卷。

汉宫春

黯黯离怀，向东门系马，南浦移舟。薰风乱飞燕子，时下轻鸥。无情渭水，问谁教、日日东流。常是送、行人去后，烟波一向离愁。

回首旧游如梦，记踏青殢饮，拾翠狂游。无端彩云易散，覆水难收。风流未老，拚千金、重入扬州。应又是、当年载酒，依前名占青楼。

玉蝴蝶

目断江南千里，灞桥一望，烟水微茫。尽锁重门，人去暗度流光。雨轻轻、梨花院落，风淡淡、杨柳池塘。恨偏长。佩沈湘浦，云散高唐。

清狂。重来一梦，手搓梅子，煮酒初尝。寂寞经

春，小桥依旧燕飞忙。玉钩栏、凭多渐暖，金缕枕、别久犹香。最难忘。看花南陌，待月西厢。

感皇恩

小阁倚晴空，数声钟定。斗柄寒垂暮天净。向来残酒，尽被晓风吹醒。眼前还认得，当时景。

旧恨与新愁，不堪重省。自叹多情更多病。绮窗犹在，敲遍阑干谁应。断肠明月下，梅摇影。

又

蝴蝶满西园，啼莺无数。水阁桥南路。凝伫。两行烟柳，吹落一池飞絮。秋千斜挂起，人何处。

把酒劝君，闲愁莫诉。留取笙歌住。休去。几多春色，禁得许多风雨。海棠花谢也，君知否。

又

寒食不多时，牡丹初卖。小院重帘燕飞碍。昨宵风雨，只有一分春在，今朝犹自得，阴晴快。

熟睡起来，宿酲微带。不惜罗襟揾眉黛，日高梳洗，看著花阴移改。笑摘双杏子，连枝戴。

临江仙

双舸亭亭横晚渚，城中飞观嵯峨。画桥灯火照清波。玉钩平浸水，金锁半沉河。

试问无情堤上柳，也应厌听离歌。人生无奈别离何。夜长嫌梦短，泪少怕愁多。

又

忆昔西池池上饮，年年多少欢娱。别来不寄一行书。寻常相见了，犹道不如初。

安稳锦屏今夜梦，月明好渡江湖。相思休问定何如。情知春去后，管得落花无。

又

谩道追欢惟九日，年年此恨偏浓。今朝吹帽与谁同。黄花都未拆，和泪泣西风。

应恐登临肠更断，故交烟雨迷空。为君一曲送飞鸿。谁能推毂我，深入醉乡中。

渔家傲

浦口潮来沙尾涨。危樯半落帆游漾，水调不知何处唱。风淡荡。鳜鱼吹起桃花浪。

雪尽小桥梅总放。层楼一任愁人上。万里长安回首望。山四向。澄江日色如春酿。

传言玉女

一夜东风，吹散柳梢残雪。御楼烟暖，正鳌山对结。箫鼓向晚，凤辇初归宫阙。千门灯火，九街风月。

绣阁人人，乍嬉游、困又歇。笑匀妆面，把朱帘半揭。娇波向人，手捻玉梅低说。相逢常是，上元时节。

如梦令

帘外新来双燕。珠阁琼楼穿遍。香径得泥归，飞蹙池塘波面。谁见。谁见。春晚昭阳宫殿。

又

墙外辘轳金井。惊梦瞢腾初省。深院闭斜阳，燕入阴阴帘影。人静。人静。花落鸟啼风定。

又

门在垂杨阴里。楼枕曲江春水。一阵牡丹风，香压满园花气。沉醉。沉醉。不记绿窗先睡。

上林春慢

帽落宫花，衣惹御香，凤辇晚来初过。鹤降诏飞，龙擎烛戏，端门万枝灯火。满城车马，对明月、有谁闲坐。任狂游，更许傍禁街，不扃金锁。

玉楼人、暗中掷果。珍帘下、笑著春衫袅娜。素蛾绕钗，轻蝉扑鬓，垂垂柳丝梅朵。夜阑饮散，但赢得、翠翘双嚲。醉归来，又重向、晓窗梳裹。

汉宫春

梅

潇洒江梅，向竹梢稀处，横两三枝。东君也不爱惜，雪压风欺。无情燕子，怕春寒、轻失佳期。惟是有、南来归雁，年年长见开时。

清浅小溪如练，问玉堂何处似，茅舍疏篱。伤心故人去后，冷落新诗。微云淡月，对孤芳、分付他谁。空自倚，清香未减，风流不在人知。

小重山

碧不浮瓜纹簟前，只知头枕手，不成眠。晚云如火雨晴天。轻云远，亭外一声蝉。

池馆几年年。倚阑催小艇，采新莲。多情还到芰荷边。应相忆，折藕看丝牵。

临江仙

万里彤云密布，长空琼色交加。飞如柳絮落泥沙。前村归去路，舞袖拂梨花。

此际堪描何处景，江湖小艇渔家。旋斟香酝过年华。披蓑乘远兴，顶笠过溪沙。








○授杨约左骁卫将军并焦敬复左领军卫将军制

敕。国家之道，文武相须。故带绶簪冠而处将军之位者，必求雄俊之材，以对我卿大夫。具官杨约，智则好谋，勇而知礼。临戎之用，以律甚明。具官焦敬复，莅事多能，理烦益办。举其成效，可以在庭。俾就环卫，式昭奖劝。使号令有严於宿卫，威名皆称於职官。副吾雄俊之求，以济相须之道。可依前件。


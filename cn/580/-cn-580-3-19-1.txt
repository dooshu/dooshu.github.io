河防


自河徙而南，冲决之患，至元而日甚。其治河之法，凡物料工程轮运，以至叠埽修堤之事，皆沿袭宋金旧法，承用百年，著为条格者也。

河防之令九：

一、每岁选旧部官一员，沿河上下兼行户工部事，督令分治都水监及京府州守涨，从实规措，修固堤岸，如所行事务有可久为例者，即关移本部，仍候安流就便检覆，次年春工物料讫，即行还职。

一、分治都水监及勾当河防事务并驰驿。

一、州县提举管勾河防官，每六月一日至八月终，各轮一员守涨，九月一日还职。

一、沿河兼带河防知县官，虽非涨月，亦轮上提控，一应沿河州县若规措有方，能御大患，及守护不谨，以致堤岸疏虞者，具以奏闻。

一、河桥埽兵，遇天寿圣节及元日、清明、冬至、立春俱给假一日，祖父母、父母吉凶二事并自身婚娶俱给假三日，妻子吉凶二事给假二日；其河水平安月分，每月朔给假一日；若水势危险，不用此令。

一、沿河州府遇河防危险之际，若兵力不足，劝率水手人户协济救护，至有干济或难迭办，须当时暂差夫役者，州府提控官与都水监及巡河官，同为计度，移下司县，以远近量数差遣。

一、河防军疾疫须医治者，都水监移文近京州县，约取所须药物并从官给。

一、河埽堤岸遇霖雨水涨暴变时分，都水司与都巡河官往来提控官兵，多方用心，固护无致为害，仍每月具河埽平安申覆尚书省工部呈阅。

一、除滹沱、漳、沁等河有埽兵守护外，其余大川巨浸，如有卧著冲刷危险等事，并仰所管官事约量差夫作急救护，其芦沟河行流去处，每遇泛涨，当该县官与崇福埽官司一同协济防护，差官一员系监勾之职，或提控巡检。

每岁守涨河防之制六：

一、开河。宜于上流相视地形，审度水性，测望斜高，于冬月记料，至次年春兴役开挑，须涨月前终毕。待涨水发随势去隔堰水入新河，又须审势疏导，假如河势丁字正撞堤岸剪滩截觜，撩浅开挑费功不便，但可解目前之急，亦有久而成河者。如相地形取直开挑，先须钤{口下}，（谓上下平岸口也。）分水势，以解堤岸之危。若欲全夺大势，更于对岸抛下木石修剌，于剌影水势，渐以木石钤固河口，因复填实，损而复修，至坚固不摧塌，则新河迤逦畅流，旧河自然淤实。

一、闭河。先行检视旧河岸口两岸，植立表杆，次系影水浮桥，使役夫得于两岸通过。于上口下撒星桩，抛下木石，镇压狂澜，然后两岸各进草纴三道，上纴两道，又于中心拖下席袋土包。若两岸进纴至近合龙门时，得用手持土袋土包抛下，兼鸣锣鼓以敌河势。既闭后，于纴前卷拦头压埽，于纴上修压口堤。若纴眼水出，再以胶土填塞牢固，仍设边检以防渗漏。

一、定平。先正四方位置，于四角各立一表，当心安置水平。其制长二尺四寸，广二寸五分，高二寸。先立桩于下，高四尺，纂在内桩上横坐水平，两头各开小池，方一寸七分，深一寸三分，注水于中，以取平或中心。又开池者，方深同身，内开槽子，广深各五分，令水通过两头，池子内各用水浮子一枚，方一寸五分，高一寸二分，刻上头侧薄只厚一分，浮于池内，望两头水浮之首，参直遥对。立表处于表身画记，即知地形高下。

一、修砌石岸。先开掘槛子嵌坑，若用阔二尺深二丈开与地平，顺河先铺线道板，一次立签桩八，各长二丈，内打钉五尺入地，外有一丈五尺。于签桩上安跨塌木板六，每留三板，每板凿二孔，中间撒子木六，于撒子木上匀铺秆草束，先用整石修砌，修及一丈，后用荒石再砌一丈。一例，高五尺。第二层，除就签桩外，依前铺塌木板、撒子木、秆草，再用石段修砌，高五尺。第三层，亦如之，高一丈。功就，通高二丈。

一、卷埽。其制亦昉于竹楗石菑，今则布薪刍以卷之，环竹縆以固之，绊木以系之，挂石以坠之。举其一二以称之，则曰{大束}，（音混。）{大束}既下，又填以薪刍，谓之盘箪，两{大束}之交或不相接，则包以网子索，塞以秆草，谓之孔塞盘簟。孔塞之费，有过于埽{大束}者，盖随水去者太半故也。其{大束}最下者谓之扑厓草，又谓之入水埽；{大束}之最上者，谓之争高埽。河势向著，恐难固护，先于堤下掘坑卷埽以备之，谓之卷埽。叠二三四五而卷者，以沙壤疏恶，近水即溃，必借埽力以捍之也。下{大束}既朽，则水刷而去，上{大束}压之，谓之实垫，又卷新埽以压于上，俟定而后止。凡埽去水近者，谓之向著，去水远者谓之退背。水入埽下者，谓之紧刷。若暴水涨溢，下埽既去，上埽动摇，谓之埽喘。一、筑城，（此非河事，以水圮近河州县，亦或用之。）城高四十尺，则加厚二十尺，其上斜收减高之半。若高增一尺，则其下亦加厚一尺，上收亦减其半。若高减，则亦减之。开地深五尺，其广视城之厚，每身一十五步栽永定柱一，长视城之高，径一尺至一尺二寸；夜叉柱各二。每筑高二尺，横用经木一。瓮城至马面之类准此。他如工程之限，输运之直，与夫合用物料之多寡。皆综核详密，品式粲然，为都水司奉行之条例云。

世祖中统以前，河患无可考。至元九年七月，卫辉路新乡县河决北岸五十余步。八月，北岸又决一百八十三步，去广盈仓仅三十步。遣都水监丞马良弼偕本路官相视，佥丁夫修筑之。二十三年十月，河决开封、祥符、陈留、杞、太康、通许、鄢陵、扶沟、洧川、尉氏、阳武、延津、中牟、原武、睦州十五处，佥南京民夫二十万四千三百二十三人，分筑堤防。二十五年五月，河决襄邑，又决太康、通许、杞三县，陈、颖二州皆水，命本道宣慰司督修堤之役。二十九年三月，敕都水监（二十八年，丞相完泽奏置都水监于京师，岁以官一、令史二、奏差二、壕寨官二分监于汴，治决河。）分视黄河河堤堰。

元贞二年九月，河决杞、封邱、祥符、宁陵、襄邑五县。大德元年七月，河决杞县蒲口，遣尚书耶怀、御史刘赓与廉访使尚文相视，筹长久之计。文上言：“长河万里，湍猛东注，盟津以下，地平土疏，荡徙不常，失禹故道，流患中土。治得其当，则力省而患迟；失之，则功费而患速。今陈留抵东西百有余里，南岸故河口十一，已塞者二，自涸者六，通水者三，岸高于水六七尺，或四五尺；北岸高于水仅三四尺，或高下与水等，大较南高于北约八九尺，堤安得不决，水安得不北也。蒲口今决千有余步，迅快东行，得河旧渎，行二百里至归德复会正流，若强加湮遏，上决下溃，终究无成。揆之今日，河北郡县顺水之性，远筑长堤以御泛滥，归德、徐、邳，听民避冲决图所安，量给淤田，俾为永业。他决视此。即救患之良策也。蒲口不塞便。”议上，山东长吏争言：“若不塞蒲口，河北良田必尽化鱼鳖之区。”廷议从之。命河南行省官董其役，凡修七堤，二十有五处，总三万九千九十二步，用苇束四十万四千，径尺桩二万四千七百二十，役民夫七千九百余人。明年蒲口复决。自是修筑之役，无岁无之。

至大二年七月，河决封邱县。三年十一月，河北河南道廉访司言：“黄河决溢，千里蒙害，浸城郭，漂室庐，坏禾稼，百姓已罹其毒。然后访求修治之法，而且众议纷纭，互陈利害，当事者疑惑不决，必须上请，比至议定，其害滋大，所谓不预已然之弊。大抵黄河伏槽之时，水势似缓，观之不足为害，一遇霖潦，湍浪迅猛。自孟津以东，土性疏薄，崩溃决溢，可翘足而待。近岁颍、亳之民，幸河北徙，有司不能远虑，失于规画，使陂泺尽为陆地。东至杞县三汊口，播河为三，官吏建言，相次湮塞南北二汊，使三河之水合而为一。下流既不通畅，自然上溢。由是观之，是自夺分泄之利也，故上下溃决为害日甚。今水势趋下，有复入巨野、梁山之意，苟不为远计，不出数年，曹、濮、济、郓蒙害必矣。今之所谓治水者，议论虽多，并无良策。水监之官，既非精选，知河之利害者，百无一二。虽每年累驿而至，名为巡河，徒应故事。问地形之高下，则懵不知；访水势之利病，则非所习。乃或妄兴事端，劳民动众，阻违水性，翻为后患。为今之计，莫若于汴梁置都水分监，妙选廉干深知水患之人，专任其事，可疏者疏之，可增者增之，可防者防之，职掌既专，则事功可立。较之河已决溢，民已被害，然后卤莽从事以劳民者，不可同日而语矣。”中书省下其议于都水监。

先是，省臣奏升都水监为正三品，添设二员，铸分监印，巡视御河，就令提点黄河之事。至是，本监议：“为御河添官铸印，兼提点黄河，若分监在彼，则有妨御河公事。况黄河已有拘该官司正官提调，莫若使分监者以十月往，与各处官司巡视缺坏，会计工程，俟年终分监新官至，则交割代还，庶不相误。”工部言：“大德九年，黄河决徙，逼近汴梁，几至浸没。本处官吏权宜开蒸盆口，分入巴河，以杀其势，遂使正河水缓，并趋支流。缘巴河旧隘不足吞伏，明年急遣萧都水等闭塞，而其势愈大，卒无成功，致连年为害，南至归德，北至济宁，尽患沦胥。欲为经久之计，非用通知古今水利之人专任其事，终无补益。河南宪司所言详悉，都水监止援旧例，议拟未合，如量设专官，精选廉干深知地形水势者，任以河防之职，往来巡视，以时疏塞，庶可除异日之患。”省议乃令都水分监专治河防，任满交代云。

延祐元年八月，河南行省言：“黄河涸出之地水泊污池，多为势家所据，忽遇泛溢，水无所归。由此观之，非河侵人，人自侵水。拟差知水利都水监官，偕行省廉访司相视，可以疏辟堤障，未至泛溢，先加修治，用力少而成功多。又汴梁路睢州诸处，决口数十，内开封县小黄村计会月堤一道，所拟不一，宜委行省官与本道宪司、都水分监官及州县正官，亲历按验，从长讲议。”由是，遣太常丞郭奉政、前都水监丞边丞务、都水监卿朵儿只、河南行省石右丞、本道廉访副使站木赤、汴梁路判官张承恩，上至河阴，下至陈州，与拘该州县官沿河相视。开封县小黄村河口，测量比旧减六尺；陈留、通许、太康旧有蒲苇之地，后以塞西河、塔河诸口以便种植，故他处连年溃决。公议：“治水之道，惟当顺其性之自然。黄河迁徙不常，每岁泛溢，两岸时有冲决，强为闭塞，已及农时科桩佥发丁夫，动至数万，所费不可胜纪，民不堪命。盖自治之法，惟宜顺水疏泄。今相视上抵河阴，下抵归德，夏水盛涨，甚于常年，以小黄村河口分泄之故，并无冲决，此其明验也。若将小黄村河口堵闭，必移患于邻；封决上流南岸，则汴梁被害；决下流北岸，则山东可忧。事难两全，当遗小就大。详视陈州，最为低窪，被水之地，今岁麦禾不收，民饥特甚。请免陈州差税，赈其饥民；陈留、通许、太康县被灾之家，依例取勘赈恤；其小黄村河口仍旧通流，筑月堤及障水堤，以资抵扞，别难拟议。”中书省韪之，依议施行。

至五年正月，河北河南道廉访副使奥屯言：“近年河决杞县小黄村口，滔滔南流，莫能御遏，陈、颍濒河膏腴之地，浸没大半，百姓流亡。今水迫汴城，远无数里，倘值霖雨水溢，仓卒何以为计！方今农隙，宜为讲究，使水归故道，达于江、淮，不惟陈、颍之民得遂其生，亦可除汴梁异日之患。”于是大司农下都水监移文分监修治，自六年二月十一日兴工，至三月九日工毕。北至槐疙疸两旧堤，南至窑务汴堤，通长二十里二百四十三步，创修护城堤一道，长七千四百四十三步。堤下广十六步，上广四步，高一丈六尺为一工，计工二十五万三千六百八十，用夫八千四百五十三，除风雨妨工，三十日毕。内流水河沟，南北阔二十步，水深五尺。修堤阔二十四步，上广八步，高一丈五尺，积十二万尺，取土稍远，四十尺为一工，计三万工，用夫百人。每步用大桩二，计四十，各长一丈三尺，径四寸。每步草束千，计二万束；签桩四，计八十桩，各长八尺，径三寸。大船二，梯绳索备焉。

七年七月，荥泽县塔海庄河决，未几开封县苏村及七里寺复决二口。本省平章政事站马赤亲率本路官及都水分监，并工修筑，至治元年正月兴工，条堤岸四十六处，计工一百二十五万六千四百九十四，用夫三万一千四百一十三。八年，河决原武县，浸灌数属，其工役案牍无征，莫得而详焉。

泰定二年，御史姚炜以河屡决，请立行都水监于汴梁，仍令沿河州县知河防事，从之。是年，睢州河决。三年，郑州、阳武县又决，漂民房一万六千余家。五年，兰阳县河又决。

至顺元年六月，曹州济阴县魏家道口河决。先是，堤将溃，济阴县防河官与县尹郝承务差募民夫，创修护水月堤，又以水势大，复筑月堤于北。功未竟，水忽泛溢，新旧三堤俱决。明日，外堤复坏，湍流迅猛，有蛇出没于中，所上桩工一埽无遗，缺口东西五百余步，深二丈余，外堤缺口东西四百余步。又磨子口护水堤低薄，不足御水，东西长一千五百步，乃先筑磨子口。七月十六日兴工，二十八日工毕。

郝承务言：“魏家道口砖堌等村缺口，累下桩土，冲决不存，堤周回皆泥淖，人不可居，又无取土之处。且沛郡安乐等堡，去岁旱灾，今复水涝，民皆缺食，难于差佥。其不经水村堡，先已遍差补筑黄家桥、磨子口诸处堤堰，似难重役。请俟秋凉水退，佥夫修理，庶苏民力。计冲坏新旧堤七处，共一万二千二百十六步，下广十二步，上广四步，高一丈二尺，计用夫六千三百人，桩九百九十，苇箔一千三百二十，草束一万六千五。六十尺为一工，无风雨妨工，度五十日可毕。”郝承务又言：“九月三日兴工，连日风雨，辛马头、孙家道口堤又坏，计工役倍于元数，添差二千人同筑。二十六日，元兴成武、定陶二县分筑魏家道口八百二十步工竣。其辛马头、孙家道口之缺口南北阔一百四十步，内水地五十步，深者二丈，浅者亦不下八九尺，补筑七日工竣。又创筑月堤一道，斜长一千六百二十七步，内成武定陶分筑一百五十步，实筑一千四百七十七步。惟堌头魏家道口外堤未筑，以冬寒土冻，俟来春补筑焉。”是年，遣太禧宗禋院都事盖苗行视河道，苗还言：“河口淤塞，今不治，异日必为中原大患。”都水监难之，事遂寝。不及十五年，而白茅堤之口决。

至正四年正月，河决曹州，雇民夫一万五千八百人筑之。五月，大霖雨，平地水深二丈，河暴溢，决白茅堤，曹、濮、济、兖皆水。十月，议筑黄河堤堰。六年，以河决立河南山东等处行都水监，专治河防。九年三月，河北决。五月，白茅河东注沛县，遂成巨浸。是年冬，帝命集群臣廷议，言人人殊，惟监察御史余阙言：“禹河自大伾而下酾为二渠，皆东北流，自周定王时河始南徙，讫于汉而禹之故道始失。自瓠子再决，而其流为屯氏诸河。其后河入千乘偶合于禹所治河。由是而讫东都至唐河，不为患者千数百年。赵宋时，河又南决，至于南渡，乃由彭城合汴泗，东南以入淮，而汉之故道又失。尝考中国之地，西南高而东北下，故水至中国而入海者，一皆趋于东北。古河自龙门即穿西山，踵趾而入大陆地之最下者也。河之行于冀州北方也，数千年而徙千乘，自汉而后千数百年，而徙彭城。然南方之地本高于北，故河之南徙也难，而其北徙也易。自宋南渡至今，殆二百年，而河旋北，乃地势使然，非关人力也。比者河北破金堤，逾丰、沛、曹、郓，诸郡大受其害，天子哀民之垫溺，乃疏柳河欲引之南，工不就。今诸臣集议，多主濬河故道，复引河以南入彭城，筑堤起曹南讫嘉祥，东西三百里，以障河之北流，则渐可以导之使南。嗟乎！谚有之曰不习为吏，眂已成事。今所谓南流故道者，非河之故道也，使反于大禹北流之故道。由汉之千乘以入海，则国家将无水患千余年，如东汉与唐之时。而又何必障而排之使南乎？今庙堂之议，非以南为壑也，其虑以为河之北，则会通之漕废，不知河即北而会通之漕不废，何也？漕以汶而不以河也。河北流，则汶自彭城以下必微，微则吾有制，而治之亦可以行舟，以漕粟，所谓浮于汶达于河者是也。阙特欲防巨野而使河不妄行，俟河复千乘故道，然后复相水之宜而修治之。此千古之明鉴，非一人之私言也。”十年四月，以军士五百人修白茅河堤。十二月，命大司农秃鲁、工部尚书成遵行视决河，议其疏塞之法以闻。十一年春，遵等自济宁、曹、濮大名行数千里，掘井以量地形之高下，测岸以究水势之深浅，以为河之故道不可复，其议有八。时右丞相脱脱复相，锐于任事，都漕运使贾鲁以治河二策进，其一修筑北堤，以制横溃，则用工省；其一疏塞并举，挽河复故道，其功数倍。脱脱韪鲁后策，及遵与秃鲁至力陈不可，脱脱不听，以其事属鲁，迁鲁为工部尚书，总治河防使。发汴梁、大名十三路民夫十五万，庐州等处十八翼军二万，自黄陵冈南达白茅，放于黄堌、哈只等口，又自黄陵西至杨青村，合于故道，凡二百八十里百五十四步有奇，命中书右丞玉枢虎儿哈等率卫军以镇之。自四月兴工，至十一月水土工毕，诸埽诸堤成，河复故道，南汇于淮，又东入于海。帝遣使者报祭河伯，召鲁还京师，论功超拜荣禄大夫、集贤大学士，赐脱脱世袭达剌罕，命翰林学士承旨欧阳元撰河平碑，以旌劳绩。元治河三大役，曰蒲口，曰小黄村，曰白茅堤。当时名臣多谓宜顺水势，勿堙塞，其言率迂不可用，脱脱黜成遵从贾鲁，挽河复故道，尤为不世之功。欧阳元作《至正河防记》，载其施功次第详矣，用附著左，方俾治河者有考焉。

【至正河防记】

治河一也，有疏、有浚、有塞，三者异焉。酾河之流，因而导之，谓之疏；去河之淤，因而深之，谓之浚；抑河之暴，因而扼之，谓之塞。疏浚之别有四：曰生地，曰故道，曰河身，曰减水河。生地有直有纡，因直而凿之，可就故道。故道有高有卑，高者平之以趋卑，高卑相就，则高不壅，卑不潴，虑夫壅生溃，潴生堙也。河身者，水虽通行，身有广狭，狭难受水，水益悍，故狭者以计辟之，广难为岸，岸善崩，故广者以计御之。减水河者，水放旷则以制其狂，水堕突则以杀其怒。

治堤一也，有创筑、修筑、补筑之名，有刺水堤，有截河堤，有护岸堤，有缕水堤，有石船堤。

治埽一也，有岸埽、水埽，有龙尾，栏头、马头等埽。其为埽台及推卷、牵制、{艹貍}挂之法，有用土、用石、用铁、用草、用木、用杙、用縆之方。

塞河一也，有缺口，有豁口，有龙口。缺口者，已成川。豁口者，旧常为水所豁，水退则口下于堤，水涨则溢出于口。龙口者，水之所会，自新河入故道之氵众也。

此外不能悉书，因其用功之次第，而就述于其下焉。

其浚故道，深广不等，通长二百八十里百五十四步而强，功始自白茅，长百八十二里。继自黄陵冈至南白茅，生地十里。口初受，广百八十步，深二丈有二尺，已下停广百步，高下不等，相折深二丈及泉。曰停、曰折者，用古算法，因此推彼，知其势之低昂，相准折而取匀停也。南白茅至刘庄村，接入故道十里，通折垦广八十步，深九尺。刘庄至专固百有二里二百八十步，通折广六十步，深五尺。专固至黄固，垦生地八里，面广百步，底广九十步，高下相折深丈有五尺。黄固至哈只口，长五十一里八十步，相折停广垦六十步，深五尺。乃浚凹里减水河，通长九十八里百五十四步。凹里村缺河口生地，长三里四十步，面广六十步，底广四十步，深一丈四尺。自凹里生地以下旧河身至张赞店，长八十二里五十四步，上三十六里，垦广二十步，深五尺；中三十五里，垦广二十八步，深五尺；下十里二百四十步，垦广二十六步，深五尺。张赞店至杨青村，接入故道，垦生地十有三里六十步，面广六十步，底广四十步，深一丈四尺。

其塞专固缺口，修堤三重，并补筑凹里减水河南岸豁口，通长二十里三百十有七步。其创筑河口前第一重西堤，南北长三百三十步，面广二十五步，底广三十三步，树植桩橛，实以土牛、草苇、杂梢相兼，高丈有三尺，堤前置龙尾大埽。言龙尾者，伐大树连梢系之堤旁，随水上下，以破啮岸浪者也。筑第二重正堤，并补两端旧堤，通长十有一里三百步。缺口正堤长四里。两堤相接旧堤，置桩堵闭河身，长百四十五步，用土牛、稍土、草苇相兼修筑，底广三十步，修高二丈。其岸上土工修筑者，长三里二百十有五步有奇，高广不等，通高一丈五尺。补筑旧堤者，长七里三百步，表里倍薄七步，增卑六尺，计高一丈。筑第三重东后堤，并接修旧堤，高广不等，通长八里。补筑凹里减水河南岸豁口四处，置桩木，草土相兼，长四十七步。

于是塞黄陵全河，水中及岸上修堤长三十六里百三十六步。其修大堤刺水者二，长十有四里七十步。其西复作大堤刺水者一，长十有六里百三十步。内创筑岸上土堤，西北起李八宅西堤，东南至旧河岸，长十里百五十步，颠广四步，趾广三之，高丈有五尺。仍筑旧河岸至入水堤，长四百三十步，趾广三十步，颠杀其六之一，接修入水。

两岸埽堤并行。作西埽者，夏人水工，征自灵武；作东埽者，汉人水工，征自近畿。其法以竹络实以小石，每埽不等，以蒲苇绵腰索径寸许者从铺，广可一二十步，长可二三十步。又以曳埽索绹径三寸或四寸，长二百余尺者，衡铺之。相间复以竹苇麻大繂，长三百尺者为管心索，就系绵腰索之端于其上，以草数千束，多至万余，匀布厚铺于绵腰索之上，而纳之，丁夫数千，以足踏实，推卷稍高，即以水工二人立其上，而号于众，众声力举，用小大推梯推卷成埽，高下长短不等，大者高二丈，小者不下丈余。又用大索或互为腰索，转致河滨，选健丁操管心索，顺扫台立踏，或挂之台中铁猫大橛之上，以渐缒之下水。埽后掘地为渠，陷管心索渠中，以散草厚覆，筑之以土，其上覆以土牛、杂草、小埽梢土，多寡厚薄先后随宜。修叠为埽台，务使牵制土下，缜密坚壮，互为犄角，埽不动摇。日力不足，火以继之。积累既毕，复施前法，卷埽以厌先下之扫，量浅深制埽厚薄，叠之多至四埽而止。两埽之间置竹络，高二丈或三丈，围四丈五尺，实以小石、土牛，既满系以竹缆，其两旁并埽，密下大桩，就以竹络大竹腰索系于桩上。东西两埽及其中竹络之上，以草土等筑为埽台，约长五十步或百步，再下埽，即以竹索或麻索长八百尺或五百尺者一二，杂厕其余管心索之间，俟埽入水之后，其余管心索如前{艹貍}挂，随以管心长索远置五七十步之外，或铁猫或大桩曳而系之，通管束累日所下之埽，再以草土等物通修成堤。又以龙尾大埽密挂于护堤大桩，分析水势。其堤长二百七十步，北广四十二步，中广五十五步，南广四十二步，自颠至趾通高三丈八尺。

其截河大堤，高广不等，长十有九里百七十七步，其在黄陵北岸者，长十里四十一步。筑岸上土堤，西北起东西故堤，东南至河口，长七里九十七步，颠广六步，趾倍之二强二步，高丈有五尺，接修入水。施土牛、小埽梢草杂土，多少厚薄随宜修叠，及下竹络、安大桩、系龙尾埽，如前两堤法，唯修叠埽台，增用白阑小石。并埽上及前游修埽堤一，长百余步，直抵龙口。稍北栏头三埽并行，大堤广与刺水二堤不同，通前列四埽，间以竹络成一大堤，长二百八十步，北广百一十步，其颠至水面高丈有五尺，水面至泽腹高二丈五尺，通高三丈五尺；中流广八十步，其颠至水面高丈有五尺，水面至泽腹高五丈五尺，通高七丈。并创筑缕水横堤一，东起北截河大堤，西抵西刺水大堤。又一堤东起中刺水大堤，西抵西刺水大堤，又一堤东起中刺水大堤，西抵西刺水大堤，通长二里四十二步，亦颠广四步，趾三之，高丈有二尺。修黄陵南岸，长九里六十步，内创岸土堤，东北起新补白茅故堤，西南至旧河口，高广不等，长八里二百五十步。

乃入水作石船大堤。盖由是秋八月二十九日乙巳道故河流，先所修北岸西中刺水及截河三堤犹短，约水尚少，力未足恃。决河势大，南北广四百余步，中流深三丈余，益以秋涨，水多故河十之八。两河争流，近故河口，水刷岸北行，洄漩湍急，难以下埽。且埽行或迟，恐水尽涌入决河，因淤故河，前功随堕。鲁乃精思入故河之方，以九月七日癸丑，逆流排大船二十七艘，前后连以大桅或长桩，用大麻索、竹縆绞缚，缀为方舟。又用大麻索竹縆周船身缴绕上下，令牢不可破，乃以铁猫于上流硾之水中。又以竹縆绝长七八百尺者，系两岸大橛上，每縆或硾二舟或三舟，使不得下，船腹垄闾散草，满贮小石，以合子板钉合之，复以埽密布合子板上，或二重或三重，以大麻索缚之急，复缚横木三道于头桅，皆以索维之，用竹编笆，夹以草石，立之桅前，约长丈余，名曰水帘桅，复以木榰拄，使帘不偃仆。然后选水工便捷者，每船各二人，执斧凿立船首尾，岸上搥鼓为号，鼓鸣，一时齐凿，须臾舟穴水入，舟沉遏决河。水怒溢，故河水暴增，即重树水帘，令后复布小扫土牛白阑长稍，杂以土草等物，随以填垛继之，以石船下诣实地，出水基趾渐高，复卷大埽以压之。前船势略定，寻用前法沉余船，以竟后功。昏晓百刻，役夫分番甚劳，无少间断。船堤之后，草埽三道并举，中置竹络盛石，并埽置桩，系缆四埽及络，一如修北截水堤之法。第以中流水深数丈，用物之多，施工之大，数倍他堤。距北岸才四五十步，势迫东河，流峻若自天降，深浅叵测。于是先卷下大埽约高二丈者，或四或五，始出水面。修至河口一二十步，用工尤艰。薄龙口，喧豗猛疾，势撼埽基，陷裂欹倾，俄远故所，众议沸腾，以为难合，然势不容已。鲁神色不动，机解捷出，进官吏工徒十余万人，日加奖谕，辞旨恳至，众皆感激赴功。十一月十一日丁巳，龙口遂合，决河绝流，故道复通。又于堤前通卷栏头埽各一道，多者或三或四，前埽出水，管心大索系前埽，硾后阑头埽之后，后埽管心大索亦系小埽，硾前栏头埽之前，后先羁縻，以锢其势。又于所交索上及两埽之间，压以小石白阑土牛，草土相半，厚薄多寡，相势措置。

埽堤之后，自南岸复修一堤，抵已闭之龙口，长二百七十步。船堤四道成堤，用农家场圃之具曰辘轴者，穴石立木如比栉，{艹貍}前埽之旁，每步置一辘轴，以横木贯其后，又穴石，以径二寸余麻索贯之，系横木上，密挂龙尾大埽，使夏秋潦水、冬春凌箄，不得肆力于岸。此堤接北岸截河大堤，长二百七十步，南广百二十步，颠至水面高丈有七尺，水面至泽腹高四丈二尺；中流广八十步，颠至水面高丈有五尺，水面至泽腹高五丈五尺，通高七丈。仍治南岸护堤埽一道，通长一百三十步，南岸护岸马头埽三道，通长九十五步。修筑北岸隈防，高广不等，通长二百五十四里七十一步。白茅河口至板城，补筑旧堤长二十五里二百八十五步。曹州板城至英贤村等处，高广不等，长一百三十三里二百步。稍冈至砀山县，增培旧堤，长八十五里二十步。归德府哈只口至徐州路三百余里，修完缺口一百七十处，高广不等，积修计三里二百五十六步。亦思剌店缕水月堤，高广不等，长六里三十步。

其用物之凡，桩木大者二万七千，榆柳杂稍六十六万六千，带稍连根株者三千六百，藁桔蒲苇杂草以束计者七百三十三万五千有奇，竹竿六十二万五千，苇席十有七万二千，小石二千艘，绳索小大不等五万七千，所沉大船百有二十，铁缆三十有二，铁猫三百三十有四，竹篾以斤计者十有五万，硾石三千块，铁钻万四千二百有奇，大钉三万三千二百三十有二。其余若木龙、蚕椽木、麦秸、扶桩、铁叉、铁吊、枝麻、搭火钩、汲水、贮水等具，皆有成数。官吏俸给，军民衣粮工钱，医药、祭祀、赈恤、驿置马乘及运竹木、沉船、渡船、下桩等工，铁、石、竹、木、绳索等匠佣赀，兼以和买民地为河，并应用杂物等价，通计中统钞百八十四万五千六百三十六锭有奇。

鲁尝有言：“水工之功，视土工之功为难；中流之功，视河滨之功为难；决河口，视中流又难；北岸之功，视南岸为难。用物之性，草虽至柔，柔能狎水，水渍之生泥，泥与草并，力重如碇。然维持夹辅，缆索之功实多。”盖由鲁习知河事，故其功之所就如此。是役也，朝廷不惜重费，不吝高爵，为民辟害。脱脱能体上意，不惮焦劳，不恤浮议，为国拯民。鲁能竭其心思智计之巧，乘其精神胆气之壮，不惜劬瘁，不畏讥评，以报君相知人之明。宜悉书之，使职史氏者有所考证也。




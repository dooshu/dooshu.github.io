○授高彦宏右金吾卫将军制

敕。具官高彦宏。朕每视朝，执金吾率其仗卫，陈於陛前。退则与大京兆禁暴诘奸，以清毂下。其职如是，非细任也。以尔进在周行，常为环尹。实於巡警，素积勤劳。比授郡符，将观为政。属在节制，有所荐闻。方资宣力之臣，难夺举材之请。未能出守，遂至罢居。暂解印於外台，复弹冠於近列。勉思有宠，善戒不虞。可依前件。


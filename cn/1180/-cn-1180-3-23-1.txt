世祖


世祖皇帝，讳忽必烈，太祖第四子拖雷之次子，宪宗同母弟。灭宋，始承正统。在位三十五年，承正统一十六年。





天祥留燕三年，坐卧一小楼，足不履地。王积翁荐之，对曰：“倘缘宽假，得以黄冠归故乡。他日以方外备顾问可也。”未几入对，愿乞死。乃诏斩于燕京之柴市。天祥临刑，从容曰：“吾事毕矣。”南向拜而死。其衣带中有赞曰：“孔曰成仁，孟曰取义，惟其义尽，所以仁至。读圣贤书，所学何事？而今而后，庶几无愧。”有张毅甫者，负天祥骸骨，归葬吉州。会林某亦自惠州舁天祥母柩同至，人以为忠孝所感。

信国公在元，欲用之，固辞。元欲杀之，亦不屈，乃赦。至三年，元主求南人有才者甚急，王积翁荐之，力辞。积翁欲请宋官谢冒等十人，释为道士，议将释之。未几，中山狂人自称宋主，有数千人欲取文丞相。帝乃召问何愿。天祥曰：“受宋恩为宰相，安事二姓？赐之一死足矣。”帝犹未忍。左右力赞，帝从其请，乃诏杀之。俄有诏使止之，天祥死矣。临死，南向拜宋。孔曰成仁，言杀身以成仁句也。孟曰取义，言舍生而取义者句。无愧，犹言九原之下，可答君亲也。张毅甫故为义举，林某此举若有神使之，此皆信国忠君孝亲使然。





参政魏天祐执宋故臣谢枋得北去。天祐让之曰：“封疆之臣，当死封疆。安仁之败，何不死？”枋得曰：“程婴、公孙杵臼，一存孤，一死节。一死于十五年之前，一死于十五年之后。万世之下，皆不失为忠臣。”天祐曰：“强辞。”枋得曰：“今日乃参政之时，枋得复何言！”遂不食而死。

安仁之败：初，枋得知信州，元吕师夔徇江东，枋得迎战，败绩。弃家变姓名，奔建宁之唐石山。元人执枋得妻李氏及二子一女，拘于扬州狱；母夫人老疾得免。李氏不屈死，二子得还。程婴、公孙杵臼事：婴、杵臼相与谋曰：“立孤与死孰难？”婴曰：“死易，立孤难耳。”臼曰：“子为其难者，吾为其易者。”乃婴死杵臼，存孤儿。后十五年，孤儿武长，婴具实告，方谋族屠岸贾报之。俱为忠臣。枋得誓不仕元。






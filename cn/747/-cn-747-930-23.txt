○谢宣赐道场钱表

臣某言：今日伏奉圣旨，以臣自前月二十一日就当院集在观道众老宿等，於三清坛上为皇帝陛下开置灵宝消灾转经礼念道场，伏蒙宣赐钱二十贯文省除者。伏以中朝锡宠，内库颁财，仰奉天慈，倍铭凡恳。臣中谢。

伏以叨为教主，深受国恩，凡日焚修，皆归职分。岂期圣造，仍降宠私。仰天上之龙颜，已增感圣；捧禁中之鹅眼，更切祝尧。其所赐钱，臣已依数跪受，给道众讫。臣与道众等无任感恩激切屏营之至。


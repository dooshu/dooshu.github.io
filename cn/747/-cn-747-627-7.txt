○功臣恕死议

昔卫蒯聩以窃国之诈，盟其陪臣，服冕乘轩，三死无与。近代惑者，因为口实，於是乎有功臣恕死之典。考诸古训，其异端欤；稽诸时事，其乱本欤！何者？有国之柄，莫大乎刑赏；人生有欲，不可以不制；天讨有罪，不可以不刑。盖刑者，圣王所以佐道德而齐天下者也。功济乎物，不可以不赏；赏劝乎功，不可以不信。盖信者，圣人所以一号令而天下者也。然则恕死之典，弃信而废刑。何以言之？夫立功者，自八元十乱之後，非尽能贤，或有起屠贩、垄亩、行阵之间，乘帝王应天顺人之势，用力无几，遂贪天功，超腾风云，各得变化，率劳怙宠，崛强自负，僭冒无厌，见利忘义。是宜崇威峻法，大为之防；而反丹书铁券，许以不死。其功大者，可以五作乱而十犯上，孰不以暴为无伤乎？且人君之言，如涣汗不反。既与之要天地，誓山河，卒一旦失驭，有黥、韩之罪，神怒人怨，不得已而诛，是弃信也。若恣行凶险，隳突宪纲，或奸锋将发，衅逼宗社，乃念斯言之玷，忍而不诛，是废刑也。向者才得其尘涓之劳，萤烛之助，而信弃刑废，将焉用之？使贤而有功，惊宠惧满，自居无过之地，何恕死为？使愚而有功，小人不幸，又告以无死，是增骄而启奸，适所谓赏之祸也。虽恕之死，其能免乎？夫其贤如太公，忠如伊尹，惟君知臣，可以勿贰，而遽宥以罪死，是逆其不忠，非所以待之以诚，而尽君子之心也。若乃猾如狗盗，庸如黥徒，未有罪而先恕之死，是不许其慕生廉耻，自固名节，非所以道之以德，而劝小人之善也。以为明君之处劳臣也，安之以爵禄，拘之以纪律，明之以好恶，耸之以祸福，使得迁善远罪，保勋全名，剖符传庆，与国终始。恩斯勤斯，是亦极矣，奈何挠权乱法，以罪宠人，坠信赏必罚之典，亏昭德塞违之道？恐非哲王经邦轨物之制也。谨议。


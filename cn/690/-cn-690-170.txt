卷一百七十



卷之一百七十

洪武十八年春正月癸亥朔，上御奉天殿受朝贺，大宴群臣于谨身殿。

高丽、暹罗、琉球等国遣使贡方物，上表贺。

甲子，建昌卫指挥使月鲁帖木儿、普定知府者额来朝，贡方物及马三百余匹，诏赐绮帛、钞锭有差。

擢太原府同知温祥卿为兵部尚书，以山东左布政使徐铎为户部尚书，户部试尚书郭桓为右侍郎。

乙丑，降工部尚书麦至德为本部左侍郎，以广东左布政使徐本为工部尚书，磨勘司令王道亨为户部左侍郎，右佥都御史张绅为浙江左布政使，起复山西致仕左布政使何真为浙江右布政使。

丙寅，以西番班竹儿为乌思藏都指挥使。

丁卯，贵州宣慰使霭翠上表，贡马及方物。

河南府知府武进道等八人入觐，上闵其衰老，皆赐诰敕，使致仕。

赐琉球国朝贡使者文绮、钞锭及以驼纽镀金银印二赐山南王承察度、山北王帕尼芝，又赐中山王察度、山南王承察度海舟各一。

定朵甘思宣慰使司秩正三品，朵甘万户府、朵甘招讨司、朵甘东道万户府、乌思藏、必力公瓦万户府秩皆正四品，朵甘、塔尔千户所、乌思藏、葛剌汤千户所秩皆正五品。

戊辰夜，荧惑犯外屏。

庚午，赏杭州等卫征南将校百八十二人钞，凡七千九百锭。

辛未，大祀天地于南郊。

赐内外武臣文绮、帛各三匹，钞一锭。

遣使往四川祭征南战殁及病故武臣，仍给其家米、布有差。

金筑安抚使密定遣其弟保珠，普定、长河、窝各番长官龙昌等来朝，贡马。

癸酉，皇从曾孙赞杰生，靖江王第七子也。

四川永宁宣抚使禄肇遣弟阿居来言：“比年以来，岁赋马匹皆已输足，惟粮不能如数，缘大军南征，蛮夷惊窜，耕种失时，加以兵后疫疠，死亡者多，故输纳不及。”上命蠲之。

吏部言：“天下布政使司、按察司及府州县朝觐官凡四千一百一十七人，考其政绩，称职四百三十五人，平常二千八百九十七人，不称职四百七十一人，贪污百七十一人，阘茸百四十三人。”诏称职者升，平常者复其职，不称职者降，贪污者付法司罪之，阘茸者免为民。

四川、贵州二都司送所市马一万一千六百匹至京师。

甲戌，享太庙。

以儒士刘三吾为左春坊左赞善。三吾名昆孙，茶陵人，兄耕孙、焘孙皆仕元。耕孙，《元史》有传。三吾少习举子业，元季避兵广西行省，承制授三吾靖江路教授，迁儒学副提举王。师克广西，乃归茶陵。至是，通政使茹瑺荐之，授左春坊左赞善。三吾虽老而应对详敏，博览善记，侍上承顾问，多称旨。上甚重之，寻升翰林院学士。

乙亥，给留守等卫旗军三万一千三百九十二人米四万九千三百余石、绵布三万三千六百匹。赏成都等卫将校二十八人文绮八十一匹，帛如之，以征云南功也。

丙子，桂阳州税课局火，毁及卷历，惟课钞存。有司穷治之，上以其失火出不意，命勿问。

给京卫军士夏布，人五匹。

赐建昌卫指挥使月鲁帖木儿文绮百匹、钞五百锭。时月鲁帖木儿举家入朝，请遣子入学，愿留其家于京师。上不许，厚赐，遣还。

丁丑，高丽遣使进马五千匹、金五百斤、银五万两、布五万匹，赐其使金庾等八十七人钞三百八十二锭。

戊寅，上谕礼部臣曰：“覆载之间，蕃邦小国多矣，有能知天命，守分限，不恃险阻，修礼事上，以保生民，未有不绵其国祚。若施谲诈，肆侮慢，未有不构兵祸，以殃其民。高丽王王颛自朕即位以来，称臣入贡，朕常推诚待之，大要欲使三韩之人举得其安，岂意王颛被弑而殒。其臣欲掩己恶，来请约束，朕数不允听，彼自为声教而其请不已，是以索其岁贡，然中国岂倚此为富？不过以试其诚伪耳。今既听命，其心已见，宜再与之约，削其岁贡，令三年一朝，贡马五十匹，至二十一年正旦乃贡。汝宜以此意谕之。”

赐暹罗斛国使臣昭禄、巴霭等钞有差。

己卯，命天下府、州、县官第其民户上、中、下三等为赋役册，贮于厅事。凡遇徭役，则发册验其轻重而役之，以革吏弊。

庚辰，赐海西来降故元官属完者图等钞币、袭衣有差。

辛巳，以大理寺卿陈慱文为山西布政使司右布政使。

庆远府东兰州蛮寇韦富挠作乱，广西都指挥使司发兵讨平之。富挠之先自唐宋以来，据有东兰二州，侬智高反时，窜匿山谷，迄故元，富挠之父晏勇仍据东兰。至洪武十二年，富挠始遣其家人韦钱保诣阙，上故元所授印，贡方物，钱保匿富挠名，以为己物，朝廷初不之知，因以钱保为东兰知州。既而钱保徵歛暴急，山民不服，遂从富挠作乱。及官军讨之，禽其党韦公焕，始言钱保冒袭之故，于是执钱保，除官代之，蛮民乃定。

壬午，以乌思藏俺不罗卫指挥使，古鲁监藏为乌思藏卫、俺不罗行都指挥使司都指挥佥事。

癸未，命礼部：凡大祀庆成及节旦、宴会之日，其卫士人赐钞一贯。

以前河南左布政使胡让为广东布政使司左布政使。

命礼部定在外官员到任仪注，颁示天下。凡有司受职赴任者，未至城一舍而止，先令礼房吏告示。官属、父老相率出城来会，俾洒扫应祀神祗、祠宇，备牲醴祭仪，以候谒告。比至斋宿城外三日至四日清晨，父老导引入城，遍谒诸祠。其祝文曰：“维某年某月某日，具官某奉命来官，务专人事，主典神祭。今者谒神，特与神誓：予有政事未备，希神默相，使我政兴务举，以安黎民。傥怠政奸贪，陷害僚属，凌虐下民，神其降殃。谨以牲醴致祭，神其鉴知。尚享！”祭毕到任，官吏、父老人等以次相见讫，谕之曰：“朝廷设官置吏，欲其敬神恤民，亲贤远奸，兴利除害。某不敏，忝兹重任，尚赖一二僚属、邑中长老匡其不逮，庶免后艰。其四境之内，利有当兴，弊有当革者，当共勉力为之，以安黎庶。”谕毕，以祀神牲醴共享而退。祀山川、城隍等神，用牲二；其余境内忠臣、烈士，则用牲一。遇有外境出入，所司于门外设坛，总祭祭物，悉以本处官钱买用。寻又增定其仪：凡新官祭神，初、再拜，三献酒，读祝又再拜。毕，至本衙门月台上望阙设香，案行五拜三叩头礼，然后到任。九年考满，仍具牲醴，率僚属、父老辞神致祭，就以祭物出郊，饯别而去。

甲申，命江夏侯周德兴等往河南招集故元将校。

乙酉，礼部奏：“天下岁贡生员考试不中者，当罚为吏。”上曰：“人资质有高下，故成效有迟速，且令还学读书，以俟再试，再试不中者罚之。”

以广西左布政使吴昭为福建布政使司左布政使。

丙戌，福建按察使陶垕仲表言：“臣父昔在方氏部典，洪武初以故官徒凤阳，时臣幼弱贫苦，赖兄抚餋，至于有成，其后兄亦为凤阳军吏。今臣叨蒙圣恩，备位司宪，欲推禄餋，以报生育之恩，使父母、兄弟得复聚处，实戴生成。”诏许之。垕仲，宁波鄞县人，初以国子生擢御史，弹击不避权势。上雅爱重之，故升为福建按察使。福建多滞狱，吏夤缘为奸，垕仲至，治赃吏数十人，尽革其宿弊。又兴学劝士，抚恤军民，俸禄虽厚，然自奉俭薄，有余悉以施贫者，其清介类如此。是时，布政使薛大方贪暴自肆，垕仲劾奏之，大方有词，逮垕仲至京。事既白，大方得罪，诏垕仲还官，闽人迎拜，为之语曰：“陶使再来，天有眼；薛不去，地无皮。”后卒于官。

戊子，魏国公徐达病疮而愈，玺书劳之曰：“方今九夷八蛮，大者畏力，小者怀德，非将军忠诚耿耿，以劳为逸，何由臻兹？将军功昭上下，泽及兵农，而于人欲之私，秋毫无犯，此其明智者乎？迩者，将军有疮疾，朕初闻之，于心恐焉，今喜疾愈，特遣将军长子持朕至意，将军其悦且安，故劳。”

庚寅，升东昌府知府欧阳性为刑部右侍郎。性，苏州吴县人。洪武四年，以儒士徵至京，授平凉府静宁州知州。九年，升汉中府知府，以父忧去官。十二年，服阕，改东昌府知府。至是来朝，吏部考其称职，故升用之。

以河南罗山县丞袁泰为都察院试佥都御史。

赐京民万六千三百五十户钞，凡二万六千七百贯。

辛卯，礼部奏定王国祭祀社稷、山川等仪。凡祭社稷，前四日，奉祠启王斋戒。前祭一日，导王常服省牲讫，遂宰牲。是日昧爽，执事者如仪陈设讫，各就位，文武官具服就班。王具皮弁服，导引官四员导王就拜位。典仪唱“瘗毛血”，执事者以毛血瘗于坎。唱“迎神”，典乐举麾，唱乐奏《广清》之曲，乐止，内赞及通赞赞王与众官皆四拜。典仪唱“奠帛，行初献礼”，典乐举麾，唱乐奏《寿清》之曲，武生舞《武功》之舞，执事者捧帛、爵，献于神位前，读祝官取祝，跪于神位之左，王及众官皆跪，读祝讫，王以下皆俯伏，兴，乐止。典仪唱“亚献礼”，典乐举麾，唱乐奏《豫清》之曲，文生舞《文德》之舞，执事者献爵如前仪，讫，乐止。典仪唱“终献礼”，典乐举麾，唱乐奏《熙清》之曲，文生舞《文德》之舞，执事进爵如亚献，讫。典仪唱“饮福，受胙”，典膳以福酒及胙自神位前由正门左捧出，内赞启“跪”，搢圭，典膳以福酒进，启“饮福”，讫，典膳以胙进，内赞启“受胙”，讫，出圭，俯伏，兴，又赞，王及百官皆四拜。典仪唱“彻馔”，典乐举麾，唱乐奏《雍清》之曲，执事各诣神前彻馔，讫，乐止。典仪唱“送神”，典乐举麾，唱乐奏《安清》之曲，王及众官皆四拜。典仪唱“捧祝帛，诣瘗位”，典乐举麾，唱乐奏《时清》之曲，内赞启“礼毕”。祭山川仪同，但不瘗毛血，“诣瘗位”改为“燎位”；祭旗纛则遣武官戎服行礼，如常仪，乐用大乐。从之。

壬辰，建徐王享堂于宿州之闵子乡。

以云南鹤庆府土官知府董赐为云南前卫世袭指挥佥事。赐，云南府安宁州人，世守其土。及王师入云南，率众来降，复从大军讨贼有功，诏授中顺大夫、鹤庆府世袭知府，其子节授奉训大夫、安宁州知州。至是，赐来朝，自以父子俱受荣显，无以补报，而其子幼冲，不达政治，乞还父、子所授官，而自为安宁州知州。上曰：“尔能绥靖边鄙，故授尔官，庶报尔功。今尔辞尊居卑，柰何？”乃命颍国公傅友德及诸大臣议之。友德等议以谓“赐既有功，不可听其辞，而节之官则可免”，乃改授赐明威将军、云南前卫世袭指挥佥事。上谕之曰：“云南前卫密迩安宁，故特命尔是职，尔其绥辑远人，以安边鄙，其无再辞。”

是月，诏以钞往北平等都司，给军卫，令每军二人买驴一头，以备北征。








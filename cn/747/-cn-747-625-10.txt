○代孔侍郎蕃中贺顺宗登极表

臣某言：六月十六日，入蕃告哀使左金吾将军兼御史中丞田景度至吐蕃别馆，伏承皇帝陛下以正月二十六日明德奉天，纂临宸极，重光升耀，百化惟新，泽被幽遐，庆覃动植，中贺。臣闻和气既蒸，勾萌毕达；时雨将降，柱础犹知。臣从役单车，闭留绝域。天临日照，而别处幽阴；雷动风行，而兀为聋聩。伏愿陛下义敦柔远，礼及穷荒，始获虔奉德音，仰沾圣泽。具寮就列，无阶蹈咏之初；庶物效灵，独在飞沈之後。舛薄锺命，耻玷自躬，疚心厚颜，罔知攸措。今月七日自别馆回至河州大夏川，即以十二日进发，星言夕惕，莫敢遑宁。瞻望阙庭，载深感跃，无任喜忭屏营之至。


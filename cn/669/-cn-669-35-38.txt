38　蘇頌書帙銘　蒲傳正戒子弟　程子書銘


蘇魏公頌書帙銘曰：「非學何立？非書何習？終以不倦，聖賢可及。」蒲傳正戒子弟曰：「寒可無衣，飢可無食，至於書不可一日失。」

【何云】程子書銘云：「含其英，茹其實，精於思，貫於一。」語簡而盡。

【元圻案】吕成公入越記曰：「蘇仁仲，子容丞相孫，出舊書數種，管子後子容手書紙尾云：『惟蘇氏世官學以儒，何以遺後？其在此書。非學何立，非書何習』云云。」〇晁氏讀書志别集類下：「蒲左丞集十卷。蒲宗孟傳正，閬州新井人。皇祐五年進士，除尚書左丞〔一〕，爲人酷暴奢侈。蘇子瞻嘗規之云：『一曰慈，二曰儉。』世以爲中其膏肓之疾云。」

〔一〕「除」，原脱，據四庫本郡齋讀書志卷四下别集類下蒲左丞集補。






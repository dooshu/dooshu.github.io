○祭吏部元郎中文

年月日，礼部员外郎独孤及，谨以蔬饭壶酒，致祭於故吏部郎中元公之灵：上士齐死生，下士爱生恶死而惑之。知生死若幻，而不能忘情於其间者，我辈所不克免。始者与公同吊死问生，论议亦颇尝及此，岂谓言未绝口，而公又长往？昨日经过，遽成畴昔，何变化之速，乃至於是？视不及瞬，言不及息。呜呼元君！今已返於机。夫彭祖、殇子，同归於尽，岂不知前後相哀，达生者不为叹？公齿未老，官途方半，相视而笑，冀前路各有所展，岂图间阔数日，而死生间之？竹林如故，阶尘未扫，惟人琴两亡，影绝响灭。汤汤清弦，岂可复闻？承以令辰，将赴茔阙。痛天道之茫昧，予岂无言？而悲来从中，远复抒意，匪祭也，永以为别也。尚飨！


46　唐升祔失禮之始


唐配帝皆一后，惟睿宗二后。昭成，明皇之母，開元四年升祔。此失禮之始也。

【閻按】肅明皇后，睿宗之元妃，明皇之嫡母也。縱二后並配，當行於開元四年，不當遲至二十一年始祔，失禮之中又失禮矣。王氏析猶未精。

【元圻案】唐書睿宗昭成竇皇后傳：「帝爲相王，納爲孺人；即位，進德妃。生玄宗。帝崩，追稱皇太后，與肅明祔橋陵。后以子貴，故先祔睿宗室。肅明以開元二十年乃得升祔。」〇長編五十八真宗景德元年：「十月，祔明德皇后於太廟。先是，詔有司詳定升祔之禮，上議以唐睿宗昭成、肅明二后並配爲證，曰：『懿德皇后久從升祔，不可中移。明德皇后繼受崇名，亦當配享。雖先後有殊，在尊親一貫，請同祔太宗室，以先後次之。』詔尚書省集官詳議，咸如禮官之請。二宫並配，自是始也。」朱子曰：「二后並配，自本朝真宗始。其初議者皆歸咎於錢惟演，後既習見爲常，亦無復有議之者矣。」厚齋此條蓋亦有感而云。






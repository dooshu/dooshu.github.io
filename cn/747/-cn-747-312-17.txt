○故滕王府谘议杜公神道碑

公讳义宽，字某，姓杜氏，东都濮阳人也。其先在周者为侯，在汉者为三公，在魏者以许昌居守，在晋者以荆州作镇。则杜氏之世禄，厥惟旧哉。若乃其泽雷夏，其川河济，颛顼起焉，昆吾理焉。则濮阳风化，所凭厚矣！不有纯嘏，孰生大贤？公则魏陈留郡守亮之曾孙，北齐胶州刺史竟陵县开国侯保之孙（《唐宰相世系表》作“北齐胶州刺史竟陵公伽”），隋本郡中正伽之子（《唐宰相世系表》作“隋雁门太守保”）。承迈种之遗训，体清醇之上姿，童而典学，冠而好古。於是东涉汶泗，北登邹峄，讲周公之德，观孔氏之艺。则《易》之变，《诗》之风，《乐》之和，《礼》之节，《书》之政，《春秋》之理，人一以贯之，达其本矣。繇是大业九年，以孝廉高第授河东郡法曹。已而隋氏弗纲，王充窃命，我太宗文武圣皇帝是以有陕东之师。公转饷如役，赢粮从径，军无後爨，士有馀勇，郑是以殒，唐是以兴。帝将策勋，公乃辞赏，既不获命，请从叙迁，因授虞州司仓参军。贞观二年，改授普州安康令，稍迁合州治中，转恒州别驾、雍州高陵令，拜朝散大夫饶州长史，迁苏州司马兼滕王府谘议。凡宰二邑，佐六郡，大小必诚，远近如一。其所在也，使者闻；其所去也，邦人颂德。且有兼官之拜，实固大宗之屏。宜享三寿，以谐百工，天难忱斯，不可黩已。春秋七十有二，永徽六年某月日，终於苏州。某月日，乃葬濮阳叠城之旧原，礼也。噫！公之为人，应变当理，有庆卿之善画；徵（阙）考祥，有董生之博览；威敌（阙）附，有穰苴之大略；摧刚为柔，有季布之高义。虽运逢板荡，而才偶经纶。而或出当骋奇，干赏蹈利，托风之会，邀日月之光，则万户之封不足致也，三旌之位曷云贵也？而能卷其舌，塞其兑，实若虚，明若昧，不贪骤雨之福，以远浮焱之害，斯大雅之保身，亦君子之向晦也。洎天衢开泰，皇运清明，从官以养人而不为禄，谨身以报主而不近名。回翔郡邑，三十馀载，出处之际，优游自得，其古之恬势利者欤！初公之裔祖始宅帝邱，时更大乱，室无遗堵，公因谓所亲曰：“吾之世业，为郡中正。遗爱不泯，阴德在人，施於子孙，必有兴者。于公高门之事，可不务乎？”用是改卜鲜原，大起层构，垣墉既蔓，栋宇斯飞，轮焉奂焉，爰笑爰语。及公之後，斯事果徵。一世其昌，既开方国，再世而大，遂为相门，论者以为知言矣。尔其乡党之行，闺门之德，孝乃天继，仁为已任。尝尽敬，宴喜无荒，禄利必於外姻，谯让不行於私属。故子弟趋教，州里响风，虽有严刑峻法，不如公之潜导也。《诗》所谓“行归於周，万人所望”，有令名矣夫？令德矣夫？有四子：长曰俭，早世；次无忝，终於朝散大夫梓州盐亭令；次曰慎行，终於益州长史建平县开国男，（《唐宰相世系表》作“正平侯”。）赠蜀州刺史；次曰惟志，终於吏部员外郎，赠吏部（阙）咸以大名，克绍前烈，丰碑未树，梁木先摧。孝孙户部尚书暹，国之故相也。俭德为辅正身立朝，以伯夷之直清，兼张仲之孝友。是用氐率理命，奉扬祖风，作颂称代，刊石表墓。留侯大父，已传班固之书；陈氏先生，何愧蔡邕之述？词曰：

昔公之先，於周为侯。及公之允，於唐为辅。一德贻孙，千龄续祖。身隔徂谢，名存宪矩。在濮之阳，居河之浒。匀匀原隰，济济榛苦。别业年深，先茔地古。丰碑颂德，式是东土。








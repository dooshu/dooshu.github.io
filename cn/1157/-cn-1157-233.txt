●卷二百三十三　经籍考六十

○集（别集）

※《李文公集》十八卷

晁氏曰：唐李翱习之也。凉武昭王之後，贞元十四年进士，调校书郎，知制诰。会昌初，终山南东道节度使。翱性峭鲠，论议无所屈，仕不得显官，怫郁无所发。从韩愈为文，词致浑厚，见推当时。集皆杂史，无歌诗，前有苏舜钦序，云：唐之文章称韩、柳，翱文虽词不逮韩，而理过於柳。

陈氏曰：蜀本分二十卷，集中无诗。独有《戏赠》一篇，拙甚，非其作也。

习之为文，源委於退之，但才气不能及耳。

石林叶氏曰：李习之文辞高古，几可追配韩退之，然不长於作诗，故集中无传。今惟《传灯录》载其《赠药山僧》一篇云：“炼得身形似鹤形，千株松下两函经，我来欲问西来意，雲在青天水在瓶。”气格与其文全不相类。韩退之《远游联句》，亦记其一联云：“前之讵灼灼，此去信悠悠”。终篇不再见。或云退之以其不工却之，使不复与也。

◎白乐天《长庆集》七十一卷

晁氏曰：唐白居易乐天也。《唐史》云太原人，居易诗中自序生於郑州荥阳。

贞元十七年进士，中拔萃科。元和初，制策一等，调盩厔尉，入翰林为学士。太和初，迁刑部侍郎。会昌初，以刑部尚书致仕。居易於文章精切，然最工诗。初，颇以规讽得失，及其多，更下偶俗好，当时士人争传。鸡林贾国相，率篇易一金。

与元微之酬唱，故号“元白”，与刘禹锡齐名，号“刘白”。在杭州，自类诗稿分讽谕、闲適、感伤、杂律四类。《前集》五十卷，有元稹序，《後集》二十卷，自为序纪。又有《续後集》五卷，今亡三卷。予尝谓乐天进退以义，风流高矣。

与刘禹锡游，人谓之“刘白”，而不陷入司马党中；与元稹游，人谓之“元白”，而不陷北司党中；又与杨虞卿为姻家，而不陷牛、李党中。呜呼！叔世有如斯人之彷彿者乎？独集後载《闻李崖州贬三绝句》，其言浅俗，似幸其祸败者，余固疑非乐天之语，及以编年书考之，崖州贬时，乐天殁将逾年，或曰浮屠某作也。

陈氏曰：《长庆集》五十卷，元微之为序，《後集》二十卷，自为序，今又《续後集》五卷，自为记，前後七十五卷，时会昌五年也。墓志乃云集前後七十卷，当时预为志，时未有《续後集》，今本七十一卷，苏本、蜀本编次亦不同，又有《外集》一卷，往往皆非乐天自记之旧矣。《年谱》，维扬李璜德邵所作，楼大防参政得之，以遗吴郡守李伯珍谏议刻之。余尝病其疏略牴牾，且号为《年谱》，而不系年，乃别为《新谱》，刊附集首。

※《白集年谱》一卷

陈氏曰：知忠州汉嘉何友谅以居易旧治既刊其《文集》，又作《年谱》，刊之集首。始余为谱，既成，妹夫王〈木永〉叔永守忠录寄之，则忠已有此谱，视余谱详略互见，亦各有发明。其辩《李崖州三绝》非乐天作，及载晁子止之语，谓“与杨虞卿为姻家，与牛僧孺为师生，而不陷牛、李党中”，与余暗合，因并存之。详见《新谱》末章。

颍滨苏氏曰：士虽不遇如乐天，入为从官，以谏诤显，出为牧守，以循良称，归老泉石，忧患不及其身，而文词足以名世，可以老死而无憾矣。又曰：乐天每闲冷衰病发於咏叹，辄以公卿投荒僇死不获其终者自解，予亦鄙之；至其《闻文饶谪朱崖三绝句》，刻覈尤甚，乐天虽陋，盖不至此。盖乐天之徒浅陋不学者附益之耳！

《诗史》：沈存中谓乐天诗不必皆好，然识趣可尚，章子厚谓不然，云乐天识趣最浅狭，谓诗中言“甘露之事”，几如幸祸。乐天为王涯所谗，谪江州司马，其诗谓“当君白首同归日，是我青山独住时”。虽私雠可快，然朝廷当此不幸，臣子不当形之歌咏。东坡谓“乐天岂幸人之祸者？盖悲之也。”

晁氏《法藏碎金》曰：白氏集中颇有遣怀之作。故达道之人，率多爱之。余友李公维录出其诗，名曰《养恬集》，余亦如之，名曰《助道》。其辞语出於经教法门，用此弥缝其阙，而直捷晓悟於人也。

平园周氏曰：香山诗语平易，文体清驶，疑若信手而成者，間观遗稿，则窜定甚多。

《朱子语录》曰：乐天，多说其清高，其实爱官职。诗中凡及富贵处，都说得口津津地涎出。

◎元稹《长庆集》六十卷《外集》一卷

晁氏曰：唐元稹微之也。河南人。擢明经，书判入等，授校书郎。元和初，举制科，对策第一，拜左拾遗。在江陵与监军崔潭峻善，潭峻以稹歌诗奏御，穆宗赏悦，除祠部郎中，知制诰。未几入翰林，为中书舍人、承旨学士。长庆二年，拜同中书门下平章事。稹为文长於诗，与白居易齐名，号“元和体”，往往播乐府，穆宗在东宫，妃嫔近习皆诵之，宫中呼元才子。及知制诰，变诏书体，务纯厚明切，盛传一时。有《长庆集》百卷，今亡其四十卷。又有《外集》一卷，诗五十二篇，皆宫体也。

陈氏曰：《中兴目录》止四十八卷，又有《逸诗》二卷。稹尝自汇其诗为十体，其末为艳诗，晕眉约鬓，匹配色泽，剧妇人之怪艳者。今世所传《李娃》、《莺莺》、《梦游春》、《古决绝句》、《赠双文》、《示杨琼》诸诗，皆不见於六十卷中。意馆中所谓逸诗者，即其艳体者邪？稹初与曰乐天齐名，文章相上下，出处亦不相悖，晚而欲速，比依奄宦得相卒，为小人之归，而居易始终全节。

呜呼！为士者可以监矣。

※《戴叔伦述稿》十卷《外诗》一卷《书状》一卷

晁氏曰：唐戴叔伦幼公也。润州人。为人温雅，善举止。中进士第。累迁容管经略使，政治称最。德宗赐《中和诗》，世以为荣。代还，请为道士，未几卒。

集有《马总序》，或题曰《会录》。《唐史》但云师事萧颖士，初不称其能诗，以时人少其诗骨气绵弱故也。

※《符载集》十四卷

晁氏曰：唐符载字厚之，岐襄人。幼有宏达之志，隐居庐山，聚书万卷，不为章句学。贞元中，李巽江西观察荐其才，授奉礼郎，为南昌军副使，继辟西川韦皋掌书记，泽潞郄士美参谋，历协律郎，监察御史，元和中卒。段文昌为《墓志》，附於后。集皆杂文，末篇有数诗而已。集前有崔郡、王湘《送符处士归觐序》，皆云载蜀人，以比司马、王、扬云。

※《张登集》六卷

晁氏曰：唐张登，性刚洁介特，始以巾褐就辟，历卫佐、廷尉平，监察御史。

贞元中，改河南府士曹掾，迁殿中侍御史、漳州刺史。居七年，坐公累受劾，吏议侵诬，感疾卒。权德舆为之序甚详，以公榦、景阳比之。《国史补》亦称登长於小赋，气宏而密，間不容髪，有织成隐起，结采蹙金之状。其旧集诗赋之外，书、启、序、述、志、记、铭、诔合一百二十二，篇今存者才六十馀首。

※《樊宗师集》一卷《绛守园池记注》一卷

陈氏曰：唐谏议大夫南阳樊宗师绍述撰。韩文公为《墓志》，称《魁纪公》三十卷，《樊子》三十卷，诗文千馀篇，今所存才数篇耳，读之殆不可句。有王晟者，天圣中为绛倅，取其《园池记》，章解而句释之，犹有不尽通者。孔子曰：

“辞达而已矣。”为文而晦涩若此，其湮没弗传宜哉。

陈氏曰：《国史补》云，元和之後，文章则学奇於韩愈，学涩於樊宗师。退之作樊《墓志》，称其为文不剽袭。观《绛守居园池记》，诚亦太奇涩矣。本朝王晟、刘忱皆为之注解，如“瑶翻碧潋嵬眼澒耳”等语，皆前人所未道也。欧阳公跋《绛守居》：偶来登览周四隅；异哉樊子怪可吁，心欲独去无古初。穷荒探幽入有无，一语诘曲百盘纡；孰云已出不剽袭，句断欲学《盘庚书》。

後山陈氏曰：欧阳公谓退之为《樊宗师墓志》，便似樊文，其始出於司马子长，子长为《长卿传》，如其文，惟其过之，故兼之也。

※《皇甫持正集》六卷

晁氏曰：唐皇甫湜持正也。睦州人。元和元年进士。仕至工部郎中。裴度辟东都判官。度修福先寺，求碑文於白居易，湜怒曰：“近捨湜而远徵居易，请从此辞！”度谢之。湜即酣饮，援笔立就。度赠车马缯采甚厚，湜怒曰：“吾自为《顾况集序》，未尝许人，今碑字三千，一字三缣，何遇我薄邪？”度笑曰：

“不羁之才也”。从而酬之。今集杂文三十八篇而已，《况集序》在而碑已亡矣。

陈氏曰：湜轻傲不羁，非裴公钜德，殆不能容之矣。今集才至数十篇，碑不复存，意其多所亡逸。然湜之矜负如此，固不苟为人人作，人亦未必敢求之也。

容斋洪氏《随笔》曰：皇甫湜、李翱，虽为韩门弟子，而皆不能诗。浯溪石間有湜一诗，为元结而作，其辞云：“次山有文章，可惋只在碎。然长於指叙，约洁多馀态，心语適相应，出句多分外。於诸作者間，拔戟成一队。中行虽富剧，粹美君可盖。子昂感遇佳，未若君雅裁。退之全而神，上与千载对。李、杜才海翻，高下非可概。文於一气間，为物莫与大。先王路不荒，岂不仰吾辈。石屏立衙衙，溪口扬素濑。我思何人知，徙倚如有待。”味此诗，乃论唐人文章尔，风格殊无可悉也。

※《沈亚之集》十卷

晁氏曰：唐沈亚之字下贤。长安人。元和十年进士。泾原李汇掌书记，为秘书省正字。长庆初，补乐阳尉。四年，为福建都团练副使，事徐晦，後累迁殿中丞、御史内供奉。大和三年，柏耆宣慰德州，取为判官。耆罢，亚之贬南康尉，後终郢州掾。亚之以文词得名，狂躁贪冒，辅其为恶，故及於贬。常游韩愈门，李贺、杜牧、李商隐俱有拟下贤诗，亦当时名辈所称许云。此本之後有景文宋公题字，称得之於端明李学士，编次无伦，盖唐本也。予颇爱其能造语，然其本极舛误，颇正是之，且裒其遗阙者数篇，及贺、牧、商隐三诗附於后。

※《孟东野集》十卷（详见诗集）

陈氏曰：唐溧阳尉武康孟郊东野撰。集惟末卷有书二篇，赞一篇，馀皆诗也。

郊，贞元十二年进士。

◎杜牧《樊川集》二十卷《外集》一卷

晁氏曰：唐杜牧牧之也。京兆人。太和二年进士，复举制科。会昌中，以考功郎中知制诰，终中书舍人。牧善属文，刚直有奇节，敢论列大事，指陈利病。

为诗清致豪迈，人号小杜，以别甫云。临终自为墓志，悉焚所为文。其甥裴廷翰辑其稾编次，其文後序。樊川，盖杜氏所居。《外集》旨诗也。

陈氏曰：牧，许之孙，在天台录外集诗一篇，别见诗集类，未知是否。牧才高，俊迈不羁，其诗豪而艳，有气概，非晚唐人所能及也。

後村刘氏曰：杜牧、许浑同时，然诗各自为体，牧於唐律中常寓拗峭，以矫时弊；浑则不然，如“荆树有花兄弟乐，橘林无实子孙忙”之类，律切丽密或过牧，而抑扬顿挫不及也。二人诗不著姓名亦可辨。樊川有《续别集》三卷，十之八九皆浑诗，牧佳句自多，不必又取他人诗益之，若《丁卯集》割去许多杰作，则浑诗无一篇可传矣。牧仕宦不至南海，《别集》乃存南海府罢之作，甚可笑。

◎李商隐《樊南甲集》二十卷《乙集》二十卷又《文集》八卷

晁氏曰：唐李商隐义山也。陇西人。开成二年进士。令狐楚奏为集贤校理，楚出汴、滑、兴元，皆表幕府，尝补太学博士。初，为文瑰迈奇古，及从楚学，俪偶长短，而繁缛过之。旨意能感人，人谓其横绝前後无俦者。今《樊南甲》、《乙集》，皆四六，自为序，即所谓繁缛者。又有古赋及文共三卷，辞旨恢谲，末景文序传中称“诡怪则商隐”，盖以此。诗五卷，清新纤艳，故旧史称其与温庭筠、段成式齐名，时号“三十六体”云。

陈氏曰：商隐，令狐楚客。後从王茂元、郑亚辟，二人皆李德裕所善，坐此为令狐綯所憾，意坎〈土稟〉以终。《甲》、《乙集》皆表、章、启、牒四六之文。既不得志於时，历佐藩府，又依卢弘正、柳仲郢，故其所作应用若此之多。商隐本为古文，令狐楚长於章奏，遂以授商隐，所作当时以为工，以近世四六较之，未见其工也。

《谈苑》：商隐为文，多检阅书册，左右鳞次，号“獭祭鱼”。

石林叶氏曰：唐人学老杜，惟李商隐一人而已。虽未尽造其妙，然精密华丽，亦自得其彷彿。故国初钱文僖与杨大年、刘中山皆倾心师尊，以为过老杜，一时翕然从之，好事者次为《西昆集》，所谓“昆体”者也，至欧阳文忠公始力排之。然宋为公兄弟虽尊老杜，终不废商隐。虽王荆公亦与之，尝为蔡天启言：

“学诗者未可遽学老杜，当先学商隐，未有不能为商隐而能为老杜者。”故公诗晚年亦微乐於华巧，其所好者然也。

※《玉谿生集》三卷

陈氏曰：李商隐自号。此集即前卷中赋及杂著也。

※《会昌》一品集二十卷《别集》十卷《外集》四卷

晁氏曰：唐李德裕文饶也。赵郡人。宰相吉甫之子。少力於学，既冠，卓荦有大节，不喜与诸生试有司。宪宗时，以荫补校书郎。穆宗初，擢翰林学士，号令大典，皆出其手，进中书舍人，召兵部尚书、中书门下平章事。会昌初，复秉政。平泽潞，策功拜太尉，封卫公。太中贬崖州司户参军，三年卒。德裕性孤峭，明辨有风采，善为文章，虽在大位，手不去书，谋议援古，滚滚可喜，为武宗所知。常以经纶天下为己任，时王室几中兴焉。《一品集》，郑亚为之序，皆会昌制诰、表状、外内册赞、碑序文也。赋诗四首。《穷愁志》乃崖州所撰；《姑臧集》题段全纬纂，上四卷亦制诰，第五乃《戛黠斯朝贡传》与八诗；《别集》乃裒合古赋，《平泉诗》、集外杂著。又有古赋一卷，载《金松》等四赋。

陈氏曰：《一品集》者，皆会昌在相位制诰、诏册、表疏之类也。《别集》诗赋杂著，《外集》则《穷愁志》也。德裕自穆宗时已掌内外制，累践方镇，遂相文宗，平生著述讵止此，此外有《姑臧集》四卷而已，其不传於世者亦多矣。

《穷愁志》，晚年迁谪後所作，凡四十九篇，其论精深，其辞峻洁，犹可见其英伟之气。《周秦行纪》一篇，奇章怨家所为，而文饶遂信之尔。

※《李卫公备全集》五十卷《年谱》一卷《摭遗》一卷

陈氏曰：此《永嘉集》及蜀本三十四卷之外，有《姑臧集》五卷，《献替记》、《辨谤略》等诸书其十一卷，剌镇江府江阴耿秉直之所辑，并考次为《年谱》、《摭遗》。《姑臧集》者，兵部员外郎段全纬所集，前四卷皆西掖北门制草，末卷惟《黠戛斯朝贡图》及歌诗数篇，其曰“姑臧”，未详。卫公三为浙西，出入十年，皆治京口，故秉直刻其集。若永嘉，则其事颇异。郡故有海神庙，本城北隅丛祠。元祐中，太守苑峋梦其神，自言姓李，唐武宗时宰相，南迁以殁。寤而意其为德裕，访得其祠，遂作新庙，且列上其事，自是日盛，赐庙额，开王爵，然卫公平生於温，盖邈乎不相及也，殊有不可晓者。

※《平泉杂文》一卷

陈氏曰：即《别集》第九卷、第十卷，平泉山居所作诗、赋、记也。

※《林藻集》一卷

陈氏曰：唐岭南节度副使林藻纬乾撰。贞元七年进士。试《珠还合浦赋》，叙珠去来之意，人谓之神助。

※《林蕴集》一卷

陈氏曰：唐邵州刺史林蕴复梦撰。藻之弟也，见《儒学传》。蕴父披，苏州别驾，有子九人，世号“九牧”。林氏其族至今衣冠诗礼。以蕴所为父墓碑考之，其八子为刺史、司马，其一号处士，而披之父为饶阳郡守，祖为瀛州刺史，盖亦盛矣。

◎孙樵《经纬集》三卷

晁氏曰：唐孙樵字隐之，大中九年进士。广明初，黄巢犯阙，赴岐陇，授职方员外。时诏书曰“行在三绝”。以常侍李骘有曾、闵之行，前进士司空图有巢、田之风，樵有扬、马之风，遂辑所著名《经纬集》。

陈氏曰：其文自为序，凡三十五篇，盖其删择之馀也。东坡尝曰：学韩愈而不至者为皇甫湜，学湜而不至者为孙樵。

※《陈黯文集》三卷

晁氏曰：唐陈黯撰。黯，字希孺，颍川人。十岁能诗，十三袖文谒清源牧，牧面令赋诗，颇称赏之，由是一时声名大振，会昌初，就乡荐，至礼荐，至礼部，辄罢归。咸通中卒。有罗隐、黄滔序。

◎刘绮庄歌诗四卷

晁氏曰：唐《四库书目》有《绮庄集》十卷，今所馀止四卷，诗三十二、启状四十四而巳，惜其散落大半。其本乃南唐故物，纸墨甚精，後题曰昇平四年重题，印其文云“建邺文房”，本内“密”字皆缺其画，而“超”字不缺，盖昊时所缮写也。其诗如《置酒、扬州送人》皆不凡，而乐府格调尤高。然史逸其行事，诗中亦有不可考，独启事内有臼、韦、崔三相公状，白乃敏中，崔乃元式，韦乃琮也，三人同相於宣宗初载。其末云“限守藩服”，则知绮庄时已任刺史矣。

※《李甘文集》一卷

陈氏曰：唐侍御史李甘和鼎撰。甘欲坏郑注麻，坐贬死，杜牧所为赋诗者也。

◎薛逢《四六集》一卷

陈氏曰：唐秘书监河东薛逢陶臣撰。

※《郑畋集》五卷

晁氏曰：唐郑畋台文也。荥阳人。会昌元年进士，书判入等，授校书郎，调渭南尉，知制诰、中书舍人。乾符四年，以本官同中书门下平章事，二年召复秉政，至成都，以疾不拜。终太子少保。《稾草》皆乾符堂判敕语云，又名《敕语唐判集》凡一卷。

※《陈陶集》二卷

晁氏曰：唐陈陶嵩伯也。鄱阳人。大中时，隐洪州西山，自号三教布衣云。

《江南野史》有传。

※《皮日休文薮》十卷

晁氏曰：唐皮日休字袭美，一字逸少，襄阳人。隐鹿门山，自号醉吟先生，以文章自负，尤善箴铭。咸通八年，登进士第，为著作佐郎、太常博士。乾符丧乱，东出关，为毗陵副使，陷巢贼中，贼遣为谶文，疑其讥已，遂害之。集乃咸通丙戌年居州里所编。自序云：发箧次类文稿，繁如薮泽，因以名之。凡二百篇。

陈氏曰：黄巢之难，日休陷贼中，为“果头三屈律”之谶，贼疑讥已髪拳，遂见害。陆游《笔记》以《皮光业碑》辩其不然。

◎陆龟蒙《笠泽丛书》四卷

晁氏曰：唐陆龟蒙鲁望也。苏州人。少高放，通《六经》大义，尤明《春秋》，举进士，一不中。从张搏为苏湖从事，居松江甫里，以文章自怡。少工歌诗，其体裁不一，卒造乎平淡而已。自号江湖散人，或号甫里先生，皆为之传，《新史》多取之，而独不云工歌诗。“笠泽”者，松江地名也。其集自序云：自乾符六年春，卧病笠泽时，亦隐几著书，诗、赋铭、记，往往杂发，混而录之，故曰《丛书》。今按其集，歌诗为多，又比他文最工，《新史》疏漏如此。

陈氏曰：《丛书》为甲、乙、丙、丁，诗文、杂编。政和中，朱衮刊之吴江，末有四赋，用蜀本增入，蜀本七卷，郫人樊开所序。龟蒙自号天随子、甫里先生、江湖散人，与皮日休善，有《松陵唱和集》，皆不在《文数》《丛书》中。

※《文泉子》十卷

陈氏曰：唐中书舍人长沙刘蜕复愚撰。自为序云：覃以九流之旨，配以不竭之义，曰“泉”。有《文冢铭》，甚奇。蜕，大中四年进士，其为西掖在咸通时。

◎司空图《一鸣集》三十卷

晁氏曰：唐司空图表圣也。河中人。咸通十一年，王凝下第。及黄巢陷长安，僖宗次凤翔，召拜知制诰、中书舍人。朱温将篡，召为礼部尚书，不赴。闻哀帝遇弑，不食而卒。图居中条山，自号知非子、耐辱居士。集自为序，以“濯缨亭”“一鸣窗”名其集，子荷别为集後记。最长於诗，其论诗有曰：“梅止於酸，而盐止於咸，味常在於酸咸之外”。谓其诗“棋声花院静，幡影石坛高”之句为得之，人以其言为然。

陈氏曰：图见《卓行传》，唐末高人胜士也。蜀本但有杂著，无诗。自有诗十卷，别行。诗格尤非晚唐诸子所可望。其论诗酸咸之喻，东坡以为名言。

容斋洪氏《随笔》曰：东坡称司空表圣诗文高雅，有承平之遗风，盖尝自列其诗之有得於文字之表者二十四韵，恨当时不识其妙。又云：表圣论其诗，以为得味外味，如“绿树连村暗，黄花入梦稀”，此句最善。又“棋声花院静，幡影石坛高”，吾尝独入白鹤观，松阴满地，不见一人，惟闻棋声，然後知此句之工，但恨其寒俭有僧态。予读表圣《一鸣集》，有《与李生论诗》一书，乃正坡公所言者，其馀五言句云：“人家寒食月，花影午时天”，“雨微吟足思，花落梦无憀”，“坡暖冬生笋，松凉夏健人”，“川明虹照雨，树密鸟冲人”，“夜短猿悲减，风和鹊喜灵”，“马色经寒惨，雕声带晚饥”，“客来当意惬，花发遇歌成”。七言句云：“孤屿池痕春涨满，小栏花韵午晴初”，“五更惆怅回孤枕，犹自残灯照落花”。皆可称也。

※《程晏集》一卷

晁氏曰：唐程晏字晏然，乾宁二年进士。集皆杂文。

◎孙郃《文纂》一卷

晁氏曰：唐孙郃字希韩，四明人。乾宁四年进士。好荀、扬、孟之书，篡韩愈。为校书郎，河南府文学。旧四十卷。

◎朱朴《致理书》十卷

晁氏曰：唐朱朴也。襄阳人。以三史举为门令。乾宁中，方士许岩士得幸禁中，言朴有经济才，帝幸石门召对，即拜谏议大夫、平章事。

◎罗隐《甲乙集》十卷《谗书》五卷

晁氏曰：杭越罗隐字昭谏，馀杭人。唐乾符中，举进士不第。从事诸镇皆无合，久之而归。钱鏐辟掌书记，历节度判官、副使，奏授司勋郎中。梁祖以谏议大夫召，不行魏。博罗绍威推为叔父，表荐给事中，卒。隐少聪敏，作诗著文，以讥刺为主，自号江东生。其集皆自为序。又有《吴越掌记集》一卷，隐掌钱鏐记室所著表启也。

陈氏曰：《甲乙集》皆诗，《後集》五卷，有律赋数首。《湘南集》者，长沙幕中应用之文也。隐又有《淮海寓言》、《谗书》等，求之未获。

※《沈颜赘书》十卷

晁氏曰：伪吴沈颜字可铸，传师之孙。天复初进士，为校书郎。属乱离，奔湖南，避巡官，吴国建，为淮南巡官、礼仪使、兵部郎中、知制诰、翰林学士。

顺义中卒。颜少有词藻，琴棋皆臻妙。场中语曰“下水船”，言为文敏速，无不载也。性間淡，不乐世利，尝疾当时文章浮靡，仿古著书百篇，取元次山“聱叟”之说附已志而名书。其自序云：“自孟轲以後千馀年，经百千儒者，咸未有闻焉。

天厌其极，付在鄙予。”其夸诞如此。

陈氏曰：颜，传师之孙。其文骫〈骨皮〉，而自序之语，极其矜负。

※《凤策联华》三卷

陈氏曰：唐虞部郎中淮南从事秋浦顾雲垂象撰。多以拟古为题，盖行卷之文也。雲，咸通十五年进士。

※《李後主集》十卷

晃氏曰：伪唐主李煜重光也。少聪悟，喜读书属文，工书画，知音律。建隆三年嗣伪位。开宝八年，王师克金陵，封违命侯。太平兴国三年，终陇西郡公，赠吴王。江邻几《杂志》云，为秦王廷美所毒而卒。

◎韩熙载《文集》五卷

晁氏曰：伪唐韩熙载字叔言，北海人。後唐同光中进士。南奔江淮，李昪建国，用为秘书郎，使与其子璟游。璟嗣位，为虞部员外郎、史馆修撰，兼太常博士、知制诰。顷之，请诛陈觉，黜和州司马。复召中书舍人，累迁兵部尚书。第宅华侈，妓乐四十馀人，不加检束，时人比徐之才。璟屡欲倚以为相，用是不果。

後左授右庶子、分司，乃尽斥群妓，单车引道，留为秘书监，俄复位，已而其去妓皆还。熙载天才俊敏，工隶书及画，声名冠一时。自朱元叛後，《煜》犹疑北人，多因事诛之。熙载愈益淫纵，然喜延誉後进，如舒雅等，後多知名。谥曰文。

◎孙晟《文集》三卷

晁氏曰：南唐孙晟字凤，密州人。好学有文辞，尤长於诗，少为道士。常画贾岛像，置於屋壁，晨夕事之。後乃儒服谒唐庄宗於镇州，庄宗以为著作佐郎。

天成中奔於吴，李昪父子用之为相。周世宗征淮，璟惧，遣晟奉表求和，世宗召问江南事，不对，杀之。璟闻，赠鲁国公。

◎潘佑《荥阳集》十卷

晁氏曰：伪唐潘佑，金陵人。韩熙载荐於璟，授秘书正字，直崇文馆。煜时为虞部员外郎，史馆修撰、知制诰、中书舍人。佑性贞介，文章赡逸，尤长议论。

坐言事悖慢下狱，自刎死，人颇言张洎谮之。

◎成彦雄《梅顶集》一卷

晁氏曰：南唐成彦雄，江南进士。有刘铉序。

※《徐常侍集》三十卷

晁氏曰：南唐徐铉字鼎臣，广陵人。仕杨溥为秘书郎，直宣徽北院，掌文翰。

李昪时知制诰，煜时累迁翰林学士。归朝，为直学士院、给事中、散骑常侍。淳化初，坐累黜靖难军司马。铉初至京师，见御毛褐者，辄哂之，邠苦寒，竟以冷气入腹而卒。铉幼能属文，尤精小学，文思敏速，凡所撰述，常不喜预作，有欲从其求文者，必戒临事即来请，往往执笔立就，未尝沈思。常曰：“文速则意思敏壮，缓则体势疏慢。”

陈氏曰：其二十卷，仕江南所作，馀十卷，归朝後所作也。所撰《国主李煜墓铭》，婉微有体，《文鉴》取之。

◎田霖《四六集》一卷

晁氏曰：南唐田霖撰。

◎孙光宪《巩湖编》三卷

晁氏曰：荆南孙光宪字孟文，陵州人。王衍降唐，避地荆南，从诲辟掌书记，历检校秘书监、御史大夫。王师收阆州，光宪劝其主献三州地。乾德中，终黄州刺史，自号葆光子。

※《扈载集》十卷

陈氏曰：後周翰林学士范阳扈载仲熙撰。少俊早达，年二十六以死。其子蒙，显於国朝。

※《神宗皇帝御集》二百卷

晁氏曰：宋朝神宗皇帝撰，章惇等纂。绍圣初，以元祐中所集止九百四十三道，有旨命惇再加编次，至元符中书成，比元祐所编，增多八千七百三十道，分文辞、政事、边机三门。言者仍以元祐之臣託以边机不宜泄露，掩没先帝盛美，於是遍以赐群臣云。

※《范鲁公集》三十卷

晁氏曰：宋朝范质字文素，大名人。後唐长兴中举进士。时和凝典贡举，览质程文，器之，自以登第名在十三，即以其数处质，举子谓之“传衣钵。”晋天福中为翰林学士。周广顺初拜相。太祖受禅，加兼侍中。乾德二年，始罢为太子太傅。卒，年五十四。将终，戒其子旻勿请谥，勿刻墓碑。质力学强记，好聚书，既登朝，犹手不释卷。国史载其《示从子诗》、《家书目序》《荐吕馀庆赵普表》三篇。

※《赵韩王集》三卷

晁氏曰：宋朝赵普字平则，蓟州人。其父迁洛阳占籍焉。乾德中，代范质为平章事，太平兴国六年及端拱初三入相。薨，封真定王，谥忠献。卒年七十一。

普初无学术，太宗勉之，晚年颇该博。

陈氏曰：《遗稿》凡十卷。普，开国元臣，不以文著，而《彗星》、《班师》二疏，天下至今传诵。末有刘昌言所撰《行状》。案《馆阁书目》惟有《奏议》一卷，今麻沙书坊刊本，奏议止数篇，馀者表状之属。

巽岩李氏《遗稿序》曰：王禹偁尝赋诗哭普，谓其章疏与《夏训》、《商谟》相表里，本传独载普《谏伐幽州辞》，多删润，每恨弗见其全，网罗搜索，久乃得普遗文，而幽州之奏咸在，後有《论星变》及《荐张齐贤》二奏，其言谆谆，要本於仁。呜呼，贤矣！禹偁褒赞，谅不为私。而史官简编，诚可叹息。乃次第其遗文，以传於世。其四六表状，往往见《禹偁集》，盖禹偁代作也。虽禹偁代作，必普之心声云耳，因弗敢弃。顾草疏决不止此，当博求而附益之。

※《柳仲涂集》一卷

晁氏曰：宋朝柳开字仲涂，大名人。开宝六年进士。太平兴国中，上书愿备边用，换崇仪使，知宁边军，徙全、桂二州，贬复州团练副使，居久之，复官。

历环、邠、曹、邢、代、忻、沧七州。咸平四年，终於京师。开幼奇警，有胆气，学必宗经。慕韩愈、柳宗元为文，因名肩愈，字绍先。既而易今名字，自以为能开圣道之涂也。集乃门人张景所编。欧公尝推本朝古文自仲涂始。

陈氏曰：仲涂历知常、润州，以殿中侍御史换崇仪使，又历七郡以卒。门人张景为行状、集序，集凡十五卷。本朝为古文自开始，然其体艰涩。为人慷慨，喜功名，急义。史亦称其傲很强愎云。

※《张晦之集》二十卷

晁氏曰：宋朝张景字晦之。师事柳开，学为古文，名震一时。卒，官至廷评，年四十九。集有文百九十三首，禹偁所编，并为之序。

※《穆参军集》三卷

陈氏曰：泰州司法参军东平穆修伯长撰。修，祥符二年，经明行修进士。仕不遇，困穷以死。师事陈抟，传其《易》学，以授李之才，之才传邵雍，而尹洙兄弟亦从之学古文，且传其《春秋》学。或曰《太极图》亦修所传於陈抟、种放者。今其遗文传世者仅如此，门人祖无择为之序。

水心叶氏曰：柳开、穆修、张景、刘牧当时号能古文，今《文鉴》所存《来贤亭记》（柳），《河南尉厅壁记》（张），《法相院锺记》、《静胜亭记》（穆），《待月亭记》（刘），诸篇可见。时以偶俪工巧为尚，而我以断散拙鄙为高。自齐、梁以来言古文者，无不如此。韩愈之备尽时体，抑不自名，李翱、皇甫湜往往不能知，而况孟郊，张籍乎！古人文字，固极天下之巧丽矣，彼怪迂钝朴，用功不深，才得其腐败粗涩而已。

※《胡周父文集》十卷

晁氏曰：宋朝胡旦字周父，渤海人。太平兴国三年，进士第一人。知海州，上《河平颂》。先是，卢多逊、赵普罢，颂有“逆逊投荒，奸普屏外”之句，太宗怒，贬商州团练副使。上《平燕入议》，召复官，再迁知制诰。翟马周上封事，斥时政，语连旦，谪防州团练副使。复召知制诰，草《王继恩制》词溢美，流浔州。景德初，以目病致仕，终秘书监。为人隽辩强敏，少有大志，力学，以赡博闻。雍熙、淳化間奏御之文为时推赏。晚节黩货，多干扰州县，持吏短长，时论薄之。

※《张师黯集》五十卷

晁氏曰：宋朝张洎字师黯，滁州人。仕李煜，知制诰、中书舍人。归朝为史官修撰、翰林学士。淳化中，参知政事。至道二年卒。洎风神洒落，文辞清丽，通释氏学，然性险陂而谄附。集有吴淑序，其子安期所编，咸平五年上之。

◎王元之《小畜集》三十卷

晁氏曰：王禹偁字元之，钜野人。家微贱，九岁能为歌诗，毕士安见而异之，及长，善属文。太平兴国八年，登进士第。端拱初，试文，擢右司谏、知制诰，判大理寺。辩徐铉罪，忤旨，贬商州团练副使。久之，复召知制诰，入翰林为学士。孝章皇后崩，梓宫迁主第，禹偁谓后常母仪天下，当用旧典。以谤讪左迁，知滁州。真宗即位，复召掌诰，修《太宗实录》，坐语涉轻诬，出守黄州，徙蕲州。卒，年四十八。元之词学敏赡，独步一时，丰气峻厉，极谈世事，臧否人物，以直道自任，故屡被摈斥。喜称奖後进，当时名士，多出其门下。集自为序。

陈氏曰：元之文，自为之序，略曰：阅平生所为文，类而第之，得三十卷。将名其集，以《易》筮之，遇《乾》之小畜，象曰“君子以懿文德”，未能行其施，但可懿文而巳。《外集》者，其曾孙汾裒辑遗文，得三百四十首。又有《承明集》十卷，《奏议集》三卷，未见。

水心叶氏曰：王禹偁文、简雅古淡，由上三朝，未有及者，而不甚为学者所称，盖无师友议论故也。

竹溪林氏曰：王元之又在尹、穆之前，虽未能尽去五代浮靡之习，而意已务实，但未得典则之正。

※《宋文安集》一百卷

晁氏曰：宋朝宋白字素臣，开封人。年十二属文。建隆二年进士。调嘉州玉津令。从太宗平晋，献《颂》，上嘉之，累擢翰林学士。祥符中卒，谥文安。白之文，颇浮丽，而理致或不工。典贡举，取王禹偁、田锡、胡旦，时称得人。又名《广平集》。








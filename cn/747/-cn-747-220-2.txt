○对京令问喘牛判

京县宰冬日退朝，逢相害者至死，初不屑怀委而不问。俄见行牛喘，停车寻诘，久而方去。所司以为不理所职，妄他事。

弈弈九重，锵锵万国，凝旒辟纩，天临布政之宫；曳组垂绅，日旰悬书之阙。台郎伏奏，萧翟初飞；县宰退朝，王凫稍下。度金钱之广埒，过铁锁之长桥。河南帝城，是惟都会；陕西王邑，须禁椎埋。何得逢暴客而不收，委僵尸而无诘？徵洛阳之故事，行马先知；采汉相之尘，停车有问。当其所职，曾不惧於宣风？越其所司，翻见忧於喘月。妄他事，深谓当然，牒送所由，任依常典。


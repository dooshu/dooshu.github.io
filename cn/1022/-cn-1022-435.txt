仇远　再叠

醉眠春一榻，不记梦伊何。

落月明红叶，寒厅暗绿莎。

敝袍为客久，高枕阅人多。

未有匡时策，无心中甲科。

仇远

仇远　再叠

世态年年改，穷居事事难。

予怀虽浩荡，此地本酸寒。

古濑浮贞女，空斋賏冷官。

枯肠与藜苋，岁久颇相安。

仇远

仇远　再叠

老景存三乐，浮生付六如。

是非忘马指，憎爱任乌胥。

故里仍饥馑，清流例阔疏。

有人风雪外，诗在断桥驴。

仇远

仇远　再叠

雪溪渔隐者，郊岛是前身。

乍见犹疑傲，相逢不说贫。

鹤招穷处士，梅伴老诗人。

时共论文酒，衰颜少借春。

仇远


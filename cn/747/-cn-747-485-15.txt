○代贾相公陈乞表

臣言：伏奉今日制条，除臣检校司空兼左仆射依前同中书门下平章事。祗荷成命，捧戴恩私，心魂震惊，惭怖失次。臣以庸薄，无他才能。先朝过听，谬赐驱策，叨居鼎饪，十有三年。猥承雨露之恩，终阙涓埃之效。累经陈乞，未允恳诚；复以馀年，再承休命。自陛下绍膺宝历，泽被群生，亭育所加，飞沉遂性。而臣齿颓暮，疾恙婴侵，筋体日衰，心力皆耗。况宰相之职，用调阴阳；司空之官，实平水土。从古授受，重难其人，以臣平居，犹知不可。今中既眩耄，外亦支离，寝兴不安，言语失次。岂可苟贪贵仕，上玷清时？省躬则然，况在公议。古者君有致政之惠，臣感得谢之恩。钟鸣漏尽，前哲所诫；年衰疾剧，在臣为甚。逼於情理，敢黩天威，忄娄忄娄血诚，期在鉴听。无任恳款恐惧之至！谨奉表陈让以闻。臣诚惶诚恐顿首顿首。谨言。


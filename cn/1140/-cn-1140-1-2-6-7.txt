龙道显字序

士将为卓然表见於天下後世乎抑取荣旦暮间也贤者其必早辨矣近代取士法既罢徵辟用科目其得第於礼部称进士者率三岁而致三百人而所谓举於乡者数倍於是焉以天下九州髦士之衆与选者仅三百人诚难且贵重积数岁计之则衆矣积二三百年不啻万余人其可齿数者有几且不及再世而乡里之人不能举其名氏矣以其所挟在贵不在道也孔氏四科不称阀阅然由赐诸贤犹尝服官顔子以陋巷老耳自当时七十子迄今王公贵人卒莫敢与顔子比子贡结驷连骑雍容过原宪乃为肘见踵决者所诟病是操何尚哉君子怀仁履义辞贵不辞贱富不祈土地勇不假干橹庸之车服不为宠弃之蓬荜不加困处则闾党尊之出则黎庶附之贤士大夫歌咏之史氏书之足乎我者既修而爵禄从焉是所谓民之望也道德之表见於时者也然而君子固忘其为己有也昔罗文恭公对策擢进士第一人外舅曾君拊背惊喜过望文恭内媿面赤徐对曰儒有许大事在是何足云於乎是其志可观也吉水龙君名榜字胪先文恭之乡人也既成进士不自足来从余游又朂其同志者相切劘其事亲也谨而与人也笃盖有志於古之道者予知其所贵有在也请更字曰道显而叙其说以进之虽然予亦好言而德不逮者能不以是媿於心欤


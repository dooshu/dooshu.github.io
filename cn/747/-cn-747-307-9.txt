○孟浩然集序

宜城王士源者，藻思清远，深鉴文理，常游山水，不在人间。著《亢仓子》数篇，傅之於代。余久在集贤，尝与诸学业士命此子，不可得见。天宝中，忽获《浩然文集》，乃士源为之序传。词理卓绝，吟讽忘疲，书写不一，纸墨薄弱。昔虞坂之上，逸驾与驽骀俱疲；吴灶之中，孤桐与樵苏共爨。遇伯乐与伯喈，遂腾声於千古。此诗若不遇王君，乃十数张故纸耳。然则王君之清鉴，岂减孙蔡而已哉？余今缮写，增其条目，复贵士源之清才，敢重述於卷首。谨将此本，送上秘府，庶久而不泯，传芳无穷。








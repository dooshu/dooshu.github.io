○贺赦表

臣言：伏奉今月八日制恩，春郊展礼，惟新布泽。臣闻古之王政，虽在方册，将崇旧典，必俟圣君。伏惟开元神武皇帝陛下德合天明，道高帝载，以为春者发生之气，气者含育之本，事重於岁始，礼故亲於东郊，振绝代之纲，作名王之法，布泽行庆，昭德顺时，以合阴阳之和，以乘天地之正，凡在品汇，莫不昭苏。臣待罪荆南，亦滥承恩赐，臣无任欣庆战荷之至，谨因所部送永王俸料官当阳县主簿陈奉表陈贺以闻，臣诚欢诚喜顿首顿首死罪死罪。谨言。


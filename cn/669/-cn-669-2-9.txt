9　進退存亡得喪


越絶引易「進退存亡」之言曰：「進有退之義，存有亡之幾，得有喪之理。」案：見外傳計倪篇。陸宣公收復河中後請罷兵狀云：「喪者得之理，得者喪之端。」下文云：「故晉勝鄢陵，范燮祈死；吴克勁越，夫差啓殃。」其語本此。

【元圻案】宋吴侍珍珠船曰：「越絶書，崇文總目云：『子貢撰，或曰子胥撰。』陳氏書録解題云：『不知撰人名氏，其書雜記吴、越事，下至秦、漢，直至建武二十八年，蓋戰國後人所爲，而後人又附益之者。』予按篇末敘，則草創越絶者，爲會稽袁康，而潤色之者，乃同郡吴平耳。」明田藝衡留青日札曰：「篇末敘云：『以去爲姓，得衣乃成，厥名有米，覆之以庚。以口爲姓，承之以天，楚相屈原，與之同名。』是紀其姓與名也。『禹來東征，死葬其疆，文辭屬定，自於邦賢。』是紀其地也。」〇四庫全書總目史部載記類：「越絶書十五卷，漢袁康撰，其友吴平同定。按王充論衡按書篇曰：『東番鄒伯奇，臨淮袁太伯、袁文術，會稽吴君高、周長生之輩，位雖不至公卿，誠能知之囊橐，文雅之英雄也。觀伯奇之元思，太伯之易章句，文術之箴銘，君高之越紐録，長生之洞歷，劉子政、揚子雲不能過也。』所謂吴君高，殆即平字，所謂越紐録，殆即此書歟？」〇唐房玄齡諫征遼東表全用「進有退之義」三語，見唐書本傳。文苑英華載此表，三「有」字俱作「者」字。〇紫巖易傳曰：「進有退之道，存有亡之理，得有喪之幾。」蓋亦取於越絶。〇唐書陸贄傳：「贄字敬輿，蘇州嘉興人。貞元八年，以中書侍郎同中書門下平章事。班宏判度支卒官，帝用裴延齡，贄上書極諫，貶忠州别駕。順宗立，召還，未至，卒，謚曰宣。」






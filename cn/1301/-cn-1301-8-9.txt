误放



包谊者，江东人也，有文辞。初与计偕，到京师后时趁试不及。宗人祭酒佶怜之，馆于私第。谊多游佛寺，无何，唐突中书舍人刘太真，睹其色目，即举人也。命一介致问，谊勃然曰：「进士包谊素不相识，何劳要问？」太真甚衔之，以至专访其人于佶。佶闻谊所为，大怒而忌之，因诘责遣徙他舍，谊亦无怍色。明年太真主文，志在致其永弃，故过杂文，俟终场明遣之。既而自悔之曰：「此子既忤我，従而报之，是为浅丈夫也；必矣但能永废其人，何必在此！」于是放入策。太真将放榜，先巡宅呈宰相。榜中有姓朱人及第，宰相以朱泚近大逆，未欲以此姓及第，亟遣易之。太真错愕趋出，不记他人，惟记谊尔。及谊谢恩，方悟己所恶也。因明言。乃知得丧非人力也，盖假手而已。



郑侍郎薰主文，误谓颜标乃鲁公之后。时徐方未宁，志在激劝忠烈，即以标为状元。谢恩日，従容问及庙院。标，寒畯也，未尝有庙院。薰始大悟，塞默而已。寻为无名子所嘲曰：「主司头脑太冬烘。错认颜标作鲁公。」




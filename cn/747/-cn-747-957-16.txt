○对卒史有文学判

〈有司选择卒史，以文学掌故备员，有比百石。已上诵多者先求之不得，讼如功令。〉

懿文聚学，以期致远，难进易退，必在从诚。且晁错多才，亦先於掌故；东方答客，岂望於侍郎？苟有求於叙进，亦何问於卒史？受禄不诬，致贵有渐。陟遐由迩，杨园必倚於亩邱；在著从微，增冰有成於积水。方进宁辞於计食，陶潜不耻於折腰，矧兹百石之比，乃是上农之秩。诵多为美，诚有司之合甄；先求见黜，宜功令之致讼。罪自己招，谁可怨咎？

魏宥


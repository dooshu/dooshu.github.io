◇上父之齐职仪启

臣亡父故长水校尉之，籍素为基，依儒习性。以宋元徽二年，被敕使纂集古设官历代分职。凡在坟策，必尽详究。是以等级掌司，咸加编录。黜陟迁补，悉该研记。述章服之差，兼冠佩之饰。属值启运，轨度惟新。故太宰臣渊奉宣敕旨，使速洗正。刊定未毕，臣私门凶祸。不揆庸微，谨冒启上，凡五十卷，谓之《齐职仪》。仰希永升天阁，长铭秘府。（《南齐书·王逡之传》）


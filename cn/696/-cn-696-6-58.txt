赠汪翁


汪翁衡皋秀，宿昔称豪雄。
少年事儒翰，顾盼千人中。
既脱章句丑，颇见游侠功。
舟车满关河，姓名无不通。
手挟计然术，心与烈士同。
时散朱公积，阴解季布穷。
悠悠云霄人，愧彼兵狱崇。
晚来却簪组，笑傲随飞鸿。
已议杖乡陋，自托通隐风。
丘园丽金碧，子姓挺椅桐。
百年解羁缚，何况世度空。
持此良燕会，送尔扶桑东。





◎仙桃草治伤

徽人汪德隆，因父被殴重伤，奄奄垂毙。漏夜觅医，山路迷径，见道旁茅舍坐一老者，遂投问津，且告以故。老者乃出药一包与之，曰："以水调服，无须医也。"询其何药，云："名仙桃草，其草四月间在麦田中蔓生，叶绿茎红，实大如椒，形如桃，中有一小虫者，即是。宜小暑节十五日内取之，先期则虫未生，后期则虫飞出。趁未出采之，烘干研末，藏贮磁器，一切跌打损伤，服一二钱，可以起死回生。"遂引路，送至大道，乘月归家，服之立愈。越日，市豚酒往酬，至则仅一坛垅，并无茆舍，遂拜祭坟前而返。是鬼悯其孝欤？抑好善济人至死不倦欤？


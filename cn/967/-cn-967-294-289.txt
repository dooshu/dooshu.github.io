李曾伯　挽观登使郑尚书

许史推华阅，欧韩策隽名。

风流接南渡，步武到西清。

玉帐劳筹笔,彤墀识履声。

壮怀驰万里，谁坏国金城。

李曾伯

李曾伯　挽观登使郑尚书

秉钺岷峨去，分弓淮海游。

安危勤阃略，得失假家谋。

不易猗兰操，何伤薏苡羞。

盖棺公论定，知罪付春秋。

李曾伯

李曾伯　挽观登使郑尚书

忆昨从游日，乌奴桃李春。

通家联雅好，入幕而佳宾。

绿野归心切，丹山旧迹陈。

九原多感怆，掩袂重伤神。

李曾伯


○論宣大總制胡侍郎疏 【 大同叛軍】

臣等竊聞　天子不敢一日廢大法、以自侵壞其尊、故有遏亂之章、有慢上之誅誠不宜過為姑息、以傷大計、今大同不逞之徒、拊之不馴、誅之不克、偃蹇桀驁豈復知有大法之可畏耶、夫以堂堂　天朝、而使一二悍卒、敢與之抗、此臣之所以日夜切齒者也、　朝廷力非不能顯行大戮、悉取而虔劉之、徒念宗室生靈至重。萬一??坐跌。傷損非細。故不得巳而為前日之師。皆謂胡瓚等拔諸卿士之中。授以節金?戊。必能夙夜祗奉　德意使元惡就鑕、餘兇化順、以紓　陛下北顧之憂然瓚才本疏庸、非其負荷、惟懷乘時、徼利之心、罔識誓死討賊之義始桂勇斬獲郭鑑之時、此輩称手待　詔、不敢少動、則固天威有以震懾之也。此亦須有機會議事易身親較難也于此時果能單騎馳入鎮城拊循其眾則擐甲之徒可不勞餘力而解矣。瓚既不能出兵陽和、邀迎首級、致令大同驚憒尋有郭巴子報復之亂、旋復掣兵貽示怯弱、使反側不悛、羈執桂勇以要　代王、而罪人終不可得者、皆瓚之罪也。夫首惡既未盡誅餘黨既未盡解、瓚何以歸報、何以班師、顧乃誘還　代王、引兵趣歸謬稱事巳寧妥、而以逋賊属朱振、方且刊布題稿、傳送縉紳、以干厚賞、其欺罔負國如此、　陛下將焉用之、前此本部嘗以用兵事宜、請下廷議、眾謀僉同、調度頗定、中外大快、以為　明天子終不欲廢法如此。詎意竟為瓚等所撓、而體勘之命下矣。臣切以為逆軍反側不巳。終不可制。情雖遠隔埶可逆覩。就使四臣者。奉　命唯謹。訪覈深得其情。然不過為兩可之說。以持禍福。誰肯首發大難。為　陛下任計者。且總兵朱振有必反之埶、何也、振本以纍臣倉卒、為亂軍所擁戴、因而得佩印為大將是五堡者。皆其恩人也。即振無謀通內叛之意。然勢必不能制其死命以收其獷戾之氣假令姑息之恩。終不可恃。怙終之刑。必不可免。振于此時。力既不能庇之。有如騎虎。勢不得下。欲不叛難矣。以臣而慮今日之事、誅亦反不誅亦反。不如早為之所。毋使滋蔓難圖也。今本兵進退視宰臣、宰臣視　陛下、而　陛下又不能早斷以遺之宰臣、本兵承望風旨、轉相遷延、一旦禍生不測。則　陛下獨蒙其患。而諸臣者。悉得以辭其罪。此臣所以憂心疾首怳瘁而不自知也。昔李唐用師淮蔡、憲宗力主其議。卒光唐祚、韓愈以不赦不疑。繇天子明。美憲宗之能聽也。今之欲為裴度者。何必無人顧　陛下明斷何如耳。然有以宗室生靈為辭、從旁梗議此又昧輕重之權慮事之失者也、一不當意相率擁大帥鳴鐘鼓此甚可恨也今邊郡往往效尤　朝廷威令漸以不伸失此不制諸鎮接迹而起不知　陛下何以待之。臣恐憂延　宗社。非一朝所能弭也。今不慮大亂、而區區顧忌、何異火起簷楹、主者惡其毀瓦裂墁。不忍奮臂。而併付峻宇高堂于一燼哉。昔人潰疽解腕之喻誠不欲以小忍僨大事也。况棄其所挾。示之不爭。而反有以全之者耶。臣願陛下留神禍福之幾、深權輕重之等、專意討賊以昭陛下明斷之德體勘諸臣、即日罷遣勿行、然後奉　天命、發明詔、宣布逆軍反覆必不可赦之意。督責任事之臣。期以旬月斬賊還報。即罔上誤國。如胡瓚者、當先誅之以示顯戒。臣知　陛下震怒之餘、當事諸臣。將必奔走率職。不敢逡廵避罪。以誤　陛下。此國家今日大計。無令坐失。自貽噬臍也。


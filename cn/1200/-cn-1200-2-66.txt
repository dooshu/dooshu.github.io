第六十六欢悦卦〔阴阳得合艮山东北〕：一上二中配偶之象

象曰：夫妇相亲，无有他人。对膝而坐，甚有欢忻。

颜曰：刚柔相应，和悦之象，百事和谐，婚姻甚吉，市贾有利。

何曰：居宅平安，所求皆得，凡事从心。田蚕大收，官事散，病者安，行人还。吉之兆。

陈曰：阴阳相得，夫妇之象也。故曰云云。

刘曰：夫妇相亲，室家宜也。对膝欢悦，以自娱也。

此课虽无下位，而上阳中阴，得其匹偶，又无间害。占之者，居家、出外、婚姻，凡事和顺，吉也。

诗曰：两重天上喜，眉眼一齐开。寂寞淹留脱，从伊展异才。

又曰：乾道既立，坤德柔兮。彼美孟姜，君子求兮。永与谐老，同匹休兮。


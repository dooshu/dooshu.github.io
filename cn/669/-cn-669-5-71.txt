71　贊牛耳之辯　牛以鼻聽實證


孫君孚閻按：「君孚，名升，高郵人，坐元祐黨籍謫。」談圃謂：「周官贊牛耳，荆公言取其順聽。不知牛有耳而無竅，本以鼻聽。有人引一牛與荆公辯。」又云：「詩『誰謂鼠無牙』，荆公謂鼠實無牙，不知鼠實有牙。」今按荆公周禮義云：「牛耳，尸盟者所執。」無順聽之説，蓋荆公聞而知之〔一〕。

【閻按】「尸盟者所執」五字用鄭注。

【方樸山云】「知之」當作「改之」。

【繼序按】以埤雅證之，則引牛與荆公辯者，乃陸農師也。順聽之説，本之孔仲達禮記正義，如何肯改。今王氏訂義、陳氏集説尚載荆公原文，厚齋但就一處覽之，故以爲無其説耳。

【元圻案】陸農師埤雅三：「戎右曰：『贊牛耳桃茢。』牛耳無竅，以鼻聽也。盟者聽於人神，故執牛耳，正以不聽爲戒。焦氏易林曰：『牛龍耳聵。』蓋龍亦聾者也。先儒以爲面牛鼓簧，爲聾故也。」世之學者，以爲坤牛取順，蓋知其一而已。〇鄭諤曰：「牛牲至順，用牛耳者，取其順從以聽命也。」〇張世南游宦紀聞三：「予友人胡子震，嘗謂予曰『牛以鼻聽』，蓋聞之先輩餘論，而莫知所本。一日觀庖丁解牛首，割至耳，果窒塞無孔，始信其言之不妄。」〇書録解題小説類：「孫公談圃三卷，臨江劉延世録孫升君孚所談。升，元祐中中書舍人，坐黨謫汀州。」〇蔡絛鐵圍山叢談：「王元澤奉詔爲三經義，時王丞相介甫爲之提舉，詩、書蓋多元澤及諸門弟子手。周禮新義，實丞相親爲之筆削者。」

〔一〕「知」，元刊本作「改」。按作「改」是。






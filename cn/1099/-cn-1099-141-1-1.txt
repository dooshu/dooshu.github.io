○塞倖門廣言路疏

竊以銓選者、建邦之大柄、聽納者、治世之良規、倖門一開、則群枉並進、言路一塞則庶政日隳、治理所關匪直細故而巳也、昔舜命九官、咨於岳牧、所以求其當而付之公也、肆我　祖宗、法古致治、凡文武員缺輕則該部擬授、重則會推上請所以求其當而付之公也、　陛下即位之初、勵精圖治、革傳奉以清仕途、而近年以來、倖門復啟、孫伯堅等既以傳奉而列文階、金琦等又以傳奉而任武職、傳奉不已、繼之內批、始則王寧以之而登州備倭、今之胡震以之而通州分守、舉之不出於公、用之不求其當、其視　帝王致治。　祖宗立法。　陛下初政豈不矛盾哉然以傳奉而較內批則載於宸翰而絲綸得以奪銓衡之職率是而行公法盡廢而正途塞矣。且王寧寅緣之初、兵部科道、猶各盡言爭之曾幾何時胡震踵其故智而向之爭者遂不復爭大抵如此前之所驚後之所常也可見　聖志稍移則群心益靡駸駸之勢。將讜言不復聞而百職廢矣。况今天下武備廢弛、山陜遼蜀、外虜跳梁、江廣雲貴內寇竊發武臣職事。雖慱采于眾以求其人。猶恐非稱若王寧胡震之為人。臣雖不知。然觀其夤緣戚里。賄賂潛通以求苟得。是豈能鼓勇以敵愾哉不過怙勢以肆其威剝軍以償其利任之一方則害一方。布之天下則害天下。可逆覩也設以成命不可復回竊恐百世之下、萬一有大奸慝欲于事權阻於公論而營內批必援今以為例則是傳之百世而害百世。又非特一時之害而巳也是故防患者貴微。除惡者務本。玄宗停斜封而致開元。仁宗收內降而臻慶曆以　陛下明聖。加之以斷其於是何有哉伏望覽既往之迹、察將來之弊、將王寧金琦孫伯堅等革退、仍將胡震送法司明正其罪、杜絕內批、禁止傳奉、申飭庶僚、各慎厥職庶可退一人而群邪自消、納一言而眾善斯集、治理之成、必比隆於堯舜矣


答户部王疏庵


仆平生无他行能，独好推毂天下贤者，自在词林迨入政府，其所保护引拔，宁止数十百人？然以为国，非为私也。乃仆以诚心求贤，而人不以诚心相与，若乃披肝胆、见情愫、一心为公，不引嫌、不避怨、与吾共图国家之事者，如公亦不多见。向以求归恳切，不得已暂遂高怀，别后惘然如有所失。比闻太君康寿，道体安和，宿恙全愈。当此清明之会，忍遂忘情于斯世乎？倘翻然回辙，当虚一席以俟。

豚犬寡学，滥窃科名，猥辱遣贺，弥用为愧。厚贶概不敢当，辄附使归璧。草草附谢。






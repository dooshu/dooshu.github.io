2　天起牽牛地起畢昴


河圖括地象云：「天左動起於牽牛，地右動起於畢。」見周禮大司徒疏。尸子云：「天左舒而起牽牛，地右闢而起畢、昴。」【原注】爾雅注：「牽牛、斗者，日月五星之所終始，故謂之星紀。」

【元圻案】尸子説，見太平御覽三十七。郭璞注，見釋天。邵氏正義曰：「左傳疏引孫炎云：『星紀，日月五星之所終始也，故謂之星紀。』郭注本孫炎。」逸周書周月解云：「日月俱起于牽牛之初，右回而行，月周天進一次而與日合宿，日行月一次而周天，歷會于十有二辰，終而復始，是謂日月權輿。」漢書律曆志云：「斗綱之端〔一〕，指牽牛之初以紀日月，故曰星紀。」

〔一〕「斗綱之端」，按漢書律曆志晉灼注此句下當更引「連貫營室，織女之紀」二句八字。






【杂诗二首】

命驾遵长途。绵邈途难寻。我行一（《诗纪》作亦。）何艰。山川阻且深。ㄜ泽无夷轨。重峦有层（《类聚》作曾。古通。）阴。零雨淹中路。玄云蔽高岑。俯悼孤行兽。仰欢偏翔禽。空谷回悲响。流风漂哀音。羁旅淹留人。怅望愁我心。（○广《文选》十五。《诗纪》三十六。又《类聚》二十八作陆冲诗。引寻、深、阴、岑、禽、音六韵。）

肆观野原外。放心希太和。景岳造天汉。丰林冒重阿。清芬乘风散。艳藻映渌波。（○《类聚》二十八作陆冲诗。）


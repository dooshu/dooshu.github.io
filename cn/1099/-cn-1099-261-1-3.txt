○與胡梅林二 【 禦倭】

東至狼山、北至廟灣、沿海廵歷一遍則江北又是一樣局面、土著鹽徒、隨處儘有驍勇可用者、稍聯屬之、亦不甚費衣粮、但是絕無一好水陸將官、至于徵調之兵不特老營邊卒保河長箭可用、其毛睢曹沂各兵亦儘驍銳、但是無粮賞養之、今歲十倍艱于往歲、克齋去歲年終丁田銀巳僅得一半、今無一二百兩解到揚州、只望京師撥與　米打頭一奏、至今更無消息、不知四五萬軍、輳聚何處乞米、兼之風北風俗素無夙儲、此其所以易一荒便餓。一餓便盜。至有一縣之倉。無五升之米者故僕以為今歲救荒、須費七分精神、只留得三分精神禦倭、雖以高才處之、猶恐其難、况迂庸如僕者乎、望公題奏間稍為一援手也、向所借鳥銃手、盖是欲久假數月者、知朱尚禮一枝、公所必須、願且勿遣、俟急更惜也、倘巳即路、則遂遣之耳、聞戚繼光有禦鳥銃牌、屢索之不得、望公為取一面見付作式、然亦不知其果能禦銃、而珍閟之若此也、此處需水將甚急邵應魁若不甚當緊要、公可暫借何如、江北亦公地方也。


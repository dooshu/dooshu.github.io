○兵部奏姚州破逆贼诺没弄杨虔柳露布

尚书兵部臣闻：北极列象，六合奉天子之尊；南面乘乾，一统成圣人之业。是知衣裳所会，义有辑於殊邻；霜露所均，诚兼育於异类。故涂山万国，诛後至者防风；丹浦一戎，缓前禽者就日。然则利弧矢以威天下，法雷霆以靖域中。四时行焉，天道不能去杀；五兵备矣。皇业所以胜残。虽事切救焚，苟顺时以济物；恩深祝网，不获已而用兵。

伏惟皇帝陛下登翠妫以握图，宪紫微而正象。元功不宰，混太始以凝神；至道无名，伫华胥而得梦。阐文教以清中夏，崇武功以制九夷；环海十洲，通波太液之水；邓林万里，交影甘泉之树。反踵穿胸之域，袭冠带以来王；奇肱儋耳之猷，奉正朔而请吏。逆贼蒙俭和舍等，浮竹遗种，沈木馀苗，邑殊礼义之乡，人习贪残之性。日者王明广烛，帝道遐融，颇亦削左衽而被朝衣，解椎髻而华冕。而豺狼有性，枭獍难驯，遂敢乱我天常，变九隆而背诞；负其地险，携七部以稽诛。骚乱边疆，<兑皮><襄皮>州郡。是用三门授律，长驱无战之师；五月渡泸，深入不毛之地。

去月二十一日，军次三フ昆仑镇，前後捕得生口，知守捉山羌傍山连结十部蛮首徒五万众。此山即南郡中之巨防也。冈蛮千里，西通大荒之郊；溪谷万重，南极炎洲之境。耸乔林而插汉，阴兔有假道之标；拔崇岩以隐天，阳乌无回翼之地。峰危束马，路绝悬车。贼踞临岱之形，负建瓴之势。徵风召雨，胃起蜂飞。驱杂种以扌延灾，封狐千里；肆沈黎而作孽，雄虺九头。臣以为制敌以权，柔远者成於德教；伐叛以义，决胜者不在乎干戈。於是广布朝恩，恭宣帝泽，申之以安抚，晓之以存亡。信重蛮陬，无负黄龙之约；赏隆汉爵，不渝白马之盟。而地接冉ζ，词屡殚於喻蜀；俗通瓠，声不辍於吠尧。臣遣左三军子总管宁远将军前守右骁骑万安府长史折冲都尉上柱国刘会基，率检校果毅骁骑尉井陉县开国男刘元柬等，衔枚远袭，卷甲前驱。偃危旆而设潜兵，疑从天落；乘间道而掩不备，若出地中。又遣右三军子总管明威将军行右武卫翊府中郎将上柱国高奴弗率左武卫天水府折冲都尉张仁操等，陟南山之南，冲其要害之路。又遣左一军子总管前右金吾卫翊府左郎将上柱国孙仁感率卫尉府右果毅都尉王文雅等，陵北山之北，绝其飞走之涂。贼首领杨虔柳、诺没弄、诺览斯等，振螳螂之力，拒辙当轮；纵蚊蚋之群，弥山满谷。刘会基、高奴弗、孙仁感等，并忠勤克著，知略远闻。识明君之重恩，轻生有地；提太阿之神剑，视死无时。弯弧而凶党土崩，举刃而妖徒瓦解。虽危苕沸鼎，未穷凫首之诛；救死扶伤，犹致析骸之爨。

二十二日，臣遣副总管兼安抚副使定远将军前左骁骑翊府中郎将令狐知通率右武卫良将壮府左果毅都尉韩惠德等，拥貔豹之雄，顺天机而左转；遣管内安抚副使朝议大夫使持节守银州刺史上柱国宜春县开国男李大志率前左武卫静初府右果毅都尉上柱国陈宏义等，驱象犀之卒，乘地轴以右回。又遣行军司马朝散大夫守隽州都督府长史上柱国梁待辟率守右金吾卫宜昌府果毅都尉阎文成等，总投石拔距之材，蹈中权而拊其背；又遣前守右威卫龙西府果毅都尉康留买等，腾跃铁贲金之骑，犯前茅而扼其喉。臣等率守左卫清宫府左果毅许怀秀等，横玉弩以高临，纵金钲而直进。元结阵，影密西郊，赤茎挥锋，气冲南斗。飞尘埃而匝地，白日为之昼昏；扫氛以稽天，沧溟为之晦色。兵交刃接，鸟散鱼惊，自卯及申，追奔逐北，斩首千馀级，转战三十里。激流膏而为泉，似变苌宏之血；委乱骸而挤壑，若泛鳖灵之尸。既而照尽高春，昏乙夜，贼乃收集馀众，保据重岩。臣度彼游魂，虑其宵遁，使三军齐进，四面合围。

二十三日，乘鱼烂之危，启蛇行之阵，扬麾誓众，杖节训兵。一鼓先登，赏必悬於芳饵；九攻桉律，罪无赦於严诛。五部雄材，三河侠少，或生居燕地，尤工即墨之围；或家本秦人，早习昆明之战。叱咤则江山摇荡，慷慨则林壑飞腾。举鹏力以扬威，耀犀渠而贾勇。澄氛廓，回夏景以溃春冰；灭迹扫尘，若霜风之卷秋。战逾百里，时历三朝，前後生擒四千馀人，斩首五千馀级。诺没弄、杨虔柳等殒元行阵，悬首旌门；蒙俭和舍等委众奔驰，脱身挺险。虽复刑以止杀，丁壮咸伏於诛夷；礼不重伤，班白必存於宽宥。昔魏臣赋蜀，徒闻酱之奇；汉使开邛，才通竹杖之利。岂若膺紫泥而吊伐，指丹徼以临戎？一战而孟获成擒，再举而哀牢授首，斯并皇威远畅，庙略遐覃。奉元猷以配天，徒知帝力；掩皇舆而辟地，岂曰臣功？无任庆快之诚，谨遣某奉露布以闻，军资器械虽簿条上。


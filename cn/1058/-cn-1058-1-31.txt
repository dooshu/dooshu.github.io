大暑賦


炎帝掌節，祝融司方，

羲和按轡，南雀舞衡。

映扶桑之高熾，燎九日之重光。

大暑赫其遂蒸，玄服革而尚黃。

蛇折鱗於靈窟，龍解角於皓蒼。

遂乃溫風赫戲，草木垂幹，

山坼海沸，沙融礫爛。

飛魚躍渚，潛黿浮岸。

鳥張翼而遠棲，獸交逝而雲散。



於時黎庶徙倚，棋布葉分。

機女絕綜，農夫釋耘。

背暑者不群而齊跡，向陰者不會而成群。

於是大人遷居宅幽，緩神育靈。

雲屋重構，閑房肅清。

寒泉湧流，玄木奮榮。

積素冰於幽館，氣飛結而為霜。

奏白雪於琴瑟，朔風感而增涼。〈《御覽》改。〉






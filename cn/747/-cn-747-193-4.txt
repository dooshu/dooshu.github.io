○後周青州刺史齐贞公宇文公神道碑

惟黄帝大电之精，以太清而张乐；惟高辛招摇之象，以人事而纪官。於是乎生我司徒，敬敷五教，翼赞虞帝而感熙庶绩。惟殷汤受天明命，以统九有之师；惟微子崇德象贤，以为万邦之式。於是乎生我丞相，约法三章，光辅汉室而威加四海。自齐宣皇帝商周之日，号西伯以称臣；太祖高皇帝尧舜之朝，避南河而革故。司空临川献王懿亲明德，论道经邦；中庶子平乐侯开国承家，丹书白马。於是乎生我齐贞公，惟魏之宝，惟周之翰。开上帝而格天地，变阴阳而平水土。详求典载，历选台衡。或大泽而康帝图，或高邱而济王业。诸侯五百，伊尹出於庖厨；甲士三千，太公起於屠钓。未有上从轩后，下及全齐。圣主明君，三居域中之大；帝师王佐，累极人臣之重。古所谓殁而不朽者，抑斯之谓欤？

公讳彪，字明俊，兰陵人也。即宣帝之元孙，高帝之曾孙，临川王之孙，平乐侯之子。禀神河岳，藉庆王侯。攀两曜之末光，乘五行之秀气。温厚廉让，当时以为达人；宣慈惠和，天下谓之才子。属三方鼎立，九土星分。禄去公朝，失诸侯之盟会；政由梁国，建天子之旌旗。士女同叹於商墟，鬼神共谋於曹社。公杜门屏迹，心不自安，与门生故吏数百人归於後魏。宣武皇帝以客礼待之，诏除给事中，假龙骧将军，正光五年兼彭城府长史。假节则将军比於王，优礼则长史兼於杜袭。龙骧可畏，晋后任之於渡江；骐骥不乘，魏氏托之於留府。六年除通直郎散骑常侍中书侍郎，永安三年帝北巡，迁抚军将军银青光禄大夫散骑常侍。

散骑通直，起於天兴之元；中书侍郎，始自黄初之代。宣威抚军之号，仆射光禄之名，奇才总於文武，重任归於将相。徐方叛逆，以公为行军长史兼统别部，仍加鼓节。彭城宋邑，海岳徐州，峄阳孤桐，羽畎夏翟，昔称都会，今实边陲。鲁伯禽始得专征，周穆王遂行天讨。公手执旗鼓，坐谋帷幄，以陶侃部分之明，当阮孚戎旅之重。有如荀羡，独负逸群之才；不学江，空有连鸡之喻。徐州平，迁黄门侍郎扬州大中正。

黄扉蔼蔼，青琐沈沈，有若张公之万户千门；博观图籍，太湖为浸，会稽为山，有若荀最之十郡一州。诠藻人物，累迁大司农，秦称内史，汉曰司农。管夷吾陈不涸之名，耿寿昌立常平之议。时播百谷，后稷让於《虞书》；阜成兆民，列卿拜於周典。普泰元年迁车骑将军，加右光禄大夫，永熙二年出为颍川太守。地称汝颍，俗尚申韩，有郑伯之别都，有周公之朝邑。教之德化，无囚历於八年；会於贤能，旁润逾於九里。

於时齐武王居中作相，实有迁鼎之谋；周太祖在外持兵，深怀事君之道。昭公失位，由季氏之执权；襄王出居，成晋文之霸业。三年秋八月武帝幸长安，以义兵从顺。大统元年授开府仪同三司，封灵璧县开国子，邑三百户。金堤石印，清济浊河，爰赐土田，以为藩屏。汉之宰相，始开封邑；周之列侯，实兼卿士。二年拜车骑大将军，九年迁五兵尚书，十年迁中书监，领骠骑大将军，加开府仪同三司，进爵为公，增邑一千户。天子有诏，不入军门；匈奴未灭，不营私第。蔡谟冕服，十六年迁侍中骠骑大将军，以下并如故。昔惟常伯，今则侍中，切问近对，拾遗补阙。冕旒无象，先问顾和；玉佩不存，即徵王粲。废帝後二年公不贺，出为使持节华州刺史，侍中并如故。桃林国邑，大荔城隍。三秦六辅之奥区，五岳四渎之襟带。倪宽之为内史，唯事溉田；薛宣之守冯翊，但知拱默。寻加特进，馀如故。

官品第一，朝廷所敬。辟吏如五府之间，班列在三公之後。唐虞之继文德也，稷契谟明於两朝；魏晋之顺大名也，裴王建功於二代。周武成三年进封青州齐郡公，邑二千户，赐号东岳先生。诏曰：“尧有四岳，朕惟公一人。赐杂彩二千段，甲第一区，雍州良田百顷。”其优礼如此。尧命羲仲，星鸟夷之官；周赐姜牙，穆陵无棣之境。三王不袭，同盟固於泰山；百代相因，旧国传於负海。惟保定四年，公薨於长安私第。天子罢朝，群臣赴吊，丧用官给。呜呼哀哉！五年赠少保使持节扬光桂三州诸军事扬州刺史，谥曰贞公，礼也。

公少丁外艰，州党称其孝。齐武皇帝见而叹曰：“可谓吾家曾闵。”外祖太尉公王俭谓其子侍中骞曰：“成汝宅相者，在此孙乎？”公之北归也，後魏宣武帝敕曰：“昔微子去殷，项伯归汉，卿又得之认今。”公涕泣横流，跪而对曰：“臣家国不造，鼎祚沦亡，进不能匡正，退不能死节。今复托身有道，何敢比德古人？”帝益重之。及周太祖作相西朝，王侯之下，皆望尘而拜。公与之抗礼，太祖尤相敬待，屡有谘询。尝曰：“国家之子房也。”公体淳和之至性，负廊庙之大才。孝通神明，忠定社稷。马伏波来游二帝，晏平仲能事百君。在魏则贾诩、荀攸，在周则太颠闳夭。惟司徒克慎厥始，惟丞相克和厥中，惟公载德，克成厥终。三后同其政道，子孙训其成式，辉光助於日月，积德广於宇宙。以某年月日葬於少陵原，国迁三代，年移十纪。杜当阳之碑石，沈汉水而无闻；仲山甫之鼎铭，入匈奴而不出。

曾孙皇朝右金吾将军同州刺史得照，宏才大节，玉振金声。入当天子之右军，出临帝京之左辅。承积善之馀庆，袭大宗之不迁。愿述家风，思传祖德。是用勒铭刻石，相质披文。载於景钟，大夫称伐之义；书於太常，诸侯计功之道。追题瓦屑，郑康成北海之门；重刻碑阴，张平子南阳之墓。其词曰：

黄帝摄政，勤劳耳目。居於轩辕，战於涿鹿。咸阳黜夏，登坛受福。表正万邦，缵禹旧服。（其一）

逮乎微子，周之国宾；降及萧叔，宋之懿亲。高祖丞相，王迹是因。宣皇御史，社稷之臣。（其二）

太阴所立，皇齐诞圣。既创元基，仍集大命。谋孙翼子，重熙累盛。天禄永终，南风不竞。（其三）

惟公载诞，克嗣家声。千丈多节，三年一鸣。待时而动，以族而行。才归晋国，璧入秦庭。（其四）

符坚拜首，降天之使；陶豫策名，勤王之事。任隆起草，荣高近侍。赫赫禁门，雍容貂珥。（其五）

日暮青琐，夕郎之职。法驾毕陈，黄门次直。帝王之盛，诚在农殖。如京如坻，我黍我稷。（其六）

吴王旧国，采山铸钱。公为中正，佩以韦弦。夏禹遗迹，今来颍川。公为太守，示以蒲鞭。（其七）

齐称东帝，周称西伯。诸侯谋王，天子下席。公之忠义，如彼松柏。（其八）

发自新邑，归於陆海。魏德虽衰，天命未改；功成晋郑，为而不宰。宠茂山河，於是乎在。（其九）

亚夫真将，去病元勋，持兵对揖；绝漠行军。尚书武库，抑有前闻；侍中重席，曾何足云？（其十）

当涂逊位，有周经野。二国唐虞，两朝裴贾。出守冯翊，人无讼者。受封於齐，实匡天下。（其十一）

晨占赤乌，夜辨黄熊。曾参易箦，期於令终；子囊城郢，没有遗忠。明君辍祭，群臣会同。（其十二）

黄屋左纛，轻车介士。朝发桐乡，暮归蒿里。积善馀庆，由来尚矣。公侯子孙，必复其始。（其十三）








○石韫玉赋（以淳粹积中英华发外为韵）

客有感物而愤激，何彼连城之珍，尚韫他山之石。嗤宋人之谬好，嗟卞子之未觌。抱昭质而陆沉，缄异彩而尘积。则知时有兴废，道有穷通。以彼十德之美，处斯一拳之中。光未施於照庑，气潜发於如虹。知识真者希，故处幽自秘。莫睹缜密，空含精粹。良工未遇，曷溢目之可观；高价傥来，将无胫而自至。其穷也类独善以自守，其出也比兼济而为利。诚宜取贵於人，资琢成器。今也用晦而明，抱素含英。虑以俱焚，每惧昆冈之火；俟乎用入用，自怜物产之精。岂真润木有所，辉山可名。惜冲鉴之未临，倦凡目之见忽。徒在山而斯久，独蒙垢而未发。丽质可嘉，采实损华。居其中谁谓困乎石，藏於密非曰匿其瑕。是知物变则通，否极将泰。彼含章而混迹，由因中而表外。当今庶类归真，万物化淳。地不藏宝，山将贡珍。岂使永韫光於散地，独埋照於穷尘。愿凿石出於奇璞，知乎希代之无邻。

刘岩夫

岩夫字子耕，刑部侍郎伯刍子。


○憂危疏 【 時務】

或問新吾先生憂危疏　何以不及建儲事葢先生于癸巳年巳上計安皇嗣一疏　上不悅留中此疏故不復及恐復失　聖意并別事敷奏皆置廢閣也

臣聞治亂之兆、垂示在天、治亂之實、召致在人、竊見元旦以來、天氣昏黃、日光黯淡、占者以為亂徵、當今天下之勢、亂象巳形、而亂機未動、天下之人、亂心巳辦、而亂人未倡、今日之政皆撥亂機而使之動、助亂人而使之倡者也、　陛下知天子之所以尊乎、輳天下之億兆生靈、而處其上也、又知億兆生靈之樂有天子乎、賴其休養生息、以保我身家也、故曰君民一體。休戚相關、欲衍靈長國脉於萬年、惟有固結人心之四字、?者二帝三王之為君、豈不以崇高富貴之可恃、乃曰四海困窮、天祿永終者、何知君身之安危、社稷之存亡、百姓操其權故耳、故曰五帝愛民三王畏民、葢世有幸亂之民四焉、皆取天下之所資。而守天下者之所懼也。一曰無聊之民飽煖無由。身家俱困。安貧守分。未必能生。世變兵興。或能苟活。因懷思亂之心。以緩須臾之死二曰無行之民。氣高性悍。玩法輕生。或結黨而占窩開塲或呼群而鬬鷄走狗。居常愛玉帛子女。為法所拘。有變則劫掠姦淫。惟欲是遂。三曰邪說之民。白蓮結社。黑夜相期。教主傳頭。名下成千成萬。越鄉隔省。密中獨往獨來。情若室家。義同生死。倘有招呼之首。此其歸附之人。四曰不軌之民。懷爭帝圖王之心。為乘機起釁之計或觀天變而煽惑人心。或因民愁而收結眾志。惟幸目前有變。不樂天下太平。此四民者。何代無之。聖王約巳愛民。損上益下。則無聊者歸恩。無行者守法。邪說者無所售其姦。不軌者不得行其智。四民皆我赤子。一失其心而墮其計。四民皆我寇讐。昔者胡元疆土、大於我朝未亂之先、天下全盛、我　太祖以布衣單身、提三尺劍唾手而得之者、何、四民之心胡元失之、而　太祖收之也、今日之人心、臣何敢言、惟望　陛下擇其無益於國家、有益于天下者、收之而巳、請言收人心之大者數事可乎、洮蘭之間。氣寒土薄。小民無計為生則織羢貨販以糊口。自傳造以來。數多限迫。官府散派民間。急於星火。百姓苦於催逼。遂棄農桑捻線者數十萬戶。工作者聚數萬人。提花染色。日夜無休千手經年不成十疋且是物也。曬景不早。則白蛀即生風日太頻。則紅色易落。多積躭心。久積無益。至於山西之紬。蘇杭之紗羅?絹。歲額巳自充盈。加造豈因缺乏。臣以為與其積於無用。孰若定以有常。假如四季袍服。歲用千疋。則見造一年。預造一年。是宮中省收藏之累。歲歲見新。天下無多取之憂。人人樂辦。且花樣欲新。則隨時改造。此處增數。則彼處减機。那借工銀。將餘補乏。此無損於　陛下。而有益於蒼生。何憚而不為。至於饒州磁器。西域回青。總是有餘不急之物。徒累敲骨捶髓之民。望　陛下一切停罷。而江南陝西之人心收。內府宮庭自須大木。而採木之苦。陛下聞之乎。臣自一木言之、丈八之圍、非百年之物、或孤生萬仞崖邊、或叢長千重嶺外、寒暑渴饑、瘟疫瘴癘、而死者無論矣、乃一木初臥、千夫難移、每日一祭神明、每行不過數步、倘遭艱險之處、跌傷壓死、常百十人、蜀民語曰。入山一千。出山五百。苦可知矣。至於磕撞之處。豈無傷痕。民間所苦在于官物退回且收用不在于合式退回不在于不合式勒索常例官吏□飽其欲而民費無筭矣此不止採木一事而官責民罰。謂不合式。依然無用。重去伐山。每木一根。官價雖云千兩。比來都下。民費不止萬金。臣見川貴湖廣之民。談及採木。莫不哽咽。且木能生火積久易焚前年山西廠之災是巳。今大工木料、既巳報完、採辦新林、止需後用、倘少其數目、多其歲月、减其尺寸、增其價值、而川貴湖廣之人心收。山澤之藏、本非山澤棄物、但天下之寶、當與天下共之、礦也者。藏天下大害於大利之中者也。故軍國告匱則一開。饑饉告急則一開。如嘉靖年間開湖南礦。開鑛所患在于遣內使若責成撫按提調有法則國用可濟而民患亦少但敕該省撫按。誰敢侵利殃民。南陽等府。數歲饑荒。今日之民。即前歲子食父肉。人喫鷹糞。　陛下發銀賑濟之民也。自報殷實戶而民半驚逃。自一切在官供應。礦夫工食。官兵口粮。倚辦於殷實戶。而民多累死鄖陽廵撫馬鳴鸞前與臣書、謂六十餘頃之地。常聚十萬之眾。文家洞近二千人。開之三月。止見砂十六眼。銀之有無。費之多寡。可槩知矣。伏乞勑下各省使臣、嚴禁散砂、不許借解、但有侵奪小民、捏害地方者、必誅無赦、而各省之人心收。官店租銀、理宜收解、自趙承勳有四千之說、而皇店開、自朝廷有內臣之遣而事權重、夫市井之地、貧民求升、合以活身家者也、　陛下以萬乘之尊、何賴彼錐末之微財、褻此崇高之大體乎、且馮保入店。為屋幾何。而歲有四千金之房課乎。解進之數。既有四千。徵收之銀。豈止數倍。不奪市民將安取足乎。縱使內臣廉靜。不擾市民。而長隨之下。各有長隨。掛搭之中。又有掛搭。強吞橫噬。獨占群侵。內臣何由知寃民何處訴。夫楊村張灣。南通省直。北接都城。天下咽喉之地也。　陛下鎖此咽喉。不及一年。商賈不至。緩急有用。將安取給。臣望　陛下將兩店內臣、仍取回京、原坐租銀、責令所在有司、照數解進、此一舉也、而畿甸之人心收。刑法者、所以平天下之情、服罪人之心者也、應輕應重　太祖既定為律。情重罪輕。　列聖又增為例。如輕重可以就喜怒之情則律例不得為一定之法臣待罪刑部三年矣、法官不守律例而伺　上喜怒此杜周張湯之故智至今用之每見詔獄一下、持平者多拂　上意甚則加重而降司官。從重者皆當　聖心。故司官每遷就以逃譴怒。如近日李吉等、本非把持也、而必欲擬軍、張澤等預納局料也、而必欲追銀、此皆真屈真枉、臣等不敢執奏、而　陛下安知其寃、臣願　陛下俯從司寇之平、勉就　祖宗之法、而囹圄之人心收。自古聖明之君、豈樂誹謗之語、然而下求言之詔、賞直諫之臣者、知天下存亡、係言路通塞、言官者、　朝廷之耳目也、不可以不重也、比年以來、新進小生、好矜名節、遂激　陛下之怒、波及臺省之臣、驅逐既多選補皆罷、臣以為天閽邃窈、法座崇嚴、若不廣達四聰、但由明見萬里、　陛下所聞。皆眾人之所敢言者也。其不敢言者。　陛下不得聞矣臣望　陛下思　祖宗廣置言官之意、為國家、不為言官、撿建言得罪之逐臣、分別召用、當　神祖時建言廢棄諸臣終巳不收應復除者即與復除、應行取者早為行取、以後如有心行不端、建白無當者、敕下吏部、分別降黜、此亦足示懲矣、何至禁錮於既往。杜絕于將來。快潛伏之姦。養壅蔽之禍哉。至於天下多故。全賴官吏彈壓。吏部用人。本為計安社稷。此其關係國家。最急最重。此時巳有缺官不補之事至于末年則大小臣僚往往空署矣果吏部非人。則聽科道糾彈。即為罷斥。果吏部得人。則聽其推陞選取。早賜施行。庶練兵督餉者。無廢缺之事。候銓待補者。無典賣之憂。而士大夫之心收。我朝敵國外患惟南倭北虜稱雄、倭居大海之中、豈能航糗糒、豕突中原、又豈能自浙閩蠶食上國哉、惟是朝鮮附在東陲近吾左掖、平壤西隣鴨綠、晉州直對登萊、倘倭奴取而有之、藉朝鮮之眾為兵、就朝鮮之地為食、生聚訓練、窺伺天朝、進則斷漕運。據通倉。而絕我餉道。退則營全慶。守平壤。而窺我遼東。不及一年。京師坐困。此國家之大憂也。夫我合朝鮮。是為兩我。兩我尚懷勝負之憂。倭取朝鮮。是為兩倭。兩倭益費支持之力。臣以為朝鮮一失。其勢必爭。與其爭於既亡之後。孰若救于未破之前與其以單力而敵兩倭。孰若併兩力而敵一倭乎。乃朝鮮請兵。而二三其說。許兵而延緩其期。或言為屬國遠戍。或言兵餉難圖。諺曰小費偏惜。大費無益。今朝鮮危在旦夕矣而我計必須歲月願　陛下早决大計併力東征、而屬國之人心收。解京錢粮、一物十費、措辦既苦、轉運尤難、若于實用有裨。則積貯何嫌過侈。今十庫貨財。各廠物料。麄惡不堪者固有。朽腐無用者更多。上納歲歲堆積。陳陳可惜。倘每年一次查盤、每夏三畨曬晾、不堪者嚴濫收之刑、朽蠹者重典守之罪、變惡為羙、出陳易新、此言實經濟要策但。一年可備三年之資則本色暫改折色之解既不匱乏國用。亦不暴殄民財。　陛下一留神。則歲省不下百萬。而解納之人心收。京師者、朝廷腹心之地也。　祖宗時常徙富戶以實京師。以富民者。貧民依以為命者也。今京師貧民。不减百萬。九門一閉。則煤米不通。一日無煤米。則煙火即絕。如有庚戍之事。京師戒嚴。雖有倉塲。止足官軍守禦之用城中富戶正備緩急勸借之資此非但京師即郡邑皆然緩急城守賴富民也今商人有預納之稱貸。有鋪墊之常矢?見。一報在官。百年不替。而上富貧。自暴民聚眾凌奪。姦民設機騙詐。遊食者坐耗民財。淫巧者誘奢民俗。而中富貧。自各衙門印結之雜。捕送之輕。吏書貪如餓豺。兵畨狠如翼虎。無批票而稱勾攝。本良弱而誣姦盜。而下富貧自房號重於優免之濫。科派苦於名色之多。一身眾役。一事眾害。而貧者愈貧自抄沒法重。株連數多。坐以轉寄。則並籍家貲。誣以多贓。則互攀親識。宅一封而鷄犬豕羊。大半饑死人一出而親戚骨肉。不敢收留。加以官吏法嚴。兵畨搜苦。臣曾見之。掩目酸鼻。此豈正犯之家。重罪之人哉。一字相牽。百口難解。　陛下知之、當必憐之矣、伏望省不急之上納、禁監收之鋪墊、嚴騙奪之刑、重需索之罪、清差役之繁、定優免之則、慎抄沒之舉、而都下之人心收。　祖宗以來。有一日三朝者。有三日一朝。有一日一朝者。葢　一人勵精。則萬事嚴肅。雖朝門宴閉早開。誰敢興邪起妄。　陛下不視朝久矣。人心之懈弛極矣。姦邪之窺伺熟矣守衞官軍、虛應故事耳、乃宮鑰仍舊早發、諸人仍舊早進、今乾清修造、逼近御前、軍夫往來、誰識面貌、萬一不測、何以應之、臣望發宮鑰於平明、放軍夫于日出、自非軍國緊急、慎無昏夜傳宣、　陛下豈不曰、　世宗晚年不視朝、亦無外患乎、顧今日之人心、非?日之人心、唯　陛下慎之、章奏不批、　先朝間有、未如今日強半留中、葢疏之照入也、會極有簿、疏之進奏也、外廷不聞、萬一有國家大事。邀截實封。揚言於外曰。留中矣。外人知之乎。萬一有詐傳　詔旨。匿不封還。揚言於外曰。進繳矣。　陛下知之乎。今　陛下精明、中官謹畏、必無此事、臣恐　聖子神孫、守為家法、倘不逞為姦、則何變不起、臣望自今以後、留中章奏。每月御前發未覽揭帖一紙。內開某人某人未及批。下會極門轉發各衙門備照。其繳還御札原本。乞批知道了三字。發該科備照。庶君臣雖不面談。而上下猶無欺蔽所關重大。不可不防。臣觀　陛下?日步禱郊壇、發銀賑濟、非忘民者、朝無一事之壅、疏無四日之下、非怠政者、乃今章奏半停、民愁罔恤、當此春秋鼎盛之年、豈無夙夜憂勤之事、患不富耳、自古帝王之求富者亦多矣、史冊所載、開卷可知、　陛下試觀其時、治乎亂乎、其君安乎危乎、夫天下之財、止有此數、君欲富則天下必貧、天下貧則君豈獨富、故曰同民之欲者、民共樂之專民之欲者、民共奪之、天下民窮財盡、未有甚於此時者矣、臣一點血誠、籲天叩地、齋宿七日、抽思萬端、難裁迫切之衷、敬上憂危之疏、　陛下倘信臣、將臣所巳言者、慨賜施行、所未言者、再加修舉、移宮中之勤、以勤庶政、推利國之念、以利烝民、將人心懽悅、　天意轉回、臣所言天下大計。臣具疏未敢告人。望　陛下密行臣言。若出聖意。久留臣疏。以驗將來。臣日夜祈天。惟願臣言不驗。使臣言而驗。　陛下雖悔。將何及耶。此疏入　上當食而廢諦覽再三至夜分發司禮監


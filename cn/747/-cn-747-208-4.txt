○尺蠖赋

六气氤氲，四时平分，天道恍忽，是生万物。化而为鸟兮，有鸣凤之来仪；化而为虫兮，有尺蠖之能屈。原夫蠖之为生也。不饮不食，非荣非利，无欲进道，处身似智。幸禀天地之生，亦承雨之施，哂搏击而争疾，轻爪牙而自致。其勇也，不怯雷霆之声；其慎也，宁劳鹰隼之鸷。浩然无闷之境，独处不争之地。多其顺时而出，就暖而长，吐微丝以逍遥，蹙缓步而来往。当静泉澄，遇躁风兴，屈伸进退，翼翼绳绳，同吹万而生养，体抱一以含宏。圣人书之以作诫，君子行之而足徵，况不才之下士，敢求伸以自矜？


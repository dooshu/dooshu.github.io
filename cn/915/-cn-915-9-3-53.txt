◇在州羸疾自解表

昔违紫复，曾不弱冠，今梦青蒲，逝将已立，愿归之谒，不逮宸矜，民请之书，遽降天允，属上党之雄，山西宣将，五校失道，八尉骄贪，一箭而解重围，更成戎阻，九战而绝甬道，翻就丧师。虽王郭不追，朱买难嗣，实以褰袒明目，日夜厉精，地杂黠羌，民多犷俗，人非公孝，欲使任类汝南，勋异伯宗，必须荣逾戊己，州牧良才，实属多士，无令菲薄，徒积妨贤。（《艺文类聚》七十五）


祭于慧男文

於乎君之即世以十月之朔越十有六日而千里讣至知我亲厚无间也礼朋友死哭诸寝门之外今我客泾川僧舍为位而哭礼以义起也渡江涉淮岁聿其暮未能素车白马而雪涕为文招魂以祭之痛不能待也於乎伤哉君之德我以官相属也君之厚我不惟其官也盖我解官而君泣涕别如失慈父母余家食八年君未尝不岁致馈问也余守官拙迂寛民而苛吏君为余同年东海君从子礼遇有加然不敢姑息於事有小失辄正色督过且召胥吏受杖君谢罪改弦卒遇之如初未尝挟以它求也君令庐陵为冲津力不足获上诸司郡长时多所操切数赖吾以解又时时为言於大吏得救过迁去君用是德我甚然实非我力也发扬其美匡救所不逮吾遇郡邑诸长令皆然而德我甚者惟君独也君为吏事牵迫违胸臆常负疚于民其心之恺悌虽古循吏无踰也君之先公司直先生慷慨好客喜刻书君故有父风遇父之旧尤勤恳无少倦也司直先生游金陵以客死有好友顾与治经纪其丧君贰淮郡以官死二子??幼孤不知谁倚也君治淮北庙湾榷海税旧多膏润今水涨岁荒海舶禁而税存一棺既戢逋税额二千金有奇斥卖家物以塞税帑其官可知也余归自湖西君强赠大舟不可辞於是作卖船诗传诸好事今不能以麦舟举君之丧余自眎无人理也君期过我草堂恨莫能遂去年相见秦淮喜且泣同舟宴游不知遂为永诀也始君举长子余贻书称贺今十余年二子次第见頴贤者固有後也余甚媿君厚君易箦时语二子以未报余德为憾余哭不能抚棺葬不能致赙客中不腆再拜附使者万不展一计惟为君志墓稍竭後死之责匪文之工贵心相知也古人有言相知无多人人实无多商贤穷死君又云亡耆旧几何相看立尽余所为临风废笔膓裂心摧也


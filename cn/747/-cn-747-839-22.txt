○请令河朔从常调疏

有国有家，既定君临之位。无偏无党，方明王者之心。苟少亏於同轨同文，则微损於尽美尽善。窃知河朔令录，须俟本道荐扬，朝廷就加其命。况今万国诸侯，犹请行而贡职。岂使一方令长，独端坐以邀官。未敦革故之风，深缺维新之化。睹兹阙政，敢贡直言。乞宣付中书，委於铨管。此後并从常调。


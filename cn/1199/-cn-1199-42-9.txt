聶友

吳聶友。字文悌。豫章新塗人。少時貧賤。常好射獵。見一白鹿。射之。中。尋踪。血盡不知所在。饑困臥梓樹下。仰見所射鹿箭著樹枝。怪之。於是還家賣糧。命子弟持斧伐之。樹有血。遂截為二板。牽置陂中。常沉。時復浮出。出家必有吉。友欲迎賓客。常乘此板。或於中流欲沒。客大懼。友呵之。復浮。仕官如願。位至丹陽太守。其板忽隨至石頭。友驚曰。此陂中板來。必有意。因解職還家。二板挾兩邊。一日卽至。自爾後。板出或為凶禍。今新塗北二十里餘曰封谿。有聶友截梓樹版濤牂柯處。牂柯有樟樹。今猶存。乃聶友回日所栽。枝葉皆向下生。


○即位大赦文

凡神圣之功，乃开基以创业；惟帝皇之德，遂垂制而立文。生成参天地之灵，悠久锺子孙之福。宁禹汤而独美？岂尧舜以无伦？先皇帝出震安时，膺乾启运，改相仍丧乱之辙，造勃兴开泰之邦。俭静其身，宽慈於物。寒耕热耨之苦，常念三农；宵衣旰食之勤，不忘万务。恩霈庶汇，义结群心。周室肇兴，安神器而方固；轩台遽往，望仙驾以不回。肆予冲人，获绍丕构，孤藐自视，寡昧何知？禀治命之丁宁，副众情之推奉，中心忧塞，罔有津涯。易月之礼制寻终，在天之感慕无已。负荷斯重，恭默以居。宜从作解之文，以洽当阳之泽。可大赦天下。应三月七日昧爽已前，所犯罪人，已结正未结正，已发觉未发觉，常赦所不原者，咸赦除之。诸贬降责授官等，量与升陟叙用。应配流徒役人，及纵逢恩赦不在放还，并尝知所在者，并放逐便。诸处有草寇团集，仰所在州府，及巡简使臣，晓谕恩赦招唤，各令归农。两京及诸道州府人户，所欠去年秋夏税租及沿徵物帛，并与除放，其乡村逃移人户，并仰招唤归业。内外见在文武职官致仕官，及诸军将校，并与加恩。其前任京官幕职州县官，至今授官日施行。诸军将校，自开创以来，有没于战阵，及身死疆场者，并与追赠。如有亲嫡子孙未曾录用者，并与录用。文武外朝官，及内诸司使副使禁军都指挥使以上，诸道行军副使藩方马步军都指挥使，父母在者并与恩泽，亡殁者与封赠，其妻未叙封者特与叙封。应沿边州府接近西川河南契丹河东界处，仰所在州府及巡简使臣，钤辖兵士及边上人户，不得侵扰外界，及虏掠人畜，务要静守疆场，勿令骚动。其投来人户，仍仰倍加安抚，大行皇帝山陵有期，准遗命不得劳扰百姓者。宜令所司奉承先旨，无至隳违。应缘山陵公事，合使工人役夫，并须先给钱物，雇觅诸杂费用，一切取官物供给，不得差遣人户，科配州县。文武班列，亲近臣寮，爱国诚坚，致君心切，苟或闻朕躬之过失，睹时政之否臧，无惜敷陈，以辅寡昧。苦口良药，逆耳忠言，裨益至多，翘贮惟切。今後内外臣寮，或有所见，及有所裨益，可具实封，章表以闻。或欲面对，便仰ト门司画时引见。怀才抱器，出众超群，或养素於衡门，或屈迹於末位，孤寒难进，志业何伸？咸用搜罗，待以爵秩。诸隐遁不仕，及卑官下位中，有文武干略，灼见可称者，所在具名以闻。化理之本，孝弟为先，苟或亏违，实乱名教。其有士庶之内，凶率之徒，不顺於父兄，不恭於尊长，狂悖难状，训诲莫从，亲族容隐而不言，里巷畏避而不告，伤风败俗，莫甚於兹。今後或有不孝不义之人，违戾尊长，喧悖毁辱，及父母在，异财别居，略不供侍，如此之辈，不计官宦军人百姓之家，宜令御史台及本军本使所在州县厢界弹举觉察。如或容纵，不切简举，罪有归处。其有孝子顺孙，义夫节妇，宜所旌表，以厚人伦。恭惟先皇帝推诚损已，集思劳神，念将士之忠勤，知战伐之苦。糇粮禄赐，无非经手经心；土地官封，不惜酬勋酬效。生灵是念，稼穑为忧，罢非理之差徭，去无名之侵耗。不贪游宴，尽去奢华，减後宫冗食之人，停诸司不急之务。方岳止甘鲜之贡，殿庭绝珠玉之珍。狱讼无冤，刑戮不滥。凡关物务，尽立规绳。予小子缵绍丕基，恭禀遗训，仰承道法，不敢逾违。更赖将相公卿，左右前後，共遵先旨，同守成规，庶裨冲人，不坠洪业。赦书有所未该，所司速具闻奏。


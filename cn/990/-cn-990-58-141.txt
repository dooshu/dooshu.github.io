孙应时　江北梅开殊晚和林实之别驾韵

水边篱落影疏疏，一见风姿意豁如。

驿使莫嫌时节晚，少留春半作春初。

孙应时

孙应时　江北梅开殊晚和林实之别驾韵

楚江横月一枝明，想见江南半落英。

等是春风有先后，不妨调鼎看功成。

孙应时

孙应时　江北梅开殊晚和林实之别驾韵

地远天寒饱雪霜，深林依旧十分香。

玉堂茅舍公休问，一种风流压众芳。

孙应时

孙应时　江北梅开殊晚和林实之别驾韵

清诗吟赏慰花神，唤起风情寂寞滨。

正是参军旧题处，须公还作一家春。

孙应时

孙应时　江北梅开殊晚和林实之别驾韵

一笑无言桃李场，从教遥夜斩寒香。

红梅何意败家法，便欲从时作闹妆。

孙应时

孙应时　江北梅开殊晚和林实之别驾韵

许氏南园十里间，蹉跎胜赏怯春寒。

寄声行客如回首，莫把寻常醉眼看。

孙应时


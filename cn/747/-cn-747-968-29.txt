○请诸道申送员阙奏（天三年四月吏部）

比者格式申送员阙选人，多有重叠。皆是两人同到本道，致使磨勘之际，各有争论。盖是选人指阙之时，妄称事故，铨司无因得知，具状须与注拟。如到任替阙参差，请准旧条殿选。除此外如是格式申送员阙，仰且稳便去处请官，不得更妄指射诸道假满抛官、不到任、不放上、停官不赴任员阙，及违程不及限等员阙。冀其画一，免误铨司公事者。


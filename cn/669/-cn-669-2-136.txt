136　古易七家名氏　洪興祖考異釋疑


古易五家：吕微仲、晁以道、睢陽王氏、東萊吕氏、九江周燔。又有程迥、吴仁傑二家。而洪興祖以一行所纂古子夏傳爲正，以諸書附著其下，爲考異釋疑。

【全云】一行所纂，非舊本明矣，但未知與張弧本若何。

【元圻案】書録解題一：「周易古經十二卷。丞相汲郡吕大防微仲所録上、下經，並録爻辭、彖、象，隨經分上下，共爲六卷。上、下繫辭二卷，文言、説、序、雜卦各一卷。又古易十二卷，出翰林學士睢陽王洙原叔家。上、下經惟載爻辭，外卦辭一，彖辭二，大象三，小象四，文言五，上繫六，下繫七，説卦八，序卦九，雜卦十。葉石林以爲此即藝文志所謂『古易十二篇』者也。」案：隋、唐志皆無「古易」之目，當亦是後人依倣録之耳。又古易十二卷，音訓二卷，著作郎東萊吕祖謙伯恭所定，篇次與汲郡吕氏同，音訓則其門人王莘叟筆受。朱晦菴刻之於臨漳、會稽，益以程氏是正文字及晁氏説。其所著本義，據此本也。又古易考一卷，沙隨程迥撰，闕序、雜卦。又古周易十二卷，國子録吴郡吴仁傑斗南所録，以爻爲繫辭，今之繫辭爲説卦。其言十翼，謂彖傳、象傳、繫辭傳、上下説卦、上中下文言、序卦、雜卦，并上下經，爲十二篇。案：漢世傳易者，施、孟、梁丘、京、費。費最晚出，東京馬、鄭皆傳之。其合彖、象、文言於經，蓋自康成。輔嗣以來，展轉相傳，學者遂不識古文本經。凡此諸家所録，雖頗有同異，大較經自爲經，傳自爲傳，而於傳之中，彖、象、文言亦各不相混，稍復古人之舊，宜並存之。又有九江周燔所次，附見吴氏書篇末，視諸本爲無據。〇玉海三十六續書目云：「洪興祖謂漢以來諸儒，各有師承。唐陸德明著音義，兼存别本，諸儒各以所見去取，今以一行所纂古子夏傳爲正，而以諸書附著其下，爲易古經考異釋疑一卷。」〇宋税氏與權校正古周易序曰：「吕汲公元豐壬戌，昉刻周易古經十二篇於成都學官〔一〕。晁景迂生建中靖國辛巳并爲八篇，號古周易，繕寫而藏於家。巽巖李文簡公，紹興辛未，謂北學各有師授，經名從吕，篇第從晁，而重刻之。逮淳熙壬寅，朱文公表出東萊古文周易經傳音訓，謂古易自晁生始。豈二公或不見汲公蜀本歟？然成公則議晁生并上下經爲非，而文公本義則篇第與汲公脗合。」〇邵公濟聞見後録云：「予家藏大父手寫百源易，實古易也。百源在蘓門山下，康節讀易之地。舊秘閣亦有本。」據此二説，則古易又有邵、李二家。〇洪興祖，字慶善，丹陽人。政和中，登上舍第。南渡後，歷知真州、饒州。忤秦檜，編管昭州。宋史入儒林傳。〇唐劉肅大唐新語：「沙門一行，俗姓張，名遂，剡公公瑾之曾孫。年少出家，以聰敏學行見重於代。」

〔一〕「學官」，按經義考卷三六引税與權校正周易古經自序作「學宫」，而御纂周易折中卷首所引亦作「學官」，稱謂不同，實爲一處。






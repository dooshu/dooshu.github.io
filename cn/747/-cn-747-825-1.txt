○绵上碑

至忠之为人臣，君不之德，怨其为忠乎？至孝之为人子，亲不之德，怨其为孝乎？苟非忠与孝，则介推若枯株，名参悖德，又焉可祠仪忌赫於千春哉？且重耳得国之初，赏功之际，锺鼎鳞次，独推漏泽。觉（梦觉之觉）然而索，恳至焚林。而推以一时之失，为殁身之怨，可乎？设终身之失，将何加之？别使至忠而疑，至孝而恶（去声），又何如哉？则周公宜怨於成王，大舜宜怨於瞽瞍。以功急赏，则渔父宜腰於伍剑，鲁连宜罄於齐粟。矧推之且养不志禄，其甘乎？始事君，後急赏，岂卖忠而贾爵乎？愚谓介推之意不然。以重耳之不德，愈知其母之贤。既得其与尔俱隐之言，从其德则其言晦，逃其迹则其言彰。其言彰，则其母名斯大，孝之至也。仲尼云：“立身扬名，以显父母。”立己之身，扬己之名，犹冀溯流父母，岂母贤之未名，而己不名之乎？禄亲者众，名亲者鲜。使获其言，若禄其甘，是渎其贤。推是以死其君怨，取贤其母名，斯介推之意也。


42.藜

一名地肤，一名地葵，一名地麦，一名益明，一名落帚，一名独帚，一名王帚，一名王篲，一名白地草，一名涎衣草，一名鸭舌草，一名千头子，一名千心妓女，今之独帚也。春间皆可种，处处有之。一本丛生，每窠约二、三十茎，团团直上，有赤有黄。七月开黄花，子色生青，似一眠起蚕沙之状，最繁。嫩苗可作蔬茹。至八月而䕸干成可采，子落则老。八月以草束其腰，九月刈，以石压扁，可为帚。性苦寒无毒。治膀胱热，利小便，补中益精。久服耳目聪明，轻身耐老。可作汤沐浴，同阳起石服，主丈夫阴事不起，补气益力。


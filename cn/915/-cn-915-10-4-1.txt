◇即位改元大赦诏（太建元年正月甲午）

夫圣人受命，王者中兴，并由懿德，方作元后。高祖武皇帝揖拜尧图，经纶禹迹，配天之业，光辰象而利贞，格地之功，侔川岳而长远。世祖文皇帝、体上圣之姿，当下武之运，筑宫示俭，所务唯德，定鼎初基，厥谋斯在。朕以寡薄，才非圣贤，夙荷前规，方传景祚，虽复亲承训诲，志守藩维，咏季子之高风，思城阳之远托，自元储绍国，正位君临，无道非几，伫闻刑措；岂图王室不造，频谋乱阶，天步艰难，将倾宝历，仰惟嘉命，爰集朕躬，我心贞确，坚誓苍昊，而群辟启请，相喧渭桥，文母尊严，悬心长乐，对扬玺绂，非止殷汤之三辞，履涉春冬，何但代王之五让，今便肃奉天策，钦承介圭，若据沧溟，逾增兢业，思所以云行雨施，品物咸亨，当与黔黎，普同斯庆。可改光大三年为大建元年，大赦天下，在位文武，赐位一阶，孝悌力田，及为父後者，赐爵一级，异等殊才，并加策序，鳏寡孤独，不能自存者，人赐谷五斛。（《陈书·宣帝纪》）


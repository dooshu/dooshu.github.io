茗隖行【避乱时作　山曲皆产茶故名】

我有老祖母白髪披两耳骨肉日零落恸哭依秋水眼前看孤孙问是谁家子泪多早丧明艰虞迫莫齿白刃何苍皇驱我东南徙人与杖俱扶蹉跌入荆杞黾勉进藿食哽咽受一匕男儿值乱世固穷未云鄙空郁负米心穷岫无甘旨

二

晨征发荒野薄莫临回溪秋水寒且急梁絶路无蹊妻孥相怨怒濡足褰裳衣妾身不足惜所念怀中儿前山猛虎穴日昃徒侣稀屏营不敢语怪我饥儿啼吞声还拨弃泣涕谁当知

三

远赴南山阿言迈已百里树杪见人烟解顔慰妻子扪足息岩阴一坐不能起长跽乞主人庑下聊栖止亲交何杂遝兔丝牵葛藟茅屋二三间风雨昨倾圮去去勿踟蹰落日下荒垒


○荅元老本兵議復河套書 【 議復河套】

窃觀自古英雄之士、成天下之務者、必先于乘勢待時、若時不可為也勢不可為也、剽紙上之空談、以隆目前之空譽、其不悞事者幾希、嘗聞諸先達者曰、河套可復也、予亦曰河套可復也、及至宦遊邊圉、躬臨其地、始知前日之談亦妄也、何也、知所以失河套則知所以復河套今之言復套者。則河套失于何時、城池失于何處。險夷據于何方。其失之之由。自何而起則今日復之之策。亦自何而始也、若不考其失之之由而妄言復之之策成天下之務者、果若是之疏乎、今之謂河套之當復者、是不量其時與勢也、何謂之時、九邊擾攘、非國初犁掃之威百姓困窮、無倉廩積蓄之富、此其時之不可為也何謂之勢、漢唐建都関中、山河百二、據形勝于前、胡馬奔馳、失險阻于後所以借黃河為拒虜之地葢以黃河之曲、故謂之套、在漢家謂之河南地、受降城尚在河外在唐時築以受降城而河套委在所急也、我朝建都燕京、去套甚遠、視漢唐巳属所輕矣、有之可也、無之亦可也、其套內神麟等諸郡遺址雖存、不知荒廢于何年、及考宋時西夏之地、巳為元昊所據、則河套巳非中國所有、胡元混一疆宇、又何有華夷之別、自我朝迅掃胡元、捲幕北徙、亦未嘗西復河套、而套中之地、俱為荒野之塲、原未建立城池安置人民祖宗朝不知何以失于經略彼時属之夷乎属之華乎皆未定也而延綏鎮城自余肅敏始開之。巳去昔之延州五六百里國初強勝皆牧馬套內。而各營之草塲舊地猶存。每遇河凍之時。而北胡亦住牧于其間。迨至春暖氷消。仍出套而去。至酋長吉囊、其勢漸盛、河凍而來。氷消不去。漸漸盤據于其中。時為延寧諸邊之擾河套地原未自我朝失之。今欲建復之之議者。抑知其失之之由乎否也。果如今議舉行、則　天威所震、就使胡馬棄地而去、况河套之地。縱橫千里。建城置軍。抑將誰為之守乎。秋高馬肥。安保其虜不復來。就使復之甚易。而守之甚難。况未必能復之乎。就使能復之而能守之、則河套之虜、肯投河而死、必北入雲谷、仍與俺荅合夥、吉囊兄也、俺荅弟也、勢必相連、今俺荅之虜帶甲數萬、宣大巳不能支矣、若使再益以吉囊之眾、其勢愈猖、不但為雲谷晉陽之患、燕京可安枕而臥乎、是貽手足之患于腹心置臣子之憂于　君父、此其勢之不可為者也、如河套果能復之、不復亦可也、而况未必能復之乎、就使能復之而能守之、是遷禍于近地、而况未必其能守之乎、雖然、開疆展土、　帝王盛事、凡臣子力之可為者、當畢力圖之、若不量其時勢之難易、而妄為勞師費財之舉者、是豈經國者之遠猷哉


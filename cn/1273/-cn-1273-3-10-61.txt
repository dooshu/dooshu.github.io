调颂丞　四首


新得佳人与护持，不愁捻断苦吟时。但妨说有谈空口，怒触河东夜半狮。

我见犹怜况老奴，倾城颜色固应殊。不知镜里新郎面，已似桓公猬磔无。

梅花开送隔林香，郁郁寒松色半苍。若解嫦娥爱年少，龙宫先检染鬚方。妾为雾峰林氏青衣。

海外戈船忆异军，虬髯消息断知闻。李郎一妹空惆怅，不见东风起战云。






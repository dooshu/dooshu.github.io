◎周邦彦瑞鹤仙美

成以待制提举南京鸿庆宫，自杭徙居睦州，梦中作瑞鹤仙一阕。既觉，犹能全记，了不详其所谓也。未几遇方腊之乱，欲还杭州旧居，而道路兵戈已满，仅得脱免。入钱塘门，见杭人仓皇奔避，如蜂屯蚁沸，视日在鼓角楼檐间，即词中所谓"斜阳映山落。敛馀霞，犹恋孤城阑角"者应矣。旧居既不可往，是日无处得食，忽稠人中有呼待制何往者，乃乡人之侍儿，素所识也。

且曰："日昃必未食，能舍车过酒家乎。"美成从之，惊遽间连引数杯，腹号顿解。则词中所谓"凌波步弱。过短亭、何用素约。有流莺劝我，重解绣鞍，缓引春酌"之句应矣。饮罢觉微醉，耳目惶惑，不敢少留，乃径出城北。江涨桥断，诸寺士女已盈满，不能驻足。独一小寺经阁，偶无人，遂宿其上。即词中所谓"不记归时早暮，上马谁扶，醒眠朱阁"者应矣。已闻两浙尽为贼据，因自计方领南京鸿庆宫，有斋厅可居，乃挈家往焉。则词所谓"念西园，已是花深无地，东风何事又恶。任流光过了，归来洞天自乐"之句，又应矣。美成生平好作乐府，末年梦中得句，而字字皆应，岂偶然哉。［玉照新志］


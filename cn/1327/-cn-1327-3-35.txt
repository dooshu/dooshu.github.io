六九


乡人贾人曰六九，忘其姓氏，第称之曰“六九”而已。谑者或戏书之为“戮狗”。粤中土音，“九”“狗”无别也。有疑其命名之异者，叩其所亲，乃得其详。六九之父，善人也，五十无子。其母忧之，为置妾，十余年仍不育。母贤，遇妾善，不以其不育而少之也。妾病且殆，母抚之若女。妾感极，濒危，伏枕叩头曰：“妾受夫人恩，无以为报，脱鬼神之说果不诬，死见阎王，当求为夫人子耳。”语已遂卒。越年余，果举一子。时母年已六十九矣，因即命之曰六九，以志异也。母年九十余而考终，犹及抱孙云。

天下不可以理解之事，何处蔑有？如六九者，实咫尺间所见闻。鬼神之说固不足信，即以七旬老妇产子论，当亦生育学所不及研究者，夫乌在寻其理也。






○谢赐冬衣状

右，中使宋文璨至，伏奉敕书手诏，慰问臣及将士等，并宣恩旨，赐臣等前件冬衣者。臣伏以爪牙之寄，才实甚难；衣裳之赐，恩为至厚。臣之器质，无所任用，诚不足以膺重寄而蒙厚恩。今陛下陶以太和，盖其多阙，及戒寒之月，属授衣之时，喻比贤能，颁宣慈惠。跪听清问，钦承宠章。宛是蚕绵，烂如兽锦；长皆被土，贵实兼金。分列校不辨鲜华，在微臣最为重叠。自承天泽，不惮风威。仰戴恩光，有千钧之重；俯循功绩，无一缕之微。空知竭诚，难以胜德。谨并捧受分给讫。所守有限，不获陈谢。无任感庆屏营之至。


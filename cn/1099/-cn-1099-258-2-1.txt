○楊提學大寧考敘 【 大寧考】

大寧考

書稱戎狄荒服、周公兼夷狄以寧百姓、孔子內中國外夷狄而成春秋、聖人之慮深矣、　皇朝象天樞以定都、大寧故地密邇、包荒殘□、列於采衛之間、茲豈欲軼虞夏而超周孔哉、亦權時度宜以安人耳、曩時春為宮僚、唐子順之曰、嘗聞之都御史王公大用云、厚賞以復故地、是為上策、時春以為未然、恐褻國威以啟戎心。莫若垣山塹谷。結廬屯戍。乘高瞰下而田其中。置為永業。廣不踰六百里。里居百兵。不啻六萬人。足矣。今督學憲副長沙楊子之大寧考、其深有意於茲乎、不然、何其索之精而謨之淵也、抑是考以泰寧福餘為足憂。以朵顏據險為足恃。此為北虜言耳。北虜之不能越三衛而南盜固矣。使三衛弱則且折而合於虜。其強也。安能保其為畿甸之純臣乎。劉元海亦西晉之質子。而阿骨打者天祚之舞佾也。時春於是乎有私憂過計焉、若夫柔遠能邇、招徠折衝、此真大聖人之能事、而臣子之所深望焉者也、王公新召用、楊子舊職方、必大有以對揚洪休、而茂樹勳業、豈淺夫之愚慮所及哉、姑序以俟之、


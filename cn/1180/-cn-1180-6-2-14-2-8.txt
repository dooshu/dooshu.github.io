四


比过仙里，两奉晤言，殊慰夙昔，但积怀未能尽吐耳。承教二事，谨俱祗领。翁第专精神，厚自持，身外之事，不足萦怀抱也。

初抵京，酬应匆匆，未悉鄙悰，统容专致。

答参军高梅庵

三十年生死之交，一旦遂成永隔，刺心裂肝，痛何可言！犹幸比者天假其便，再奉晤言，使孤契阔之悰，得以少布，而令兄翁亦遂疫逝而无憾也。

今嗣继既定，吾契且忍痛抑哀，料理家事。至于恤典诸事，须稍从容，俟孤于内廷多方调处，俾上意解释，孤乃具疏以请。旦夕有便，当告之贵省抚按，托其具奏报也。后有陈，乞令盛使高第来。

人旋，草复。

与参军高梅庵

薄奠，敬烦从者布之灵几，表生刍之意耳。

前闻讣后，竟不见使至。比已调解于内，似有可挽之机。须令嫂夫人自上一疏乞恩，孤当为面陈请也。

舍弟去，匆匆附此。

答司寇曹傅川

前过中州，东望仙庐，不胜驰想。比远辱华翰，奖许过情，感怍兼抱。

玄老长逝，可甚悼痛。前过新郑，再奉晤言。比时病甚，语不可了，但相与痛哭而已。追惟平昔期许萧、曹、丙、魏，今一旦遂成永诀，每一念之，涕泗盈襟。恤典一节，前已心许，今虽启齿大难，然不敢背，已为之调解于内，俟渠夫人有疏，当为面奏代恳也。

厚惠概不敢当，谨璧诸使者。

答参军高梅庵

顷舍弟回，曾附薄奠，布之玄老灵几。并言恤典事，须令嫂夫人具名奏乞，孤当为之斡旋于内。

公限假已满，然玄老初捐馆，家事匆匆，恐公未能便舍而从仕也。转假既有定例，不妨再奏。

答参军高梅庵

辱华翰，领悉。玄翁恤典，甚费心力，仅乃得之。然赠谥尚未敢渎请，俟再图之。过此一番应得之例，则后来续请根基定于此矣。

揭稿二通，付览。

又

请告大疏，已属铨部覆请。太宰公云：“前徐氏只以札行，不必覆也。”

仆与玄老交深，平生行履，知之甚真，固愿为之创传，以垂来世。墓铭一事，虽微委命，亦所不辞，谨操笔以竢。行状当属之曹傅川可也。请文佳惠，祗领。余不敢当，辄附使归璧。

外荆室有薄物，奉令嫂夫人，幸为转致。

答参军高梅庵

古语云:“死者复生，生者不愧。”比者，但求不愧于此心耳，非欲市德于公家也。猥辱遣谢，深以为愧。

薄具致尊嫂夫人，幸为转纳。

答司马曹傅川

辱教。玄老行状，事核词工，足垂不朽。不榖不过诠次其语，附以铭词耳。高六回，草草附复，余具别楮。

又

不榖与玄老为生死交，所以疏附后先，虽子弟父兄，未能过也。叵奈中遭人交构其间，使之致疑于我，又波及于丈。悠悠之谈，诚难户晓，惟借重一出，则群喙自息。况此乃区区推毂素心，敬闻命矣。

冗甚，不悉鄙怀，统惟鉴亮。

答河南周巡抚

故相中玄公，今尚未葬。闻恩恤葬价，有司未能时给，此仁人之所隐也。不揣溷冒，敢徼惠于下执事，惟公哀怜之。

冗不及悉，统惟鉴存。






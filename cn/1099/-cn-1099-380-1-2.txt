○虜情疏 【 宣大甘肅虜情】

臣等蒙　皇上股肱之託、不敢不盡心、於邊事亦嘗講求、於虜情亦嘗咨訪、謹以大略為　皇上陳之。今日虜情。與嘉靖年間不同。先年虜常侵犯各邊。惟一意拒戰而巳。今虜方款貢。自宣大至甘肅。不用兵者已二十年。雖犬羊之性不齊。豺狼之欲無厭。然部落有大小。情態有順逆。以此論主持欵貢大概不失矣不可以一部之作歹而廢各部之羈縻不可以一邊之騷擾而致九邊之决裂如其背約。則當致討。如其輸服。則不窮追。此今日制馭之大略也。今洮州失事。明係火落赤邀請。而宣太總督諭書。及虜王頭目稟帖。尚猶未至。果否背盟犯順。尚未可知也。今日之計。惟責成督撫。一面曉諭虜王。使無助逆。一面革絕火落赤撫賞。密圖勦處。而最急者在挑選精銳。措處兵粮。務伸中國之威。破黠夷之胆。聯属番族。保固封疆。如其處置得宜。戰守有效。則以功論。如其因循玩愒。虛文搪塞。則以誤事罪之。盖、　朝廷大體。惟是用人責實。賞功罰罪而已。若一有疏失。即大更張。撫臣既調。司道既斥。而又更換摠督。若止論戰守則邊臣無所憚于虜惟戰欵二事未定則虜惟以挾制邊臣故賞罰雖當明而又宜寬其文法也使醜虜反得挾以為重必云我一作歹則邊官盡更將益無所忌憚。而任事之臣。皆垂首喪氣。莫能自振矣。臣等盖為邊事計。為　朝廷計。非為督撫計。而欲庇護之也。趙充國有言、兵難遙度。臣等亦粗陳梗槩如此、容臣等傳示　聖意、令本官于覆本內、中飭各邊督撫、務整理邊備、毋得仍前廢弛、以仰副　聖明拊髀側席之懷、


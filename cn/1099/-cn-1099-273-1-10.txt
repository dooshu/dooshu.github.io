○議處地方事宜疏 【 戍守廣昌】

會勘得內通外達、有磁窯口、林關口唐山口、直峪口、紅沙坡口、石門峪口、大檀口、北口、柳河口、九官口、永寧口、松子口、三澗口、共十三口、俱係沿邊緊要一帶口分。磁窯口內有銀鎈驛馬嶺、石門峪口內有鎗頭嶺北口內有黑石嶺、四口雖係內口。亦為要害。其黑嶺、止設把總官一員、軍一百三十名、林關等七口、各軍八名、永寧三澗口、各軍五名、唐山大檀口各軍三名、磁窯紅沙口無軍、嘉靖十九等年虜賊大舉擁眾深入、屢犯靈丘廣昌縣等處地方、俱因前項隘口守把軍士單弱、雖恃天險、軍少不敷把截前項口分、似應就近添撥軍士、以資控扼、及查得廣昌縣南通紫荊倒馬二關。北入宣府大同二鎮。是時北虜屢寇宣大故三關不妨重險今奴窺二鎮亦須防此西可以躪晉中東可以入畿輔故為要區也欲戒嚴於兩關。當致謹於此地。况廣昌攝於二者之間。誠重地也。夫地重則事權當重。合無於廣昌城革去守備、添設參將一員凑添兵馬三千、合為一營。專事操練。適中調度、一遇有警。隨賊向往。相機堵截。外峙諸口而為宣大內蔽。內連兩關而為畿輔外捍庶重關設險而內外無虞。將領得人而緩急有濟。及准倒馬關參將馮登手本議報相同緣由、各到道、又蒙巡撫保定等府地方兼提督紫荊等關都察院右僉都御史艾希淳巡按直隸監察御史馬三才蔡揚金黃季瑞案驗俱為議處地方事宜以裨戎務事、該巡按直隸監察御史楊選題前事、內一欵執要害以添防守、夫禦虜者先貴於自防、當關者尤貴于擇要、故守得其要、則用力寡而成功多矣、竊聞宣大二鎮。乃西關諸隘之藩籬。而迤南北口石門一帶。又紫荊倒馬之門戶。虜之入寇。若過宣大地方。未有不由北口石門銀鎈直峪等四處。而能越犯紫荊等兩關者也。且北口石門等處崇岡峻嶺。疊嶂層巒。一夫能守。百夫莫當。比之紫荊倒馬等處。更嵒險可據。夫既為通虜之要途。又有可據之山險。且路止四處兵力不分。則前項隘口。豈非紫荊倒馬之咽喉。而出關拒寇之重地哉乃聞防秋之際。前項隘口。兵不過數十人。惟黑石嶺設有官兵。亦不過於百員名。究其所以。盖由前項隘口俱屬之蔚州廣昌等州縣。廣昌本属雲中也在宣大則以大邊為重而不及屯兵此地以為畿內之外藩在直隸則以本關為重而不能越境行師以增畿地之勞費至于廣昌原設守備亦因而移之外邊戍守。本城事務。翻令他官代攝。夫宣大紫荊。勢若唇齒。北口石門。要若紐樞。重大邊與本關。而故輕此紐樞之地臣愚以為舛也。查得舊年廣昌鄉夫于大賢等二千九百餘名、奏下兵部、願收月粮効力防守地方、人數見在、而廣昌守備城操、官軍、止三百餘名、若合而為一。足彀一枝兵力。臣愚以為在宣大舍大邊而退保此地。固非也。在直隸舍本關而出保此地。亦非也。合無於防秋之日。令兩鎮及山西各量移兵數百於此。協力防守。或即將廣昌守備。改為參將。而以鄉夫干大賢等二千九百餘名。并見操官軍三百餘名。屬之操備。免其他方調遣。專以守禦本城。控扼諸關。若虜犯蔚州廣靈等處。許其相機截殺。則既可以為宣大之內援。又可以為兩關之外蔽。就使虜騎能犯宣大。必不能越犯兩關。此亦守要之一端也。伏乞　聖裁、該本部覆議前件、臣等看得禦戎貴先據險、守土尤重得人、地利得而武備修。防禦斯有賴矣、所據宣大二鎮、原與紫荊倒馬諸關、相為表裡、宣大有警、則紫荊倒馬之捍禦、在所當急、今御史楊選題稱若賊過宣大地方、必由北口石門銀鎈直峪四處而後能犯紫荊等關、且前項隘口、險要易守、實為咽喉重地、而無兵防禦、要將兩鎮及山西各量移兵數百協守、或將廣昌守備改為參將而以原設鄉夫、并見操官軍、統領專守本城、控扼諸關、誠得設兵守要之術、但增兵改將、事體頗重、前項地方、未經查勘、遽難議擬、合候命下移咨宣大山西保定各鎮督撫等官會差守巡兵備風力官員、親詣查勘、要見北口石門銀鎈直峪四處隘口、是否險要、為虜賊必由之路、四口之外、有無路可通、及改設參將、增添兵夫、移兵協守、事體有無相應、果否經久可賴作速查議明白、具奏前來、以憑覆議定奪、伏乞　聖裁等因、覆題奉　聖旨准議、欽此欽遵俱案行本道會議通呈施行等因蒙此節經備行保定府同知馮友會同倒馬關參將馮登親詣彼中查勘議報去後、今該前因為照建事貴於審時、屯兵先于扼要、故制禦得法、則為力易而功倍、而相機設備、亦兵家所不能違也、我國家建極京師、北鄰虜境、外設宣大二鎮、內置紫荊諸關、凜若重圍。勢成捍蔽。使其外治周詳。藩籬森密。則諸關有所倚藉。前項廣昌保安本為二鎮之內地。其勢在所緩也。頻年以來。虜患日棘。備禦日疏。小犯則小入。大犯則大入。每歲不下數次。即如去年八月虜由大同三犯靈丘以南。稍進則為浮圖峪插箭嶺地方。今年三月虜由宣府越犯灰窯兒黃土嶺等處。少進則為沿河馬水口地方。而浮圖峪插箭嶺、馬水口、乃關東西門戶。山勢綿亘。隘口廠漫設官屯軍。備非不密。終恐虜勢重大。避實擊虛。地里廣遠。未免分兵列戍。力格志離。一不能支。將至悞事。保安廣昌。譬則兩關咽喉。扼吭而治。為力必易。故先年防秋。兵部調兩鎮中南路參將各領兵移駐其地。制險控要。盖不待今日而始議及也。或者以略外詳內為詞。而虞兩鎮有舍巳為人之疑。不知兩關有備。畿甸靖安。重兵內屯。聲勢張大。將來虜必不敢深入。兩鎮諸營。專事外禦。亦可以免內顧之慮矣。但虜至保安。每折而西。山西兵素弱而寧武反在外故也必犯蔚州地方故廣昌之備。尤為至急。矧因守備而為參將。不煩於添官。聚鄉夫而為戍卒。無費于召募。雖錢糧馬匹器械等項。少有增置。圖大忘小。且計兩鎮之逃亡卒伍。不知其幾。扣減之數移以處之。當裕如也。所據同知馮友等前項勘議俱巳明悉、似應俯從、及查廣昌生員劉金等揭稱掣回浮圖峪軍、今議該所改為參將營言亦有理、但自正統年間移駐本峪久各相安、憚于改易、矧止一百三員名、數亦不多、合行照舊、無致動搖人心、反生咨怨等因、行准巡撫保定等府地方兼提督紫荊等關都察院右僉都御史艾希淳咨稱若守廣昌則紫荊倒馬二關有所障蔽。門戶堂室。緩急甚明。所據該道議處前因、俱巳周悉、但本院職專提督、跡涉利巳、合咨前去煩為裁酌施行等因到臣、案查前事巳經咨議去後、今准前因、臣惟重關疊嶂。經制不嫌嚴密。地利人和。區畫均當詳慎。既有大同藩籬。紫荊倒馬。若無事於守者。昔人論守險者不守其險之險而必守千險之外此守大邊而三関自安之說也然燕趙重地安得不深為萬全之計乎廼今建將陳兵。日增月益。正猶遼東在外山海關不得不守宣府在外居庸關不得不守然于所守之中又有得其肯綮未得肯綮之處即如廣昌者固其一也廣昌南直紫荊倒馬二關。北接大同宣府二鎮。誠為咽喉重地。所據添設參將一事。度勢審時。實不容緩。御史楊選謂在宣大。則以大邊為重。不及屯兵此地。以為畿內之外藩。在直隸則以本關為重。不能越境行師以增畿地之勞費。兵備副使畢竟容謂因守備而為參將。不煩於添官。聚鄉夫而為戍卒。無費於召募。雖錢糧兵馬器械等項。少有增置。計兩鎮逃?卒伍之糧。移以處之。自當裕如。同知馮友參將馮登若謂設參將居中調度。外恃諸口。可為宣大內蔽。內連兩關。可為畿輔外捍。所論俱巳詳盡、但御史楊選原議雖該兵部題奉欽依備行各鎮會勘、彼此利害不同、甲乙可否自異、文移往返、决無可成之期、臣近由紫荊出浮圖峪、親歷廣昌地方、周爰咨詢始能盡得其詳、用是采之輿情、參之己見、條為六事、如蒙乞敕兵部計議、如果臣言與楊選所言事體相應、將廣昌參將早為改設、欵內事宜、一併議擬、其廣昌調守浮圖峪官軍一百三員名、歷年既久、安土重遷、難以輕易掣回、止應照舊、命下之日、仍行同知馮友參將馮登前去廣昌會同新設參將逐一經理事完回任、中間如有應處未盡者、聽彼處總督鎮巡官以次從長區處、務期經久可行、不為文具、


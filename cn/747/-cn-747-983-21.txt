○对杀鸟兽判

〈今有过而杀伤鸟兽者，甲以人成之。〉

大罗以往，礼犹因袭，豢龙斯废，法亦罕闻。自我化及豚鱼，仁沾草木。放楚王之鹄，不咎使乎；惊梁君之雁，岂诛行者？兽育丰草，鸟栖平林，一角以瑞於昌期，九苞载叶於仁义。瞻言过者，岂得伤乎？必也百兽异伦，六禽殊类；稻粱空费，庖厨未供，遇而见伤，亦何矜其非政；舍而勿问，庶得令其惟新。甲以人成，恐乖中典，钦哉惟恤，宁失不经。


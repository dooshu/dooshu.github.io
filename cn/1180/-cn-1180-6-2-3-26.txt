答边镇巡抚


辱密示，言虏情边事，一一俱中肯綮。西事以总督持议不决，以致骄虏怨愤，及奉旨诘责，则又仓皇失措，未贡先市，殊非事体也。

威正恰者，不知前已授官否？渠既能制吉能，即可用此人以行吾之策。切尽黄台吉，通佛经，识议理，昨在宣、大，调伏俺答、老把都二酋，甚有功于中华，故特赐敕赏赉。此二人者，一宜以计用之，一宜以礼处之。俟延、宁贡市事完，疏中可略叙此二人，另行量赏。若疏已发行，不及叙录，公可自以己意阴厚之，以结其心。盖制驭机宜，自合如此。

延、宁势异，马价平给，委为失宜。昨喻意本兵，此后尚有剂量也。






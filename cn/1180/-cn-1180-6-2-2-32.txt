与王鉴川计四事四要


封贡议起，发言盈庭，类皆以媢嫉之心，而持其庸众之见。本兵错愕惶惑，莫展一筹。不得已，乃于文华殿面奏，请旨行之。又将成祖封龢宁、太平、贤义三王故事，拣付本兵。然呶呶之喙，虽已暂息，而睊睊之谗，伺衅而动。彼既不能为，而妒人之有为，必且幸其人之无功，而求中其说。此仆所以日夜兢兢，不遑宁处者也。

昨旨乃仆所拟，其中盖有二意：一则欲公悉心经画，务极稳妥；一则欲公教督诸臣，比常倍加防守。今就二意之中，所当经画者有四：互市初开，边氓畏虑，不敢贸易。虏入不市，衅怨易生。今岁且宜官为处置，使边氓睹利，则人人乐从，一也。铁锅乃虏所急者，顷部议禁不与市，将来必求索无已。今闻广锅毁则不可复为兵，宜稍稍出官钱市之，来岁责令如数更换，二也。虏使既不许入朝，须安置得所。镇城之中，民物殷阜，易起戎心。昔年豪宗献城之事，可为殷鉴。顷者流议皆起于镇城之人。虏使一入，人人惴恐，宜严加防范，以杜奸萌。倘边堡可容，无令得入镇城，三也。马、赵久为边帅，赵虽喜事而近忠，可驯服也；马故多端，素与虏通，其部下多真虏，而又有内主，封贡之议，渠最不愿。闻公近日以法绳之，颇不能堪。以其含愤蓄愁之私，而行其幸灾乐祸之计，何所不至。云中人情，公所素知。今既不能去，亦宜以计用之，毋令积恨生变，四也。

其所当修备者，亦有四要：城堡及时修并，边境之险渐次可复，一也。募招沿边之氓，开垦荒屯，充实行伍，锻砺戈矛，演习火器，训练勇敢，常若敌来，二也。赵全等妻子党与，尚在虏中，宜于互市之时，阴察贼情，知其主名，可招则招之，不可则擒之，庶逆党可消，后患可弭，三也。捣巢赶马，在边士虽藉以邀功冒赏，而虏中亦颇畏之。今既禁不出塞，则虏人寡畏，而边士袖手，无所觊幸，他日渝盟之事，不在虏而在边人矣。此宜预处以杜衅端者，四也。

前四事不急图之，则贡市之事不成，必流谗妒之口；后四要不预画之，则贡市虽成无益，反贻他日之忧。仆与公委心为国，休戚相关，故敢缕缕罄其愚悃，惟公采而行之，幸甚，幸甚。






张耒　晚春初夏八首

阴阴夏景变余春，清晓园林未有尘。

日日东风欺弱柳，鹅黄吹尽作青云。

张耒

张耒　晚春初夏八首

少室山前日日风，望嵩楼下水溶溶。

卷将春色归何处，尽在车前榆荚中。

张耒

张耒　晚春初夏八首

吹尽成蹊桃李尘，兔葵燕麦一番新。

只应解箨抽青玉，霜节棱棱尚可人。

张耒

张耒　晚春初夏八首

古柳参天鸣啄木，青芜覆地下鸣鸠。

白头懒作留春计，睡起移时独倚楼。

张耒

张耒　晚春初夏八首

睡足高檐春日斜，碾声初破小龙茶。

楼边绿树飞红尽，春色墙阴老荠花。

张耒

张耒　晚春初夏八首

青春已属明年事，昼漏初知夏景长。

日日南风昏成竹，残红虽有不成妆。

张耒

张耒　晚春初夏八首

春归草木漫青红，半委尘埃半逐风。

谁似长楸百余尺，高张锦绣照青空。

张耒

张耒　晚春初夏八首

酴醾压架不胜繁，洗雨吹风更可怜。

姑射仙人本仙骨，百花凋尽独婵娟。

张耒


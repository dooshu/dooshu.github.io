卷八


钦定四库全书

石湖诗集卷八

宋　范成大　撰

伏闻知府秘书欲取小杜桐庐诗语以见花名堂成大记东坡送郑户曹诗云荡荡清河壖黄楼我所开迟君为坐客新诗出琼瑰楼成君已去人事固多乖此段大类今日成大行且受代计梅开堂成归舟已下南浦欲为坐客不可得怀不能已请先为公赋之

使君来煖东堂席又见堂前花信息小白犹封竹外枝微黄已点眉间色山城十月如春台闻有细书天上来说与横斜应早计不须更待雪花催

知府秘书遣帐下持新诗追路赠行辄次韵寄上

冷云去仍来冻雨落还歇平明一篙涨珍重送船发端成南溪泛宁复东堂谒何时公三日请泽看山笏恩勤一未报终古铭肌骨幡幡迹虽远耿耿心不没门阑如水波永印此孤月

寄上鄙句之明日舟次梅口南枝已有春意复次知府秘书赠行高韵

晏温解船去暮夜?船歇横斜隘梅村玉蓓粲将发城中三辅豪指日承明谒高怀妙康济未试君前笏周南又小春微温入花骨我瞻浮丘亭山高璿柄没飞鸟正飘荡空绕南枝月

曦真阁留别方道士宾实

东山西山双袖舞中有清宫蟠万础云横朱阁碧梧寒风埽石坛苍桧古道人宾实其姓方来从何许今几霜诛蒿仆蓬殿突兀玉华紫气腾真香胸奇腹愤无人识我独相从似畴昔时时苦语见鍼砭邂逅天涯得三益明朝归客上归艎重到曦真计渺茫只有双鱼相问讯歙江之水通吴江

程助教远饯求诗

残山剩水带离亭送客烦君远作程直欲明年击吴榜白沙翠竹是柴荆

次伯安推官赠别韵

交情弥岁竟怱怱短棹归寻一亩宫塞责文书容我懒及时盃酒赖君同披云峰顶城头月揽秀堂前扇里风千里音书慰离索莫言天远费鳞鸿

次景琳録事赠别韵

放船鸣橹便秦吴送别空烦长者车宿雾锁山常羃羃断云将雨忽踈踈高城五岭花深处短棹三江木落初赖得溪流通尺素蒲根仍有一双鱼

次黄必先主簿同年赠别韵二首

当年仗外揖高标绣?芦鞭宝马骄琼苑天香飘合坐碧城山色照同僚思归意决吾张翰赠别情深子绕朝蠏簖鱼梁从此去他年书札堕烟霄

山郭官闲得烂游弥年还往话绸缪西园剥栗催奴课东院寻梅劝客留【皆簿厅故事】笔下修锋千首富谈间和气两眉浮别来怅望何时见谩上重城谩上楼

次胡经仲知丞赠别韵

先生有道抗浮云拄颊看山意最真霜鬓不堪痟首疾翠蛾常作捧心颦官如斯立蓝田小家似渊明栗里贫俯仰别来蓂荚换只今谁与话情亲【经仲与侍儿皆多病又不乐赞邑赋归去来词】

次诸葛伯山赡军赠别韵

歙维羣山囿漫仕富英杰清标照人寒玉笋森积雪嗟余独委琐无用等木屑又如道傍李味苦不堪折归舟坐成泛去马亦已刷三年风波险尽付一笑阅惟君同怀抱各坐天机拙我家鸱夷子竹帛照吴越云仍无肖似頫首媿前哲若家卧龙公事业管萧埒期君踵祖武勿惜儿女别言狂举白浮醉倒霜松折

次韵乐先生除夜三絶

团蒲曲几坐成痴北看南观恍是非道眼已空诗眼在梅花欲动雪花稀

天边客里五迎冬争信还郷似寓公人事都非城郭是独怜鸡犬识新丰

牀头历日鬓丝丝懒倦慵吟守岁诗宜入新年须吉利明朝把笔写门楣

次韵唐幼度客中幼度相别数年复会於钱塘湖上

西湖冰泮緑生鳞料峭东风欲中人花片不禁寒食雨鬓丝犹那涌金春江山契阔诗情在京洛追随客梦新唤取歌声不愁思为君吹水引盃频

客中呈幼度

手板头衔意已慵墨池书枕兴无穷酿泥深巷五更雨吹酒小楼三面风草色有无春最好客心去住水长东今朝合有家书到昨夜灯花缀玉虫

奠唐少梁晋仲兄弟墓下

当年连璧气如蜺人许跻攀九列齐黄壤一时埋玉树青云何处用丹梯生平书札频双鲤岁晚交情但只鸡眼底伤心难制泪宁论宿草已萋萋

镇东行送汤丞相帅绍兴

吴波鳞鳞越山紫镇东旌斾东风里前驱传道相君来一夜监湖春涨起监湖如监涵空明相君出处如湖清十年勲业泰山重五鼎富贵浮云轻人言公如裴相国緑野堂高贮风月我独愿公如子牟身在江湖心魏阙浯溪有石高嵯峨公方东征如此何丁宁湖水莫断渡早晚归来絶江去

水月庵谒现老不值

有客叩岩扃无人管送迎片云闲出岫水月自空明

次韵边公辨

错落参旗罥竹梢柴荆临水闭蓬蒿清风吹晓玉蟾堕穠露洗空银汉高双鹊绕枝应也倦一蛩吟壁已能豪新秋只合添诗兴莫学潘郎叹二毛

中秋无月复次韵

屋山从卷杜陵茅门径慵芟仲蔚蒿澹澹白虹风晕壮纷纷苍狗雨云高凌空累筯仙无术半夜撞钟句谩豪枵腹题诗将底用真成兔角与龟毛

公辨用前韵见赠复次韵

先生笔力玉山鳌气压明堂一柱蒿雪椀涤毫词絶妙朱弦缩瑟调弥高心兵不起无三粲坐客常多似四豪喜有过从南北巷苏兰薪桂瀹溪毛

公辨再赠复次韵

书生活计极萧骚爝火微明似束蒿犬子地寒徒壁立元龙身懒谩楼高笔端未办夸三絶酒里犹能埽二豪又向诗坛蕲借一强磨铅钝齿吹毛

送施元光赴江西幕府

镇南旌斾照江臯入幕如今客最高月暗秋城稀击柝云飞朝栋賸挥毫长亭酒尽歌三叠半夜溪深雨一篙莫恋阳关更西路九关归路踏金鳌

次韵林子章阻浅留滞

客行端似未归云指点璿杓几易辰喜有风花黄作晕似闻溪涨緑生鳞我从走俗言无味君已鸣文笔有神绣段炳然空辱赠急繙缇袭埽蛛尘

次韵马少伊木犀

月窟飞来露已凉断无尘格惹蜂黄纎纎緑裹排金粟何处能容九里香

水尾山腰树影苍一天风露不供香谁家镜里能消得付与诗人古锦囊

密密娇黄侍翠舆避风遮日小扶踈画阑想见悬秋晚无限宫香緫不如

林夫人挽词【黄中之妹知书】

翰墨门阑正岿然故应婉娩亦儒先与闻古学三千礼能诵家书四百篇卜协妫姜占永世梦呼辰已?凋年班姬合有遗文在後日从容访孟坚

李仲镇懒窝

求名当着鞭访道亦重趼二边俱不住三昧不如懒向来南岳师自谓极萧散收涕且无绪客至那可欵争如懒窝高门外辙常满殊不妨啸歌秉烛苦夜短天寒雪欲花屋角黄云晚径须烦二妙对洗玻瓈盏

次韵陈季陵寺丞求歙石眉子砚

金星荧荧眉子緑婺源琢石如琢玉宝玩何曾捄枵腹但爱文君远山蹙丈人笔阵森五兵书品入妙仍诗名我有陂陀天海様与公文字俱金声枭卢一掷不须呼况敢定价论车渠只烦将到粧台下试比何如京兆画

次韵季陵贡院新晴

锁闱令严深复深五星帘幕晴若隂澹云微月谩清夜短檠政自关人心看灯作晕生睡色江南行处梦不隔觉来快读新晴篇怳然寘我莺花前径欲觞公後堂酒倘烦春衫小垂手

次韵周子充正字馆中绯碧两桃花

碧城香雾赤城霞染出刘郎未见花凭仗天风扶绦节为招萼緑过羊家

明日子充折赠次韵谢之

海上三山冠彩霞六时高会雨天花步虚声里随风下吹落寻常百姓家

明日大雨复折赠再次韵

一天云叶翳朝霞风卷泥沾不惜花羣玉山高春好在人间烟雨暗千家

张恭甫正字折赠馆中碧桃因次子充韵【次年】

满枝晴雪照青霞旧识桃源晕碧花俯仰京尘隔年梦东风犹认故人家

雨中报谒呈刘韶美侍郎

花落满城雨雨余云重隂驱车有底急巷泥三尺深平生黄篾舫渔榔有清音斗升得苦相怀刺冲愁霖归来掩关卧一枕直兼金作诗诧比邻幸勿讥褊心

雨中集水月

献之今年不堪暑天亦相怜病良苦明便中秋法合凉夜半行云晓行雨蕲州竹簟清如氷饥蚊倔强犹鸣声下牀蚤喜衣裳健出门更觉山川明曳屐扶藜寻水月不惜垂垂巾角折竹间松下已凄然却要芳樽生煖热

送洪景卢内翰北使二首

金章玉色照离亭战伐和亲决此行国有威灵双节重家传忠义一身轻平生海内文场伯今日胸中武库兵万里往来公有相淮濆隂德贯神明【近日两淮战地掩骼公之请也】檄到中原杀气销穹庐那敢说天骄今年蕃始来和汉即日燕当远徙辽北土未乾遗老泪西陵应望孝孙朝着鞭往矣功名会麟阁丹青上九霄

次韵严子文旅中见赠

杯中畴昔共江天倾座新诗报警联海浦寸心空共月京华双髩各凋年交情敢说同方友句法甘从弟子员有意数从文字饮何须争着祖生鞭

次韵子文客舍小楼

客里仍携一束书闭门虹气自凌虚未闻光范延珠履谁向甘泉从玉车散尽生涯千荅布收将文价百车渠淹留且结西湖夏同到秋风赋遂初

次韵刘韶美大风雨坏门屋

云烟挥翰墨池翻缃缥如山昼掩关已许六丁收散落只愁雷电费墙藩

洪景卢内翰使还入境以诗迓之

玉帛干戈汹并驰孤臣叱驭触危机关山无极申舟去天地有情苏武归汉月凌秋随使节胡尘卷暑避征衣国人渴望公顔色为报褰帷入帝畿

寄题向抚州采菊亭

一叶起秋色衆緑凋岁华耿耿霜露侧余此黄金葩西风满天地孤芳照尘沙殷勤开小筑花气日夕嘉落英楚累手东篱陶令家两穷偶寓意岂必真爱花不如亭中人一笑了天涯采采勿虚度门前欲高牙

古风二首上汤丞相

抱瑟游孔门岂识宫与商古曲一再行乃杂巴人倡知音顾之笑解弦为更张归来掩关卧冰炭交愁肠平生桑濮手未省歌虞唐明发理朱丝复登君子堂遗音入三叹山高水汤汤

空山学仙子穷年卧岩扃煮石不得饱秋鬓苍已星道逢紫霄翁示我餐霞经采采晨之华涤濯腐与腥向来役薪水终然槁柴荆跪谢起再拜飘颻蜕蝉轻飞升那敢学倘许学长生

冷泉亭放水

古苔危磴着枯藜脚底翻涛汹欲飞九陌倦游那有此从敎惊雪溅尘衣

九月十日南山见梅

五斗留连首屡回来寻南涧濯尘埃春风直恐渊明去借与横斜对菊开

送汪圣锡侍郎帅福唐

承明才入又南州重见旌旗照柁楼道义平生无捷径风波随处有虚舟如公未可违文石稽古何妨欠碧油我亦登门烦着録此行无力为王留

送王纯白郎中赴闽漕

声利场中百战鏖今谁勇退似公豪缓寻南粤千山路先破西兴百尺涛平日曼容嫌禄厚他年文本叹官高才名政尔归安往富贵追踪未可逃【纯白先君平生约官至正郎而休卒践言故纯白为兵部便丐去以承其志】

长至日与同舍游北山

岁晚山同色湖平雾不收寒云低阁雪佳节静供愁竹柏森严立蒲荷索莫休瘦筇知脚力政尔耐清游

石湖诗集卷八








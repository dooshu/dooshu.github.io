请申旧章饬学政以振兴人才疏


窃惟养士之本，在于学校；贞教端范，在于督学之臣。我祖宗以来，最重此选。非经明行修、端厚方正之士，不以轻授；如有不称，宁改授别职，不以滥充。且两京用御史，外省用按察司风宪官为之，则可见居此官者，不独须学行之优，又必能执法持宪、正己肃下者，而后能称也。《记》曰：“师严然后道尊，道尊然后民知敬学。”臣等幼时，犹及见提学官多海内名流，类能以道自重，不苟徇人，人亦无敢干以私者。士习儒风，犹为近古。

近年以来，视此官稍稍轻矣，而人亦罕能有以自重。既无卓行实学，以压服多士之心，则务为虚谭贾誉，卖法养交。甚者，公开幸门，明招请托。又惮于巡历，苦于校阅，高座会城，计日待转。以故士习日敝，民伪日滋；以驰骛奔趋为良图，以剽窃渔猎为捷径；居常则德业无称，从仕则功能鲜效。祖宗专官造士之意，骎以沦失，几具员耳。

去年，仰荷圣明循敕吏部慎选提学官，有不称者，令其奏请改黜。其所以敦崇教化，加意人才，意义甚盛。今且一年矣，臣等体访各官，卒未能改于其故；吏部亦未见改黜一人。良以积习日久，振蛊为艰；冷面难施，浮言可畏。奉公守法者，上未必即知，而已被伤于众口；因循颓靡者，上未必即黜，而且博誉于一时。故宁抗朝廷之明诏，而不敢挂流俗之谤议；宁坏公家之法纪，而不敢违私门之请托。盖今之从政者，大抵皆然，又不独学校一事而已。

臣等顷因南直隶提学御史褚、浙江提学佥事乔因阜，赴阁会敕，因查先朝以来相传，旧稿所载，提学职任，本自崇严。且别项官员敕谕，俱不开款，独提学敕开款。殆如国学监规之制，中间委任责成，极其郑重。但居此官者，不能着实遵奉，自隳职守。夫敕谕者，所以命官分职，而属之以事者也。彼既不能遵奉上命，恪恭乃职，而责士子以率从其教，不亦难乎？

臣等查得嘉靖初年，世宗皇帝尝诏吏部，将天下提学官通行考察改黜，盖仅有存者。又诏礼部沙汰天下生员，不许附学过于廪增之数。今之士习，凋敝已极，即按先朝故事，大加洗涤，亦岂为过？但臣等窃以为积废既久，举当以渐，骤于操急，人或不堪。且约束不明，申令不熟，不独奉行者之罪，亦在上者之过也。

臣等谨将敕谕旧稿，再加酌拟，附以近日题准事例，逐款开列，上请圣裁，备载敕内，仍昭示天下。使居此官者，知上之所以责之者如此，则虽被怨蒙谤，而有所弗恤；人之视之，知彼之责任如此，亦将敛手息喙，而莫之敢挠。抚、按以此核其能否，部、院以此定其黜陟。使人皆知敦本尚实，而不敢萌侥幸之心，则振兴人才之一大机也。

仍乞敕下吏、礼二部，以后务要加意此官，慎重其选。其各见任提学官，一体俱换与新敕，以便遵守。《书》曰：“作新民。”尧使契掌教，命之以劳来匡直辅翼，又从而振德之。今臣等所言，非敢过为操切，亦不过申明旧章，以作新振德之耳。伏惟圣明裁断施行。

再照提调学校，固宪臣之责；而群居教习，又在儒学教官。顾近来考贡之法太疏，士之衰老贫困者，始告授教职。精力既倦于鼓舞，学行又歉于模范。优游苟禄，潦倒穷途。是朝廷以造士育才之官，为养老济贫之地，冗蠹甚矣！今后凡廷试岁贡生员，容臣等遵照先朝事例，严加考试。有不堪者，尽法黜落；提学官照例提问降调。其愿就教职者，该部先行考阅。有年力衰惫者，即行拣退，不准送试。廷试学业荒疏，不堪师表者，发下该部，验其年力尚壮，送监肄业，以须再试；如年已衰，不必发监，遥授一职，回籍荣身。庶官无冗旷，士有师模，十年之后，人才当不可胜用矣。

谨题请旨，敕谕提学官事理。

计开：

一、圣贤以经术垂训，国家以经术作人。若能体认经书，便是讲明学问，何必又别标门户，聚党空谭？今后各提学官督率教官生儒，务将平日所习经书义理，着实讲求，躬行实践，以需他日之用。不许别创书院，群聚徒党，及号招他方游食无行之徒，空谭废业，因而启奔竞之门，开请托之路。违者，提学御史听吏部、都察院考察奏黜；提学按察司官听巡按御史劾奏；游士人等，许各抚、按衙门访拿解发。

一、孝弟廉让，乃士子立身大节。生员中有敦本尚实、行谊著闻者，虽文艺稍劣，亦必量加奖进，以励颓俗。若有平日不务学业，嘱托公事；或捏造歌謡，兴灭词讼，及败伦伤化，过恶彰著者，体访得实，不必品其文艺，即行革退。不许徇情姑息，亦不轻许信有司教官开送，致被挟私中伤，误及善类。

一、我圣祖设立卧碑，天下利病，诸人皆许直言，惟生员不许。今后生员，务遵明禁。除本身切己事情，许家人抱告，有司从公审问，倘有冤抑，即为昭雪。其事不干己，辄便出入衙门，陈说民情，议论官员贤否者，许该管有司，申呈提学官，以行止有亏革退。若纠众扛帮聚至十人以上，骂詈官长，肆行无礼，为首者，照例问遣，其余不分人数多少，尽行黜退为民。

一、国家明经取士。说书者，以宋儒传注为宗；行文者，以典实纯正为尚。今后务将颁降《四书》《五经》《性理大全》《资治通鉴纲目》《大学衍义》《历代名臣奏议》《文章正宗》及当代诰律典制等书，课令生员，诵习讲解，俾其通晓古今，适于世用。其有剽窃异端邪说，炫奇立异者，文虽工弗录。所出试题，亦要明白正大，不得割裂文义，以伤雅道。

一、各省提学官，奉敕专督学校，不许借事枉道，奔趋抚按官，干求荐举。各抚按二司官，亦不许侵伊职掌行事。若有不由提学官考取，径自行文，给与生儒衣巾；及有革退生员，赴各衙门告诉复学者，即将本生问罪革黜。若提学官有行止不端，怠玩旷职者，许巡按御史指实劾奏。

一、该管地方，每年务要巡视考校一遍。不许移文代委，及于隔别府分调取生儒，以致跋涉为害。亦不许令师生匍匐迎送。考毕即于本地方发落，明示赏罚。不许携带文卷于别处发案，致令吏书乘间作弊，士子无所劝惩。亦不许招邀诗朋酒友，游山玩水，致启幸门，妨废公务。其水陆夫马廪给，随带吏书，俱照常行。

一、提学官巡历所属，凡贪污官吏、军民不法重情，及教官干犯行止者，原系宪司，理当拿问；但不许接受民启，侵官喜事。其生员犯罪，或事须对理者，听该管衙门提问，不许护短曲庇，致令有所倚恃，抗拒公法。

一、廪膳增广，旧有定额，迨后增置附学名色，冒滥居多。今后岁考，务要严加校阅。如有荒疏庸耄，不堪作养者，即行黜退，不许姑息。有捏造流言，思逞报复者，访实拿问，照例问遣。童生必择三场俱通者，始收入学。大府不得过二十人，大州、县不得过十五人。如地方乏才，即四、五名亦不为少。若乡宦势豪干托不遂，暗行中伤者，许径自奏闻处治。

一、两京各省，廪膳科贡，皆有定额。近来有等奸徒，利他处人才寡少，往往诈冒籍贯，投充入学。及有诡写两名，随处告考；或假捏士夫子弟，希图进取；或原系娼优隶卒之家，及曾经犯罪问革，变易姓名，援纳粟纳马等例，侥幸出身，殊坏士习。访出，严行拿问革黜。若教官纳贿容隐，生员扶同保结者，一体治罪革罢。

一、府州县提调官员，宜严束生徒，按季考校。凡学内殿堂斋房等屋损坏，即办料量工修理。其斋夫膳夫、学粮学田等项，俱要以时发给，不许迟误克减。

一、生员之家，依洪武年间例，除本身外，户内优免二丁差役。

一、生员考试，不谙文理者，廪膳十年以上，发附近去处充吏；六年以上，发本处充吏。增广十年以上，发本处充吏；六年以上，罢黜为民。

一、儒学教官，士子观法所系。按临之日，考其学行俱优者，礼待奖励。其行履无过，但学问疏浅者，一次考验，姑行戒饬；再考无进，送吏部别用。老病不堪者，准令以礼致仕。若卑污无耻，素行不谨者，不必试其文学，即拿问革黜。

一、考贡。照近日事例，每岁预将次年应贡生员，限年六十以下，三十以上，屡经科举者六人，严加考选，取其优者充贡。定限次年四月到部，听候廷试。文理不通者，即行停降。年老衰惫者，姑授与冠带荣身，不许但挨次滥贡。其有停廪、降廪者，必考居一二等，方许收复。未收复者，不许起送应贡。如有滥贡，及廷试发回五名以上，提学官照例降调。

一、补贡有缺，务查人文未经到部、果在一年以里者，将原给批咨朱卷追缴，方取年力精壮、文学优长者一人补贡。定限该贡年分，次年到部，方准收考。如有不遵旧例，将年远贡缺滥补布恩者，起送到部，即将本生发回，革廪肄业；提学官参究。

一、遇乡试年分，应试生儒名数，各照近日题准事例。每举人一名，取科举三十名，此外不许过多一名。两京监生，亦依解额照数起送。有多送一名者，各监试官径行裁革，不许入场。

一、名宦乡贤、孝子节妇及乡饮礼宾，皆国之重典，风教所关。近来有司忽于教化，学校是非不公，滥举失实，激劝何有？今后提学官宜以纲常为己任，遇有呈请，务须核真。非年久论定者，不得举乡贤名宦。非终始无议者，不得举节妇孝子。非乡里推服者，不得举乡饮宾僎。如有妄举，受人请求者，师生人等即以行止有亏论。其从前冒滥混杂，有玷明典者，照近例径自查革。

一、所辖境内有卫所学校，一体提调整理。武职子弟，悉令习读《武经七书》《百将传》及操习武艺。有愿习举业者听。社学师生，一体考校，务求明师责成，量免差役。其行止有亏，及训诂、句读、音韵差讹，字画不端，不通文理者，即行革退。

（万历三年五月初三日奉圣旨：学校，人才所系。近来各提学官不能饬躬端范，精勤考阅，只虚谭要誉，卖法市恩，殊失祖宗专官造士之意。卿等所奏，倶深切时弊，依拟再行申饬。所开条件，一一备载敕内，着各着实遵行。有仍前违怠旷职的，吏部、都察院务要指实考察奏黜，不许徇情。礼部知道。）






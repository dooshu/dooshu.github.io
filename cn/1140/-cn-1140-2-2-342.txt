闻龚宗伯病剧

浃旬欝不欢书来自京阙秩宗魁垒人抱痾淹日月任重纷艰虞忧多促齿髪累牍请赐骸陈情剧激烈帝曰余股肱眷赐及药物温纶重纒绵中使无断絶公卧且稽首称谢语哽咽

主恩洵无涯臣力何由竭秉轴徧诸曹补衮义亡缺罗才八紘尽渴士九州悦【公尝三主礼闱又屡请广取士额】未应参天材盛夏愁摧折昔酌黑龙潭更阑吟不歇录别诗四章使我心百结荏苒岁再更耆旧成骚屑安危系公等惝恍意难辍


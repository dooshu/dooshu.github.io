◇上怀帝疏

臣以为自古兴替，实在官人；苟得其才，则无物不理。《书》言「知人则哲，惟帝难之」。唐虞之盛，元恺登庸；周室之隆，济济多士。秦汉已来，风雅渐丧。至於後汉，女君临朝，尊官大位，出於阿保，斯乱之始也。是以郭泰、许劭之伦，明清议於草野；陈蕃、李固之徒，守忠节於朝廷。然後君臣名节，古今遗典，可得而言。自初平之元，讫於建安之末，三十年中，万姓流散，死亡略尽，斯乱之极也。世祖武皇帝应天顺人，受禅于魏，泰始之初，躬亲万机，佐命之臣，咸皆率职。时黄门侍郎王恂、庾纯始於太极东堂听政，评尚书奏事，多论刑狱，不论选举。臣以为不先所难，而辨其所易。陛下初临万国，人思尽诚，每於听政之日，命公卿大臣先议选举，各言所见後进隽才、乡邑尤异、才堪任用者，皆以名奏、主者随缺先叙。是爵人于朝，与众共之之义也。（《晋书·山简传》）


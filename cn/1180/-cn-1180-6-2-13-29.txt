答总督张崌崃计虏酋钤束其支属


贱眷小儿至京，猥辱垂问，深荷雅情。

马王大二酋横索事，前偶有闻，即以奉询；兹承示，始知其详。中言“自甘罚处”云云，此不服顺义、青酋钤束也。然青酋乃一枝之长，顺义又诸部之长。青酋则兄弟，顺义亲则叔也，尊则王也，可不受命乎？朝廷驭下，以大制小，以尊临卑。若与其卑小者交关行事，则尊大者无权，不能领众，天下日益多事，而朝廷体统亦甚亵矣。华、夷一体，宁可乱乎？愿公熟计之。

麻帅素称智勇，若能擒此虏，当以斩馘之功赏之。但须秘图，不可轻动也。






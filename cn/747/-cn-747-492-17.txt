○送从兄颖游江西序

昔安邱敬公，以王佐之才，而运丁苻氏。故经纶大略，堙厄不振，如其乘时行道，可以财成家邦，岂止於相区区前秦，与王景略齐名而已。时轧道塞，从古以然。德舆与兄，实承安邱之遗烈，其後枝流，以食旧德故。兄能践中行，蹈贞厉，守师氏之训，修君子之词，懿静而用晦，诚谦以居约者，向二十年，[B14A]衣大带，名未登於王府，方以一苇为航，游江湖间。今将省家於上饶，顺流於浔阳，羁旅之中，未始以进趣为念。鄙则不敏，粗为哲兄言之。自十数年间，戎车居天下之半，故纯白清静之士，多郁而不发，其或倚佳名，席势（一作世）卿，以取富贵者，皆朝为屠沽，夕拖章组，风波变化，以万万计，其次或杂与诸生之徒，冠柱後惠文，持从事使者之檄，溢於府寺，喧於传置，风流不还，声实相远。然则得丧本不足以滑旷士之虑，又况今之得丧耶？先师曰：“知足者不以羡自累，行修於内者，无位而不怍。”此二者可以书绅而三复也。鄙夫所献者，如斯已矣。如其地理所历，与烟霜之候，皆备於诗人之思，此略而不书。


○授崔棱尚书户部侍郎制

敕：朝议大夫权知尚书户部侍郎判度支上柱国赐紫金鱼袋崔棱：惟朕宪考，亟征不廷，熏剔幽妖，擒灭罪疾，用力滋广，理才是切。而奸臣乘上之急，刻刮以充其求。帝用悯然，思克忧济，乃诏南服，传置甚繁，尔棱授以耗登之书，俾陈生聚之术。善於其职，严而不残，辟名用物者逃无所入，灭私奉公者得以自明，吏不敢欺，人不加赋，公费当其所则不吝，上求非其故则不献。挺直廉厚，真为吏师。试可甄明，岁满当陟。朕保其始，尔思其终，始终不渝，乃可用。可守尚书户部，依前判度支，散官、勋赐如故。


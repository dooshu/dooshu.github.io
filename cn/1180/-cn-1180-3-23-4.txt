仁宗


仁宗皇帝，名爱育黎拔力八达，顺宗次子，武宗母弟也。在位十年，孜孜为治，一遵世祖成宪，为大元盛德守文之主。





帝谕近臣曰：“回回以宝玉鬻于官，此何足为宝，惟善人乃可为宝。善人用，则百姓安，兹国家所宜宝也。”

回回，夷国名。彼国以珠宝为重，头面俱妆嵌珠宝，馈送交际，俱重宝玉。善人为宝，即《楚书》“楚国无以为宝，惟善以为宝”同意。置宝玉而善人用，则以安百姓为国本，而天下可平矣。





以李孟为翰林学士承旨。先是，孟平章政事时，言：“人君之柄在刑赏，赏一善而天下劝，罚一恶而天下惩。所施失当，何以为治。”乃奏冤死复官荫，滥爵者悉追夺。

赏以赏有功，罚以罚有罪，是人君之操柄也。人君诚赏一善，而天下俱劝于为善；诚罚一恶，而天下俱惩不敢为恶。若施为失当，天下何由而治哉！是向之枉死者，奏复官荫子；冒滥爵禄者，追夺示惩。






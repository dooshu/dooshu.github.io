○與翁太守論加稅書 【 加稅之害】

清頓首、昨日田間回、始得本戶、去歲納粮由帖、內開成熟田十四畝、山地、十六畝餘、應納本色平米十二石有奇、細布一疋、粗布一疋有半、准平米二石五斗有奇、除正稅一石六斗二升外、該加耗十二石九斗有奇、以算法計之、是正稅一石、而徵八石有奇、從古及今、未聞有此制也。寒家去歲收成、惟此一處、總得米穀六石有奇、山間薪槱、畏虎不敢進、捃拾狼藉、不直數百錢、雖盡以入官、亦不足充此數也、一家如此、當合境皆然、縱令歲值豊穰、如此徵歛、且决不可况今日之災、百年以來、所未有者乎、執事者之為此、徒以綱運不可闕。部符不可違。苟計目前。規免罪責而巳。不知紙上栽桑。實必不可得也。何也。自去冬以來。民之死而徙者幾半矣。其存而未去者。丐貸種食。田猶未盡耕也此令一出將復委而去之誰與出物乎縱令別有繆巧。神運鬼輸。舊稅縱無闕矣。田之棄者新稅將誰出乎。文僖公為小民計惓切爾爾今豈可復得執事者縱不為斯民計。獨不為國家後日計乎。臣之於君。猶子之於父也。癢疴疾痛。當以實言。供奉使令。當量其力。若畏君父之威。而隱忍含糊。力所不堪。理所不可。一意順承。迫取于下。民力既竭。何所不為。一旦君父赫然覺悟曰。爾何不以實告。而戕吾民使至此極。將何所迯罪乎。某閒散迂疏。未嘗敢預外事。然畏天命而悲人窮。此心固耿耿也。嘗忝朝行。官禁從。國家之故。亦頗聞之。誠不忍當此百年未有之凶荒。而行自古所無之重歛。恐民窮事迫上貽君父之憂。而執事者。亦未得安便。故冐昧一言。綱運通融。文襄以來具有故事。去歲繇帖。今方給行。轉移斡旋。應未為晚。猶冀有少及于萬一也不具。


○为建安王与诸将书

使至辱书，仰知都督率兵马摧破凶虏，远闻庆快，实慰永怀。非公等忠勇兼资，统率多算，同心戮力，殉节忘躯，以克翦逋凶，扬国威武。在此将士，闻公等殊战，贼不当锋，莫不西望愤勇，钦羡独克，甚善甚善。即日契丹逆丑，天降其灾，尽病水肿，命在旦夕；营州饥饿，人不聊生，唯待官军，即拟归顺。某此训励兵马，袭击有期，六军长驱，此月将发，恨不得与诸公等共观诸将斩馘献俘。旦夕严寒，愿各休胜。契丹破了，便望回兵，平殄默啜，与公等相见有日，预以慰怀。临使忽忽，书不尽意。


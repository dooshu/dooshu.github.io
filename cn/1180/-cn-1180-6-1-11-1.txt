考满谢手敕赐赉疏


臣以一品历俸十二年考满，钦承圣恩，着臣复职。随遣司礼监太监张诚，恭捧手敕，赐臣银二百两，坐蟒、蟒衣各一袭，岁加禄米二百石。钦此。又蒙遣文书官吴忠，颁例赏银一百两，纻丝四表里，内大红坐蟒一表里，蟒衣一表里，原封钞一万贯，茶饭卓五卓，羊十只，酒五十瓶，各赉捧到臣私第，臣谨望阙叩头祗领讫。

伏念臣猥以凡庸，滥司鼎轴。夙荷先皇之末命，遂蒙圣主之深知，矢竭愚忠，用图称塞。顾涓流徒烦于注海，而寸石何望于补天。虽夜寐而夙兴，自谓心力之已罄；苟日省而月试，终为廪饩之虚縻。碌碌瘝官，又逾一纪；兢兢在事，尚抱百忧。吏职有一之未修，皆臣表率之无状；民生有一之弗遂，皆臣调燮之多乖。属兹考课之辰，宜正黜幽之典，讵意获从宽政，因而复冒殊恩。谓臣备职有年，宠褒匡弼；察臣秉心不二，谬许精忠。云汉章天，枉贵臣而宣播；篚筐载道，拜珍贶之骈蕃。抚岁月以怀渐，戴荣光而增惧，敢不坚持晚节，益励初忱。苟利国家，何发肤之足惜；戴铭肺腑，终衔结以为期。

（奉圣旨：览卿奏谢，朕知道了。礼部知道。）






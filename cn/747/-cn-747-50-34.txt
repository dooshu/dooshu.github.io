○赠杨休明等官诏

故河西兼伊西北庭节度观察使检校工部尚书兼御史大夫赠太子太保杨休明。故河西节度观察使检校工部尚书兼侍御史大夫周鼎，故西州刺史兼御史中丞李琇璋，故瓜州刺史兼御史中丞知河西节度留后张铣，或寄崇方镇，或摄总留务，时属殷忧，并抗贞节。率励将吏，誓一其心，固守西陲，以俟朝命。羌戎乘间，骤逼城池，国家方有内虞，未遑外救，河陇之右，化之虏场，俾我忠良，殁身异域。弥历年纪，以逮於兹，旅柩方旋，诚深悯悼。故递加宠赠，俾极朝荣，式彰茂烈，永贲幽垄。休明可赠司徒，鼎可赠太保，琇璋可赠户部尚书，铣可赠兵部侍郎。


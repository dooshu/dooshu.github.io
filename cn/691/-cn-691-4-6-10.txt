◎马疡科

高州马疡科，术甚精，遇有患者，先用药溃成大孔，再与议价，有不满其欲者，遂置之不治，以此殒命者不一其人矣。马家积资几及万金，忽患人面疮，自不能疗，辗转以死。其妻无子，仅一女，妻丑而淫，以多金博诸恶少欢，门庭如市，淫疮遍体矣。其女年十七，丑如其母，亦同倚门焉。夫母女俱丑，何以其门庭如市，若非多金之故，亦何至如此宣淫哉？自是而城中之业疡科者，咸为短气云。


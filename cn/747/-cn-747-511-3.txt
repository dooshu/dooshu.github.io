○立广陵郡王为皇太子诏

万国之本，属在元良；主器之重，归於长子。所以固社稷，正邦统，古之制也。广陵郡王淳，孝友庄敬，慈仁忠恕。博厚以容物，宽明而爱人。祗服训辞，文皆合雅；讲求典礼，学必承师。居有令闻，动无违德。朕获缵丕绪，祗若大猷，惟怀永图，用建储贰，以承宗庙，以奉粢盛。爰举旧章，俾膺茂典，宜册为皇太子，改名纯。仍令有司择日，备礼册命。


○王者父事天兄事日赋（以“子弟诚贤，国家靡失”为韵）

二仪覆载，德之广者唯天；三光照临，明之大者唯日。故王者於天也，父事无怠；於日也，弟恭靡失。布和施令，将成不宰之功；明目达聪，欲亚无私之质。当其万邦作贡，四海为家。仰元气而晨昏靡隔，指阳精而伯仲非赊。草色难穷，屡轸南陔之恋；棠阴易匿，常思棣萼之华。所以化洽中原，祥臻上国。法寒暑观从政之道，无薄蚀见相容之德。登封泰岳，犹疑陟岵之时；展礼东郊，似望在原之力。爱敬无攵，恪恭尽虔。窥一气异历山之泣，攀六龙为荀氏之贤。覆焘成功，且异靡瞻之义；古今垂象，难穷以长之年。且夫致敬唯精，倾心仰止。谁婴同席之乱，谁效攘羊之旨。曾闻有阙，远怀几谏之心；每惧曰明，宁有远游之理。所以法前哲，规後嗣。播洪猷，恢至美，教天下之为人子者矣。又若卑己谦恭，端心恺悌。同明无终鲜之叹，可爱有既和之体。桑榆未及，鲁卫之道咸兴；葵藿皆倾，管蔡之雠不启。所谓扶枝叶，固根蒂。播仁风，匡大礼，教天下之为人弟者矣。范人伦者，莫先於元首；遵孝理者，在致乎精诚。必有尊也，天其父；必有先也，日其兄。九服洽和，若嗣高於广大；万机洞照，契承照於贞明。故得孝道日彰，休声风靡。指圆荩兮钦若，仰红轮兮翼尔。由是海内无贼子奸臣，吾君如此。


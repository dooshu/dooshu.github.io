答河漕按院林云源言为事任怨


辱示，练湖开复，奔牛建闸，及清查滩占，俱修举水利实政。向来未有如执事之留心审处者也。仰甚，慰甚。

利于公者，必不利于私。怨讟之兴，理所必有。顾明主在上，悬衡以运天下，功罪赏罚，奉天而行，虽有谤言，亦何足畏耶？孤数年以来，所结怨于天下者不少矣。夫恶党，显排阴嗾，何尝一日忘于孤哉？念己既忘家徇国，遑恤其他。虽机穽满前，众镞攒体，孤不畏也。以是能少有建立。愿执事勉之。

执事前所建论，皆已次第覆允，东南之民，受福不浅。明主何尝不纳忠言哉！诚有裨于实用，虽累千万言，不为多也。






○驳请移植三脊茅奏（开元十三年宰臣）

管夷吾为桓公是诸侯，不合封禅，故称茅拒之。及伐楚之日，尊周室，行霸道，乃责楚云：“包茅不入，王祭不供。”若以茅为瑞，是不知经义。臣等历任荆楚，博访贡茅，沅江最胜，臣已牒岳州取讫。今称抚州有茅，请移根入苑，且貉不逾汶，橘不过江，移根苑中，信是虚语。望敕抚州且进六束，与沅江相比用之。


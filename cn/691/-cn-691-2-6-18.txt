◎洪山桥

王菽兰（道徵）曰：吾郡西关外之洪山桥与南门外之大桥。其长相埒，皆千万人来往所必由者。某年洪山桥为水所圮，众议修建，有某甲列其戚某绅，及同人姓名，往各当事衙署题捐，得若干金，日夕为狭斜之游，销耗殆尽，而久无兴工之期。事发，官欲穷治其事。时鳌峰山长某与官相善，某甲托绅求援于山长，为之缓颊，其事乃解。闻此举凡十六人，其后十四人皆绝嗣，惟某甲与绅各存一子。而绅子忽于去岁暴卒，某甲乃自夸曰："是役也，惟余可以对人耳。"数日后，某甲子亦竟痘殇。或疑绅为人坦易可亲，生平无他过恶，不应得报之烈如此。而不知绅于其中，实有染指也。吁！亦可畏矣。


梁伯龙传竒

同时昆山梁伯龙辰鱼，亦称词家，有盛名。所作浣纱记，至传海外，然止此不复续笔。其大套小令则有江东白苎之刻，尚有传之者。浣纱初出，梁游青浦。时屠纬真隆为令，以上客礼之。即命优人演其新剧为寿，每遇佳句輙浮大白酬之，梁亦豪饮自快。演至出猎，有所谓摆开、摆开者，屠厉声曰：此恶语当受罚。葢已预储洿水，以酒海灌三大盂。梁气索强尽之，大吐委顿，次日不别竟去。屠毎言及必大笑，以为大快事。


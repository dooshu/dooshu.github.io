赠别王山人归布山





王子析道论，微言破秋毫。[一]还归布山隐，兴入天云高。尔去安可迟，瑶草恐衰歇。我心亦怀归，[二]屡梦松上月。傲然遂独往，长啸开岩扉。林壑久已芜，石道生蔷薇。愿言弄笙鹤，岁晚来相依。

[一]《三国志注》：《管辂别传》曰：何尚书神明精微，言皆巧妙，巧妙之至，殆破秋毫。孙绰《太尉庾亮碑》：“微言散于秋毫，玄风畅乎德音。”



[二]《诗·小雅》：“岂不怀归。”






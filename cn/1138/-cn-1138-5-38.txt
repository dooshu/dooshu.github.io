寿王敬哉大司成四十韵

海内存交谊，逢君自配觿。
一人知不易，廿载迄于兹。
谬以弟相畜，吾尝兄事之。
年华追在昔，风雅未全衰。
家自为坛坫，人方藉鼓吹。
高阳馀旧里，郢曲有新词。
芳树芙蓉接，孤台薜荔垂。
文章刘子政，宾客郑当时。
琴几琉璃匣，华灯金屈卮。
崔生实傲兀，米子复逶迤。
风雪宵排户，壶觞坐不辞。
禅僧曾共被，广陌每联骑。
岂谓氛埃起，惊看象纬移。
中原经板荡，吾道合流离。
建业星方聚，淮阳卵已危。
挈家同梗泛，避地到卢漪。
讵识秦公子，难逢曹负羁。
飘零沧海曲，栖泊浙江湄。
菰菜交为客，鲈鱼买共炊。
干戈虽浩荡，翰墨屡追随。
逸韵留三泖，幽怀寄五噫。
适吴同蠖伏，入洛羡鸿仪。
宣室承休问，兰台备燕私。
众流归藻镜，两序得宗彝。
季札能观象，匡衡善解颐。
门多金騕袅，笛奏玉参差。
王氏乌衣盛，桓家骢马迟。
晨趋鳷鹊观，夕引凤凰儿。
晋秩徵鳣集，谈经据虎皮。
微言传未烬，绝学挽如丝。
石鼓陈仓碣，芝函岱岳碑。
圜桥资率育，台鼎伫纶丝。
衮职行需补，悬弧已届期。
应图星是昴，介寿祝维眉。
欲进琼筵醴，空嗟贝锦诗。
途穷朋友尽，谤重世人疑。
律岂回邹衍，天将兀赵岐。
绨袍蒙惠渥，饘粥赖扶持。
圭璧邦之瑞，冈陵帝所绥。
愿言弘大业，光映万年枝。


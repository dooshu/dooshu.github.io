◎彭咏莪宗丞述二事

彭咏莪宗丞云：吴中乡饮大宾彭惕斋讳正乾者，芝庭尚书之封翁也。尝因造屋，闻有碍东邻风水，命匠人断柱木，各短三尺，其屋甚卑，不称巨室。里中人称其盛德。后膺一品封，夫妇皆跻上寿。阅数十年，而东邻之屋尽入于彭，为其子孙所分居矣。又云：吴中朱广文应潮之父，名宏基者，居枫桥贸易。尝有偷儿入其室，视之，则邻舍某也。其人惧执，跪而求免。朱出白金十两给之，曰："持此，自觅生计，毋再作贼也。"其人竟改恶从善，朱亦终不言其姓名。后应潮于乾隆乙卯试顺天乡闱，房官已掷其卷矣，恍惚梦一人云："请再看。"房官觉，勉强覆看，仍不惬意，掷卷就寝。忽有人推其床，曰："起，起，再看。"即惊醒，随取卷加圈。次日，呈荐主司，即取中。后官桐城教谕。


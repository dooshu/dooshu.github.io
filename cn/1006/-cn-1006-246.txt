张嵲　芍药五首

时人惟解爱芳菲，服媚香浓竟莫知。

幽卧独怜芳气馥，世间惟有柳州诗。

张嵲

张嵲　芍药五首

凄凄寒雨送余春，繁艳浓香慰病身。

忽作暖风迟日想，慨然如在汉江滨。

张嵲

张嵲　芍药五首

典刑虽有但伤心，芳气时来尚满襟。

还似夏侯家众妓，隔帘聊听绕梁音。

张嵲

张嵲　芍药五首

浅白轻黄皆异态，还如妬宠各低垂。

暖风一阵涂香烈，午酒醺酣嗅蕊时。

张嵲

张嵲　芍药五首

芳气时时侵鼻观，令人三复柳州诗。

非因寂寞耽幽意，醉倒花间未必知。

张嵲


答河道吴自湖


惟公遵养林泉，望悬朝野，仆所欲推毂者屡矣，咸为忌者所阻。今乃得遂初心，然犹恨其不早也。

淮、扬之民，岁苦昏垫，朝廷未尝一日忘，顾莫有任其事者。兹读大疏，明白洞彻，底绩可期。夫治水之道，未有不先下流者。年来但讲治水，不求治海，虽费何益？但海口之淤，当必有因，似宜视水必趋之路，决其淤，疏其窒，虽弃地勿惜，碍众勿顾，庶几有成也。设官及留饷诸事，一一如教，属所司覆允，惟公坚定而审图之。






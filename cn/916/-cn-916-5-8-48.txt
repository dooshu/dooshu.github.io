【建除诗】

建旗出敦煌。西讨属国羌。除去徒与（《类聚》作舆。）骑。战车罗万箱。满山又填谷。投鞍合营墙。平原亘千里。旗（《类聚》作旌。）鼓转相望。定舍後未休。候骑敕前（《类聚》作敕。）装。执戈无暂顿。（本集作倾。《文选》遗同。）弯弧不解张。破灭西零国。生虏郅支王。危乱悉平荡。万里置关梁。成军（《类聚》作车。）入玉（《类聚》误作王。）门。士女献（《类聚》作女献玉。）壶浆。收功在一时。历世荷馀光。开壤袭朱绂。左右佩金章。闭帷草太玄。兹事殆愚狂。（○本集五。《类聚》五十六。《文选》补遗三十六。《诗纪》五十二。）


【贺平贝州表〈庆历八年闰正月〉】

伏闻闰月一日攻下贝州，杀到妖贼王则者。盗孽窃兴，人只共忿。果凭睿算，悉殄凶徒。臣某〈中贺。〉伏惟尊号皇帝陛下，推仁育物，浸泽在人，常服俭以躬行，惟足兵而在念。

至于多捐金币，讲好戎夷，务休战争，盖惜士卒。德至深而莫报，恩既厚则生骄。敢肆妖狂，自干斧钺，驱肋士众，闭守城，既违天而逆人，宜不攻而自破。而况圣神运略，将相协忠，不遗一人，咸即大戮。悖慢者警而肃恪，昏愚者知有诛夷，销沮奸萌，震扬威令。臣幸忝郡寄，欣闻德音。


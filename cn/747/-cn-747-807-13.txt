○答孙邰书

孙君足下，所贶累幅，皆厚责於我，是足下勤於吾道，必欲起而振之也，何以克当。虽然，始於退者，皆曰“吾之必诚也”。今愚独以为不诚自讼，亦诚在其中矣，幸足下详其旨。古之山林者，必能简於情累，而後可久。今吾少也，忿然不能自胜於胸中，及不诚而退者，然亦穷而不摇，寻而不进者。盖审已熟，虽进亦不足於救时耳。彼一饭之施，或请济於其邻，虽童子不可以空器绐之也。矧当艰否之运，吾君吾相，方以爵秩来天下之贤达，将与之共拯，其可沽虚而自集耶？且自古贤达用舍之际，当俟至公物情，而後天意可见。虽宰执大臣之推心，亦不能察天下拒我之意也。况足下一布衣，其可独私於我哉？《书》曰：“龟从蓍从”，则人亦不违天矣。足下所示，勤勤於此，而取舍之间，果致失坠，是非有物亦欲沮之耶？始吾自视固缺薄，今又益疑其不可妄进。且持危之术，制变之机，非鲰懦之所克辨也。愚虽不佞，亦为士夫独任其耻者久矣，其可老而冒之耶？韩史部激李桂州之不行，责阳道州无勇，虽致二贤适自困，亦何救於大患哉？其所为者，或奋而不顾，匹夫匹妇，亦可为之，孟子所谓非不能也。足下粹於通义耳，其间亦未尽於仆者，勿多谭。再拜。


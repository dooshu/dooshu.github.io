廖行之　和罗舜举三首舜梦中得腊酒催诗处春幡剪彩时二句足成四韵属余和之

世态醯鸡舞，尘缘野马驰。

眼中惟俗物，梦里是真知。

彩笔神传夜，春池句得时。

渠侬未应愧，百世与风期。

廖行之

廖行之　和罗舜举三首舜梦中得腊酒催诗处春幡剪彩时二句足成四韵属余和之

日月游驹迅，光阴激箭驰。

自应怜未遇，谁解语先知。

消息春来好，功名梦到时。

更凭询造物，无作戏人期。

廖行之

廖行之　和罗舜举三首舜梦中得腊酒催诗处春幡剪彩时二句足成四韵属余和之

世无良乐久，骥足谩驱驰。

尚喜心无愧，渠忧人未知。

尘埃浑眯目，魂梦识佳时。

好在张仪舌，男儿讵可期。

廖行之


17　送窮文小黠大癡出古語　送窮詩文　韓愈送窮文出於逐貧賦


送窮文「小黠大癡」，按張敏集奇士劉披賦：「古語有之，小癡爲大黠，小黠爲大癡。」

【集證】隋志「晉尚書郎張敏集二卷」，玉海云一卷。抱朴子道意篇：「凡人多以小黠而大愚。」

【元圻案】朱翌猗覺寮雜記曰：「唐人以正月下旬送窮，韓退之有文，姚合有詩云：『萬户千門看，無人不送窮。』」〇段成式亦有送窮文，見唐文粹。〇張敏，晉書無傳。容齋五筆載其頭責子羽文一篇，云：「敏者，太原人。仕歷平南參軍、太子舍人、濟北長史。」〇黄山谷跋送窮文曰：「退之送窮文，蓋出於揚子雲逐貧賦，制度始終極相似，而逐貧賦文類俳，至退之亦諧戲而語稍莊，文采過逐貧矣。」






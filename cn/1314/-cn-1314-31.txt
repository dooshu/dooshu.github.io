第三十一回　锁大王小儿还魂



断云；



儿子不知身暴死，包公正直毁淫祠。神人尚且钦其德，地府明明肯放私。



话说包公守开封府之日，判断精详，远近钦仰。时皇佑二年七月望日，前往东街灵应大王庙前经过。有一妇人，年将五十，只有一儿子，年十岁，忽然在庙门下死。妇人哭于庙门下甚哀。拯便唤妇人到衙，问其夫主姓名为谁？妇人答道：「丈夫姓许，排行第四，只有一儿，今日侵早出来，入庙去后，不知因甚死在庙前。老身今已半世，只得此儿，因死得不明，以此哀痛，望相公为主。」拯听罢，自忖道：「好作怪，岂有入庙出来，即死之理？」乃问妇人：「你儿子莫非原有疯疾否？」妇人哭告：「小儿自来无疾，那得此疾？」拯则差公吏，拘唤庙前边邻，来证问儿子因何身死在地之时，众人未见，不知其由。拯又差人检验小儿身上，并无伤痕，回报包公。包公遂乘轿，自去检验，实无伤痕。公吏待拯去，揣摩小儿身上，只见怀中藏有庙中案桌上雕刻的供圣假红柿一枚。报拯知之，差一公人入庙里，看供桌上有红柿否？公人回复，「大王案桌上，果有红柿二枚，不见了一枚，想是孩儿偷去了，以此大王遂取了他性命。」拯闻报，怒道：「你既为一个正神，是一府之主宰，儿子不识道理，偷着此物，彼只作玩戏之具，岂可责其过失，便要致之死地哉。」想这大王亦是依草附木邪神，朝廷不曾敕封，敢坏了人性命。遂着公差将泥神枷锁，限一夜放还性命，不然定奏朝廷，焚毁庙宇。拯祷祝后回府。



次日，那妇人带儿子来拜谢救命之恩。拯审问之，妇人云：「蒙相公昨日要计较大王，是夜二更时分，儿子果醒来，颇记得说，神主怪他偷红柿要问罪，及见相公敕旨来到，即放还魂。」拯微笑道：「有此等异事，若不革除，终久为患。」乃差人一剑去了大王之头，毁其庙宇。



此足为邪不敢于压正人之例耳。




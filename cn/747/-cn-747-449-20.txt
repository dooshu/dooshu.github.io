○再上谏造章敬寺书

九月二十日，草莽臣前乡贡进士高郢昧死再拜稽首献书阙下。臣闻圣主开直言之道者，岂好其犯颜忤旨乎？诚欲因天下之心以虑，则无不得；因天下之目以视，则无不见也。忠臣不避诽谤之诛者，岂贪其死谏之名乎？诚以君所行有否焉，不隐忍偷生以负於时也。臣伏见奉为先太后造章敬寺，陛下奉先思孝，兴福除祸。而群黎百姓，不知圣情，议者皆以为蕃戎未殄兵革暴露，国用不赡，元元匮竭，曾未小康，又兴此寺。虽睿思罔极，而人力有限也。臣闻众心成城，众口铄金，则舆人之诵。不可轻也。故《书》曰：“罔弗百姓，以从忆之欲。”《易》曰：“圣人感人心而天下和平。“《诗》曰：“恺悌君子，神所劳矣。”此言王者将有为也，将有行也，必稽於众而顺於人。则自然之福，不求而自至；未然之祸，不除而自绝矣。臣愚改之於古，则《诗》、《书》与《易》如此，听之於今，则百姓之议如彼，拳拳之极，不敢不言。昨八月二十五日奏书阙下，事寝无报，不知天门深远，愚不得上达欤？圣意所断，臣言不足听受欤？伏躬待罪，旬八日矣。臣闻神人无功，圣人无名。神人无功者，不为有功之功；圣人无名者，不为可名之名也。不为有功之功，故功莫大焉；不为可名之名，故名莫厚焉。臣又闻古之明王，积善以致福，不费财以求福；修德以消祸，不劳人以禳祸。陛下之作此寺也，臣窃惑之，若以为功乎？则天覆地载，阴施阳化，未曾有为也。若以为名乎？则至德要道，以顺天下，示曾有待也。若以致福乎？则通於神明，光於四海，不在于费财也。若以禳祸乎？则方务厥德，罔有天灾，不在于劳人也。今兴造急促，人徒竭作，土木并起，日计万工，昼不遑食，夜不遑息，力不逮者，随加笞，愁痛之声，盈於道路。以此望福，臣恐不然。陛下戡定多难，以定宗社，励精思理，日昃不暇，内不迩声色，外不乐游畋，务行宽仁，以幸天下。圣人之德，广大悉被；太平之风，将可见矣。而兴动此役，固违群情，回正道於内心，求微助於外物，徇左右之过计，伤皇王之大猷，臣窃为陛下惜之。是以敢冒死至於再谏，伏惟陛下留神省察。臣不胜愚恳切直之至！


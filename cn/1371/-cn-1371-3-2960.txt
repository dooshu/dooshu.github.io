书意

帝命煌煌敕百神，方倾天汉洗胡尘。



但须荆州一好汉，安用商山四老人。



竹帛恐贻千古笑，江湖未媿百年身。



此心欲与何人说？

病足呻吟又过春。



书意

万事马牛风，萧然破屋中。

忍贫增力量，耐辱见神通。



道进天魔散，心安客疾空。



微言施鱼鸟，一一脱池笼。

书意

屋漏徙我床，窗破补其罅。



衣穿傲狐貉，食淡忘脍炙。



人生老可哀，百事就衰谢。

我喜在得归，味美如啖蔗。



虽云茅茨陋，岂不贤传舍。



儿能牧鸡豚，身自种桑柘。



市垆酒易赊，邻厩驴可借。



睡任门生嘲，醉无官长骂。

见书眼先闭，惰嬾亦自赦。



却後五百年，林间作佳话。

书意

巢山远下湿，止酒谢中乾。



麤得养生妙，孰能非意干？



挂冠身始贵，屏药疾方安。

自笑犹多事，时时把钓竿。



书意

颔霜久矣不胜耘，残发今年白十分。



忧国虽忘嫠妇纬，爱君敢进野人芹。



床头酒滴空阶雨，炉面香横出岫云。

已向人间齐物我，不教惊起白鸥群。



书意

一鸣辄斥不鸣烹，祸福元知未易评。



湖海凄凉身跌宕，杯觞豪举笔纵横。



敢希二顷成高卧，但愿诸公致太平。

波暖龙舟泝清汴，道边扶杖眼犹明。



书意

疏慵久已卧郊扉，暂出人间辄免归。

梵志放花常恨晚，士师分鹿又成非。



平生旧学宁当负？

同志良箴亦重违。

说与吾儿勤念此，负禾勿恨露沾衣。



书意

饮酒以散愁，服药以去病，区区赖外物，岂足语性命。



清晨坐堂上，万事一袖手，愁病初无根，孰谓药与酒？



掀髯笑嵇阮，举袂谢和缓，气住则神住，时至骨自换。



书意

策蹇若华驷，歠漓如上尊。



人皆可尧舜，身自有乾坤。



逢客亦共语，无人还闭门。



千年道术裂，谁复见全浑？



书意

我本三生世外人，幻躯其实强冠巾。



稍能闭户学种菜，时亦长歌行负薪。



一醉却非身外事，百年终是冢中尘。

君知梦境无根底，莫信人言想与因。



书意

秋江菰菜喜新尝，盐酪亲调七箸香。



但有长腰吴下米，岂须细肋大官羊。



青衫昔悔尘中老，白发今宜静处藏。



一事尚须深自咎，街头儿女识韩康。



书意

整书拂几当闲嬉，时取曾孙竹马骑。



故故小劳君会否？

户枢流水即吾师。

书意

病眼犹堪阅世人，难将雪鬓著乌巾。



囊中钱尽罢沽酒，涧底雨寒愁束薪。



老子那辞徙牛屋，痴人自喜拜车尘。



穷通要是儿嬉事，嬾就山僧讲宿因。

书意

解牛悟养生，牧羊知治民，通一万事毕，我每思古人。



小园财三亩，手自蓻嘉木，先当培其根，又戒无欲速。

老松卧涧底，千岁陵冰霜。



我岂樗栎哉，但取无伐伤。



书意

养生慕黄老，为治法唐虞。



耆寿缘忧惧，危亡坐燕娱。



大川宜利涉，蔓草戒难图。



退士惟身虑，铭膺岂敢无！



书意

人生只要常无事，忿欲纷纷喜见侵。

赠子秘传安乐法：秋毫莫遣动吾心。



书意

唐尧授人时，妙用均造化。



我读七月诗，周室亦其亚。

彼用治四海，我敛之一身。



至理之所在，太山等微尘。

链气以成真，岂复有它术。

譬如尊六经，百氏当尽黜。



书意

篱角绯桃落渐稀，晚风吹去点苔矶。

挥金岂必如疏傅，二亩春秧也是归。




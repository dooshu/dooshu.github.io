杨万里　西斋旧无竹。予归自毗陵，斋前忽有竹满庭。盖墙外之竹迸逸而生此

平生取友狐竹君，馆之山崦与卜邻。

风衿月佩霜雪身，只谈风节不论文。

我开西斋对清润，每嫌隔窗不相近。

别来桃李一再花，我长在外君在家。

归来西斋挂窗处，此君忽在窗前住。

绕墙捡校无来路，此君来路从何许？

向来先生初出去，遣猿看墙鹤看户。

如何鹤睡眼未开，此君一夜过墙来？

明朝稚子满庭砌，豹丈玉骨龙苗裔。

春风吹堕锦衣裳，仰看青士冠剑长。

先生岂惜窗前地，与君同醒复同醉。

杨万里


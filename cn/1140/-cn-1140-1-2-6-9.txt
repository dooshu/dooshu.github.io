送杜蕃舒归里序

杜生蕃舒自齐归施子赆焉司槖者以匮告杜生谢且蹙额曰先生念我则至矣然窃疑其厚人而忘已也意者太左计施子曰若以我为过亷乎予盖天下之贪夫也子何敝敝然为我谋杜生口呿色变久之曰从先生官三年矣事小大罔弗知也所与交游虚往实归者衆矣而先生槖中无长物以币进则拒之惟恐不速焦形槁顔手校讐而口伊吾夫子病矣如是以为贪将阳拒而隂纳与敢问其说施子曰噫何子之泥於言贪也夫取而不能有者非贪也不取而有之人不能夺焉者贪之至也庄子曰君子内无饥寒之患外无劫夺之忧子不见夫今之鼎食而覆餗者乎戕其躯籍其家以沈其宗者比比矣其始不过竞筐篚之私卒以捐其所甚爱而不遑恤夫人捐其所甚爱至於弃身家舍妻子谓之能贪则不可予鄙人也未受事而先饮氷其行若踬其居若坠其独处若羣闚先人後已亦夷亦惠忧谗畏讥补缺修弊籯有一金而不知所置予盖患得患失见鄙於尼父者也然而疾风震雷守之晏如饱食高坐进退生徒陟泰岱观沧海谒阙里陈诗书搜讨旧籍累椟连车寸缣尺楮并蓄兼储盗不睥睨民不咒诅人见不足我见有余此亦贪之至也且夫名浮其实者德之欺也勉乎其职而不能尽其道事之末也吾目迷五色而不蒙失人之诮行忝顔闵而窃附有道之林吾循孔氏之门墙而惴惴然惧其不能入也奉命而出终事而归所得侈矣况敢自以为亷乎子貌朴而志端归而修业亦务守其不可夺者已矣何敝敝然为我谋杜生闻之喜曰吾乃今知先生之所以为贪於是酌酒别去明日次其语追而送之济水之上


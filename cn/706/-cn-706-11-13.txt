·原跋十三

予校「苍水集」三年于兹矣。中间湖海往还，或吴、或粤，人事多端；顾未尝一日不置之行箧间也，至今始毕矣。悲夫！苍水之被难也，口占绝命词，令人书之；偶讹一字，未及更正。苍水笑曰：『他日自有知之者』。夫今日所据以校诸本之异同而两存之，皆讹之自后而不及正者多矣。讹之当日，不假苍水倾刻之命使得而正之，而转令其期之他日之后人，后人将何据而正之！然则予所据以正诸本之讹者，非苍水所望知于他日者也。苍水所望知于他日者，盖不徒知其文也，知其志也。然则予于「苍水集」知其文且弗悉，而遑论其志！悲乎！是岂苍水所望哉！

予去夏游武林，失道南屏，问苍水墓，有不知苍水为何若人者；名与姓之勿知也，而又遑论其志！然则知其文者或鲜矣夫，苍水亦期他日之有知其文者，亦是瞑矣。其文存，则其志存矣。悲夫！悲夫！然则是集之刊也，愿与读苍水文者，毋忘其被难时所望有知于他日之人之一正其讹云尔！

己酉六月戊寅朔越四日，后学顺德黄节校毕，谨跋于广州。


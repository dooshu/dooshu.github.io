○防秋疏 【 延綏防秋】

一優重哨探。竊照沿邊套虜環繞、隨處皆通大舉、逓年臨秋、俱在各水頭會事。近因我兵哨探漏洩。日生譎計、將帳房移於前。羣酋會於後。起身之時。一面移帳。隨即飈忽突犯得以掩我弗備。肆其荼毒之慘矣彼既生心。而我之偵探如故。未有不墮於其計者也。查得胡地水頭東路。有沙嶺兒榆林岔茅峰子天鵞海子駝山九股水諸名。由是則入犯神木葭州府谷等處中路有神水灘白崖河目牙海子灰城子柳海子霎都兒灘諸名。由是則入犯米脂綏德。清澗安定等處。西路有柳門兒白城子黑河子察罕城臭水井明水湖諸名。由是則入犯保安安塞延安慶陽等處此皆通賊之路。當預有以揣摩其形。而厚集以備之者合行各該副參遊守操防等官、選差垂徤通事夜不收、各照前項地方、分道並出、潛蹤密哨、務得其營巢遠近。部落多寡。及有無結聚侵犯之真情。星馳還報。使我先期而備。據要而守。設伏而待。不使彼之乘吾之虗。少有得志。于其間。方為萬全之策。仍令各該墩軍時時瞭望、但有揚塵露形、即照定規、舉傳煙火以便調度應援、追殺掩截、各役果能用心効力、致師克捷、聽臣先行重賞、仍照兵部題准事例、具奏陞級、如或瓜哨不實、轉相欺誑、致失事機者、輕則軍法綑打、重則依律論罪、領兵官員通行參究、

一安設柴塘、竊照本鎮邊長地廣、居人渙散、一遇有警、卒難周知、苟無號令宣傳、必致臨期誤事、相應查照舊規、於各路邊墩設立塘馬墩、空遠者二匹、近者一匹、又隨墩空安設柴堆、就令各該守操坐堡等官、往來查點提調、遇警燃柴馳馬、使得早知隄備、其腹裏州縣、如西路城堡。與保安安塞鄜慶等處相通。中路城堡。與米脂綏德清澗安定等處相通。東路城堡。與葭州神木府谷吳堡等處相通。合行各該守廵邊兵道督各府衛州縣掌印官於通賊要路。亦要擺設塘馬。高阜去處。安置柴堆。撥人守瞭。仍於柴堆便所。掏穵深邃地窨。以備藏躲。仍行委官時加點閱。如遇邊堡警報、一體爇柴傳塘、分投曉諭鄉村火速收歛清野。務使我無一人一畜之害。如各官自恃腹地、上下泄泄、慢不加意、以致地方失事者、聽臣查照輕重、分別參奏提問。

一議併小堡、竊照沿邊軍民。隨地散處。各就其居產之便。有一鄉而堡至數處。有一堡而人至數家。平居燕雀處堂。惟幸寇之未必遽來。有事安土重遷寧守財而坐待以死。故虜賊一有鈔掠而害即及眾。村野一經失事。而咎輒歸官。不思疆。域無窮。兵力有限。每歲秋防。既布之擺邊矣。又留之守城矣。次又及之守堡矣。於堡之外。又欲瓜分而瓦全之即百萬之眾不能辦也。古人以二千家為一堡。無事則戍以五百。有警則仍復增募。至抽摘諸州之軍、共相戍守。今之為堡。抑亦有是否乎。故禦虜之利莫如併堡併則力合。聚少而為多。不併則力分。析強而為弱。其理甚明。不待中智以上。皆能辯之者。查得本鎮設有官軍。共計三十七堡除挑選入衛、分布擺邊外、其餘老弱羸卒、不足登陴、合將無軍小堡、省令先期就近歸併大堡之內、囊積粟芻。隨口般移。悉聽守操坐堡等官。分派守城。併力捍禦。務保無虞。臨邊以次州縣鄉村。一體施行。如有恃頑抗阻、不行歸併、及臨期觀望、以致被虜失事者、事寧通行提究、


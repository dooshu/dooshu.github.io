○答宰臣请上尊号表批

朕以菲德，初承大宝，严恭夙夜，修己临人。烛理未明，举政多阙，虽克展郊禋之礼，或未称瑞应之符。而俗尚雕讹，人未康乂，所患德之未立，不患名之不尊。至於北狄求和，西戎即叙，南越投戈而率化，东夷继踵而来王，不候七旬之期，自销积纪之弊。此皆祖宗垂祐，公卿叶赞之力也，朕何有焉。遽议虚名，深愧未称，卿等志思将顺，诚切忠君，宜体至怀，勿徇虚美。


【构象台】

曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图刹。画影象兮在丹青。起净法兮出西海。流梵音兮至索（元刻作南。梁本作东。）溟。网紫宙兮洽万品。冠璇寓兮济群生。余汩阻兮至南国。迹已徂兮心未扃。立孤台兮山岫。架半室（本集作空。）兮江汀。累青杉於涧构。积红石於林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟（当作种。）杂草而一香。苔藓生兮绕（本集字缺。）石户。莲花舒兮绣池梁。伊日月之寂寂。无人音与马迹。耽（本集字缺。）禅情於云迳。守息心於端石。永结意於鹫山。长憔悴而不惜。（○本集十。梁刻本四。）


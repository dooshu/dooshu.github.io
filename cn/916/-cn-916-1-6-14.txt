【《左传》引逸诗】

翘翘车乘。招我以弓。岂不欲往。畏我友朋。（○《左传》庄公二十二年传陈仲敬引。《诗纪前集》九。）

我无所监。夏後及商。用乱之故。民卒流亡。（○《左传》昭公二十六年传晏子引。《晏子春秋》外篇。《诗纪前集》九。）

俟河之清。人寿几何。兆云询多。职竞作罗。（○《左传》襄公八年传子驷引周诗。《诗纪前集》九。）

虽有丝麻。无弃管蒯。虽有姬姜。无弃蕉萃。凡百君子。莫不代匮。（○《左传》成公九年传。《诗纪前集》九。）

周道挺挺。我心扃扃。讲事不令。集人来定。（○《左传》襄公五年传。《诗纪前集》九。）

礼义（《汉书》或有之字。）不愆。何恤於（《汉书》无於字。《後汉书》作乎。）人（《汉书》有之字。《後汉书》同。）言。（○《左传》昭公四年传。《汉书》东方朔传。

又匡衡传。《後汉书》班超传注。《诗纪前集》九。）

淑慎尔止。无载尔伪。（○《左传》襄公三十年传。《诗纪前集》九。）


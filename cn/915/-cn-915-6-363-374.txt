○奏议京兆府君迁主



十月殷祭，京兆府君当迁祧室。昔征西豫章颖川三府君毁主，中兴之初，权居天府，在庙门之西。咸康中，大常冯怀表续太庙，奏还于西储夹室，谓之为祧，疑亦非礼。今京兆迁入，是为四世远祖，长在太祖之上。昔周室太祖世远，故迁所归。今晋庙宣皇为主，而四祖居之，是屈祖就孙也。殷袷在上，是代太祖也。（《晋书·礼志》上，《宋书·礼志》三，穆帝永和二年七月，有司奏。）




26　孔融答王脩教有典誥風


孔北海答王脩教曰：「掾清身潔己，歷試諸難，謀而鮮過，惠訓不倦。余嘉乃勳，應乃懿德，用升爾于王庭，其可辭乎？」文辭温雅，有典誥之風，漢郡國之條教如此。【原注】然「歷試諸難」，恐不可用。

【全云】原注是正文。

【何云】古人不拘，今在所避。

【元圻案】後漢書孔融傳：「融，字文舉，魯國人，孔子二十世孫也。黄巾寇數州，而北海最爲賊衝，三府同舉融爲北海相。融爲賊所圍，乃遣東萊太史慈求救於平原相劉備。備驚曰：『孔北海乃復知天下有劉備耶？』」〇三國志魏王脩傳：「脩，字叔治，北海營陵人也。初平中，北海孔融舉孝廉，脩讓邴原，融不聽。」注引融集有答脩教云云。






◇太后父丧废乐议

今若钟悬鼓吹皆可以作者，其馀羽毛丝竹，奚为废之？窃所未喻。元皇后秋崩，武帝咸宁元年飨万国，设乐；恭皇后夏崩，成帝咸康八年飨万国，不尽彻乐。未详二帝故事，孰得孰失？且恭皇后崩，垂向周月，朝行权制，六宫焕然，故以即吉经时，虽尊於万国，然於帝为卑，不尽彻乐之诏，或指在於斯也。纵令咸康末不尽彻乐以为合礼，亦非所以证今明喻也。《礼》云：「母有丧声闻焉，则不举乐。」夫人之事亲尊，自王者达於庶人，不以贵贱异礼也。皇太后始居致哀，服在躬，号哭无时，鼓钟歌箫之音，实闻於内殿，非《礼》所谓「不举乐」之说。今所欲存者轻，所为废者重，略轻崇重，附礼合情，敦於体训，於是乎在。意如前议，谓应设鼓悬钟而不作。（《通典》一百四十七）


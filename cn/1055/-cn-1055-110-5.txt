【举米光浚状】

右臣伏自准敕计置河东沿边粮草，所过州军，遍见文武官吏不少，其间临民治军可称边任者，绝难得人。伏见西头供奉官、阁门祗候、岢岚军使米光浚，年四十余。世家代州，熟知本路边事。出于将种，练习兵机，兼有胆勇，会弓马。自到岢岚二年，处置皆合事宜。昨代州、宁化，各为守将非才，引惹北人争侵疆界。惟岢岚草城川，正当北界要害之地，去年北人来侵疆界，光浚应机拒守，故独岢岚得不侵却地土，亦不张皇。臣自过本军，体问军民，备得其实。伏睹近降宣命指挥，差李伟替令赴阙。切以边鄙常患难材，苟得其人，岂宜屡易？兼自有移替宣命，军民并各众状举留。其米光浚，臣今同罪保举再任岢岚。如再任后犯入己赃，及边防军政但有一事败误，并甘连坐。今欲具状奏闻，伏候敕旨。


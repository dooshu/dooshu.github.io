贈白馬王彪（並序）


黃初四年五月，白馬王、任城王與余俱朝京師。會節氣，到洛陽，任城王薨。至七月，與白馬王還國。後有司以二王歸藩，道路宜異宿止，意毒恨之。蓋以大別在數日，是用自剖，與王辭焉，憤而成篇：





其一


謁帝承明廬，逝將歸舊疆。

清晨發皇邑，日夕過首陽。

伊洛廣且深，欲濟川無樑。

泛舟越洪濤，怨彼東路長。

顧瞻戀城闕，引領情內傷。





其二


大谷何寥廓，山樹鬱蒼蒼。

霖雨泥我途，流潦浩從橫。

中逵絕無軌，改轍登高崗。

修阪造雲日，我馬玄以黃。





其三


玄黃猶能進，我思鬱以紆。

鬱紆將何念？親愛在離居。

本圖相與偕，中更不克俱。

鴟梟鳴衡軛，豺狼當路衢。

蒼蠅間白黑，讒巧令親疏。

欲還絕無蹊，攬轡止踟躕。





其四


踟躕亦何留？相思無終極。

秋風發微涼，寒蟬鳴我側。

原野何蕭條，白日忽西匿。

歸鳥赴喬林，翩翩厲羽翼。

孤獸走索群，御草不遑食。

感物傷我懷，撫心長太息。





其五


太息將何為？天命與我違。

奈何念同生，一往形不歸。

孤魂翔故域，靈柩寄京師。

存者忽復過，亡歿身自衰。

人生處一世，去若朝露晞。

年在桑榆間，影響不能追。

自顧非金石，咄唶令心悲。





其六


心悲動我神，棄置莫復陳。

丈夫志四海，萬里猶比鄰。

恩愛苟不虧，在遠分日親。

何必同衾幬，然後展殷勤。

憂思成疾疹，無乃兒女仁。

倉卒骨肉情，能不懷苦辛？





其七


苦辛何慮思，天命信可疑。

虛無求列仙，松子久吾欺。

變故在須臾，百年誰能持？

離別永無會，執手將何時？

王其愛玉體，俱享黃髮期。

收淚即長路，援筆從此辭。






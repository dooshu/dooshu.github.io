卷十一

梁乾化二年五月壬戌夜，荧惑犯心大星，去心四度，顺行。〈司天奏：“大星为帝王之星，宜乎修德以答天谴。”其年六月五日，太祖崩。〉

贞明四年十二月癸亥，镇星犯文昌上将。〈唐天祐十五年也。是日与唐兵大战于胡柳坡，唐幽州节度使周德威殁于阵。〉

后唐同光三年九月己亥，荧惑在江东犯第一星。〈是年，天下大水。〉

长兴四年八月己未夜，五鼓三筹，荧惑近天高星，岁星近司怪星，太白近轩辕大星。〈是年十一月二十六日，明宗崩。〉

清泰三年五月丙申夜，荧惑、岁星相犯于轩辕，又犯大星。〈其年，降制除晋高祖为郓州节度使，晋祖不受诏。〉

晋开运元年十月壬戌夜，荧惑犯哭星。〈司天监赵延义奏：“玄枵鬼方，阴之所治，司命哭位，生乎荧火，猛而代，其征也急，齐地将有覆破象，多伏法而死者。”其年十二月，青州叛帅杨光远子承勋斩其同谋逆人邱涛等，以城降。光远寻亦被诛。〉

汉乾祐二年十一月辛亥夜，镇星始出太微之左掖门。〈自戊辰岁八月己丑，镇星入太微垣，犯上将、左右执法、内屏、谒者，句已往来，凡四百四十三日，方出左掖。〉

周显德六年六月十八日，荧惑与心大星合度，光芒相射。〈其月十九日，世宗崩。先，荧惑句已于房、心间，凡数月，至上临崩之前一夕，与心大星合度。是夜顺行。〉

后唐同光二年八月甲申，岁星、荧惑合，在翼十四度。

天成三年九月庚辰，镇星、岁星合于箕，辛巳，太白、荧惑合于轸。

晋天福三年四月癸巳夜，五鼓三点后，太白与镇星合。太白在镇星北一寸，光芒相接。镇星在娄宿二度，顺行黄道内一度。太白在娄宿二度，顺行黄道内一度。〈宿度在徐、鲁之分，日辰在荆、楚之分。〉

汉天福十二年六月，镇星、太白、岁星、荧惑聚于张宿。〈占云：“有帝王兴于周者。”汉高祖起义兵，自平阳趋洛以应之。及隐帝将嗣位，又封周王。暨周太祖登位，以姬姓之后，复继宗周，天人之符，乃有所属。〉

梁乾化元年十一月甲辰夜，东方有流星如数升器，自毕宿口曳光三丈馀，有声如雷。

后唐同光三年六月庚寅夜一鼓，西南有流星，约七十馀，皆有尾迹，西南流。〈其年七月，贞简皇太后崩。〉

长兴二年九月丙戌夜二鼓初，东北方有小星，流入北斗魁灭。至五鼓初，西北方次北有流星，状如半升器，前小后大，速流入奎灭。尾迹凝天，屈曲如云而散，光明烛地。又东北有流星如大桃，出下台星，向西北速流，至斗柄第三星旁灭。五鼓后至明，中天及四方有小流星百馀，流注交横。

清泰元年九月辛丑夜五鼓初，有大星如五斗器，西南流，尾迹长数丈，色赤，移时盘屈如龙形，蹙缩如二铧，相斗而散。又一星稍小，东流，有尾迹凝成白气，食顷方散。

晋天福三年三月壬申夜四鼓后，东方有大流星，状如三升器，其色白，尾迹长二尺馀，屈曲流出河鼓星东三尺，东流丈馀灭。

周显德三年正月癸亥五鼓后，有大星出南斗傃，东北流丈馀灭。

后唐长兴三年七月，夔州奏，赤甲山崩。

梁开平四年十月，青、宋、冀、亳水，诏令本州以省仓粟、麦等赈贷。

后唐同光二年十二月，中书门下奏：“今年秋，天下州府多有水灾，百姓所纳秋税，请特放加耗。”从之。

三年六月至九月，大雨，江、河决，坏民田。七月，洛水泛涨，坏天津桥，漂近河庐舍，舣舟为渡，覆没者日有之。邺都奏：“御河涨，于石灰窑口开故河道，以分水势。”巩县河决，冲注廒仓。八月敕：“如闻天津桥未通往来，百官以舟船济渡，因兹倾覆，兼踣泥涂。自今文武百官，可三日一趋朝，宰臣即每日中书视事。”

四年正月敕：“自京以东，幅员千里，水潦为沴，流亡渐多。宜自今月三日后，避正殿，减膳，彻乐，省费，以答天谴。应去年经水决处乡村，有不逮及逃移人户差科，夏秋两税及诸折料，委逐处长吏切加点检，并与放免，仍一年内不得杂差遣。应在京及诸县，有停贮斛斗，并令减价出粜，以济公私。如不遵守，仰具奏闻。”

长兴三年七月，诸州大水，宋、亳、颍尤甚。宰臣奏曰：“今秋宋州管界，水灾最甚，人户流亡，粟价暴贵。臣等商量，请于本州出斛斗，依时估出粜，以救贫民。兼大水之后，颇少宿麦，穷民不办种子，亦望本州据人户等第，支借麦种，自十石至三石，候来年收麦，据原数却令送纳。”从之。

清泰元年九月，连雨害稼。诏曰：“久雨不止，礼有祈禳，禜都城门三日不止，仍祈山川，告宗庙社稷。宜令太子宾客李延范等禜诸城门，太常卿李怿等告宗庙社稷。”

晋天福四年七月，西京大水，伊、洛、瀍、涧皆溢，坏天津桥。八月，河决博平，甘陵大水。

六年九月，河决于滑、邢，一溉东流。居民登丘冢，为水所隔，诏所在发舟船以救之。兖州、濮州界皆为水所漂溺，命鸿胪少卿魏玭、将作少监霍廷让、右领卫将军安璇、右骁骑将军田畯，于滑、濮、澶、郓四州，检河水所害稼，并抚问遭水百姓。兖州又奏：“河水东流，阔七十里，水势南流入沓河及扬州河。”至七年三月，命宋州节度使安彦威率丁夫塞之。河平，建碑立庙于河决之所。

七年四月，诏曰：“近年已来，大河频决，漂荡户口，妨废农桑，言念蒸民，用兹凋弊。凡居牧守，皆委山、河，既在封圻，所宜专切。今后宜令沿河广晋府、开封府尹，逐处观察防御使、刺史等，并兼河堤使名额，任便差选职员，分擘勾当。有堤堰怯薄、水势冲注处，预先计整，不得临时失于防护。

开运元年六月，黄河、洛河泛溢，坏堤堰，郑州原武、荥泽县界河决。

周广顺二年七月，暴风雨，京师水深二尺，坏墙屋不可胜计。诸州皆奏大雨，所在河渠泛溢害稼。

三年六月，诸州大水。襄州汉江泛溢，坏羊马城，大城城内水深一丈五尺，仓库漂尽，居人溺者甚众。

后唐天成四年十一月，汝州火，烧羽林军营五百馀间。〈先是，司天奏：“荧惑入羽林，请京师备火。”至是应之。〉

长兴二年四月，汴州封禅寺门上忽有火起，延烧近寺庐舍，相次黎福县亦火。

三年十二月，怀州军营内三处火光自起，人至即灭，不焚庐舍。

晋天福三年十一月，襄州奏，火焚居民千馀家。

周显德五年四月，吴越王钱弘俶奏：“十日夜，杭州火，焚烧府署殆尽。”上命中使赍诏恤问。

梁开平元年六月，许、陈、汝、蔡、颍五州蝝生，有野禽群飞蔽空，食之皆尽。

后唐同光三年九月，镇州奏飞蝗害稼。

晋天福七年四月，山东、河南、关西诸郡蝗害稼。至八年四月，天下诸道州飞蝗害稼，食草木叶皆尽。诏州县长吏捕蝗。华州节度使杨彦珣、雍州节度使赵荣命百姓捕蝗一斗，以禄粟一斗赏之。〈时蝗、旱相继，人民流迁，饥者盈路，关西饿莩尤甚，死者十有七八。朝廷以军食不充，分命使臣诸道括借粟麦，晋氏自此衰矣。〉

汉乾祐元年七月，青、郓、襄、齐、濮、沂、密、邢、曹皆言蝝生。开封府奏，阳武、雍丘、襄邑等县蝗。开封尹侯益遣人以酒肴致祭，寻为鸜鹆食之皆尽。〈敕禁罗弋鸜鹆，以其有吞蝗之异也。〉

二年五月，博州奏，有蝝生，化为蝶飞去。宋州奏，蝗一夕抱草而死。差官祭之，复命尚书吏部侍郎段希尧祭东岳，太府卿刘皥祭中岳，皆虑蝗螟故也。

汉天福十二年十一月二日旦，天大昏雾，木有冰。至十一日，霜露著草皆为冰。〈时魏府杜重威叛命，车驾亲征，驻跸城下。其月二十七日，杜重威乞降。至来年正月二十七日，高祖崩。〉

周广顺三年十一月一日，雨木冰。〈其月，命宰臣冯道奉迎太庙神主赴东京新庙。是日上亲迎神主于西郊。至来年正月十七日，太祖崩。〉

后唐同光三年九月丁未夜，遍天阴云，北方有声如雷，雉皆雊，俗呼曰“天狗坠”。

天成二年二月己酉，日中有黑气，状如鸡卵。其年十二月壬辰酉时，西南方有赤气如火焰，约二千里。〈占者云：“不出二年，其下当有大兵。”〉

应顺元年四月九日，白虹贯日。〈是日，愍帝遇弑于卫州。〉

清泰元年十月辛未巳时，有雉金色，自南飞入中书，止于政事堂屋脊上，吏驱之不去。良久北飞，于民家得之。〈其月，仆射、平章事李愚罢相，守本官吏部尚书；刘昫罢相，守右仆射。〉

三年三月，有蛇鼠斗于狮子门外，鼠杀蛇。〈其年，晋高祖起义兵于太原。〉

晋天福二年正月二日夜初，北方有赤气，西至戌亥地，东北至丑地，南北阔三丈余，状如火光，赤气内见紫微宫及北斗诸星。至三点后，内有白气数条，次行至西，夜半子时方散。开运元年正月乙未，大雾中有白虹相偶。〈占者云：“海淫所兴，其将有战。”时车驾在澶州，与契丹相守。〉

其年七月一日，改元开运，是夜大雷雨，明德门内井有石槽，槽有龙首，其夕漂流十数步而龙首断焉。〈占者云：“石，国姓也，而龙首断焉，大不吉之象。”晋祚果绝于开运。〉

开运二年正月，东京封邱门外石壕内，有文若大树花叶芬敷之状，相连数十株，宛若图画。〈唐景福中，卢彦威镇沧州，壕水如此，时有高尼辞州人曰：“时将不安，宜速避之。”至光化元年，果为幽州刘仁恭所陷。〉

汉乾祐元年三月，中书厨釜鸣者七。〈是月，中书侍郎、平章事李涛罢免，勒归私第。〉

三年正月，有狐出明德门楼，获之。比常狐毛长，腹别有二足。其年闰五月癸巳，京师西北风暴雨，至戴娄门外，坏营舍瓦木，吹郑门门扉起十馀步落，拔大树数十，震死者六七人，平地水深尺馀。〈其年十一月，帝与左右郭永明等同谋大臣杨邠、王章、史宏肇等，至其月二十二日，隐帝遇害。〉

周广顺三年六月，河南、河北诸州，旬日无鸟，既而聚泽、潞之间山谷中，集于林木，压折树枝。〈是年，人疾疫者甚众，至显德元年，河东刘崇为周师所败，伏尸流血，故先萌其兆。〉

显德元年三月，潞州高平县有鹊巢于县郭之南平地，巢中七八雏。

六年二月癸巳，有一人敝衣冠，阑入中书，升政事堂。吏叱之曰：“尔何人，据床而坐？何人遣尔至此？”其人曰：“宋州官家教我来此。”吏具其事白于宰臣，宰臣密令遣之，寻不知所适。〈其年六月十九日，世宗崩。明年正月四日，大宋受命。〉其年六月辛卯辰巳间，京师天地晦冥，澍雨骤降，雨中有腥气。〈是日，世宗崩。〉

后唐同光二年九月，司天奏，请禁天下造私历者。从之。

周广顺三年八月敕：“自今后玄象器物、天文图书谶记、七曜历、太乙雷公式法等，私家不得有及衷私传习，有者并须焚毁。司天台、翰林院本司职员，不得以前代所禁文书，出外借人传写。其诸时日、五行、占筮之书不在禁限。每年历日，须候本司再算造奏定，方得雕印，本司不得衷私示外，如违准律科罪。”

显德三年八月敕：“应诸色阴阳占卜书，宜令司天台、翰林院集官详定。其书如是曾经前代圣贤行用、合正道者，只可存留；其有浅近妖妄不依典据者，并可毁废。”

梁开平三年十月，诏曰：“太保韩建，每月旦、十五日入阁称贺，即令赴朝参，馀时勿用入见。”〈示优礼也。〉

乾化元年正月敕：“许昌雄镇，太保韩建，朕用之布政，民耕盗止，久居其位，庶可胜残矣。宜令中书门下不计年月，勿议替移。”

后唐同光三年八月内诏：“册吴越王钱镠，其印宜以‘吴越国王之印’为文，仍令所司以金铸造。”示异礼也。

天成四年六月敕：“故平卢军节度使霍彦威，勲名显著，宅兆已营，爰遵定谥之规，俾议送终之制，宜以三公礼葬。”

长兴二年四月诏曰：“周崇吕望，有尚父之称；汉重萧何，有不名之礼。钱镠冠公侯之位，疏吴越之封，宜示异恩，俾当缛礼。其钱镠宜赐不名。”其年六月，以唐文正公魏徵八代孙韶为泾州安定县主簿。

晋天福二年七月，以唐忠武公李晟五代孙艥为将仕郎、耀州司户参军。

梁开平元年四月，封湖南节度使马殷为楚王。五月，封河南尹张全义为魏王；两浙节度使钱镠为吴越王；皇兄全昱为广王，依旧守太师致仕；皇从子友谦为冀王，友谅为衡王，友能为惠王，友诲为邵王。

二年正月，追封皇从子友宁为安王，友伦为密王。五月，封沧州节度使刘守文为大彭郡王，幽州节度使刘守光为河间郡王，许州节度使冯行袭为长乐郡王。

三年二月，进封灵武节度使韩逊为颍川郡王。四月，进封易定节度使王处直为北平王，福建节度使王审知为闽王，广州节度使刘隐为南平王，同州节度使刘知俊为大彭郡王，山南东道节度使杨师厚为弘农郡王。追封故河中节度使王重荣为晋王。七月，进封幽州节度使刘守光为燕王。

四年四月，进封广州节度使刘隐为南海王。追封皇兄存为朗王。六月，追封皇伯义方为颍王，皇叔义谭为韶王。

乾化元年五月，进封延州节度使高万兴为渤海郡王。

二年二月，追封故魏博节度使罗弘敬为赵王。

后唐同光元年十一月，进封延州节度使高万兴为北平王。

二年二月，改封河南尹、判六军诸卫事张全义为齐王。三月，进封荆南节度使高季兴为南平王。四月，封夏州节度使李仁福为朔方王。

天成二年五月，封福建节度使王延钧为琅琊王。六月，封湖南节度使马殷为楚国王。

三年七月，追封伪蜀主王衍为顺正公，以诸侯礼葬。进封福建节度使王延钧为闽王。

长兴四年二月，封东、西两川节度使孟知祥为蜀王。五月，封皇从子从温为兖王，从璋为洋王，从敏为泾王。追封故夏州节度使李仁福为虢王。七月，进封两浙节度使钱元瓘为吴王。

应顺元年正月，封荆南节度使高从诲为南平王，湖南节度使马希范为楚王。进封两浙节度使钱元瓘为吴越王。

清泰元年六月，封幽州节度使赵德均为北平王，青州节度使房知温为东平王。七月，封凤翔节度使李从曮为西平王。

晋天福元年十二月，追封故东丹王李赞华为燕王。

二年五月，封魏博节度使范延光为临清王，青州节度使王建立为临淄王，封凤翔节度使李从曮为岐王。十一月，进封两浙节度使钱元瓘为吴越国王。追封故昭义节度使李嗣昭为韩王。

三年四月，进封凤翔节度使李从曮为秦王，青州节度使王建立为东平王。九月，改封郓州节度使范延光为高平郡王。

五年三月，进封昭义节度使王建立为韩王。九月，进封青州节度使杨光远为东平王。十一月，进封福建节度使王延羲为闽国王。

六年十二月，封两浙节度使钱弘佐为吴越国王。

七年正月，追封皇弟敬德为福王，敬殷为通王。

八年三月，进封淄青节度使杨光远为寿王。

汉天福十二年七月，封湖南节度使马希广为楚王。十月，封魏博节度使高行周为邺王。七月，追封故韩王王建立为秦王。

乾祐元年八月，封两浙节度使钱弘俶为嗣吴越国王。二年十一月，封两浙节度使钱弘俶母吴氏为顺德夫人。〈封赠之制，妇人有国邑之号，死乃有谥。近梁朝赐张全义妻储氏为贤懿夫人，又改庄惠，盖当时特恩，非旧典也。〉

三年十二月，追封故顺德太夫人吴氏为恭懿夫人。

周广顺元年正月，进封郓州节度使高行周为齐王，封山南东道节度使安审琦为南阳王，淄青节度使符彦卿为淮阳王，夏州节度使李彝殷为陇西郡王，荆南节度使高保融为渤海郡王，灵武节度使冯晖为陈留郡王。追封故枢密使杨邠为弘农郡王，故三司使王章为琅琊郡王，故侍卫亲军马步军都指挥使史宏肇为郑王。四月，追封故许州节度使刘信为蔡王。

二年六月，追封故灵武节度使冯晖为卫王。八月，追封故齐王高行周为秦王。

显德元年正月，进封山南东道节度使南阳王安审琦为陈王，淮阳王符彦卿为卫王，渤海郡王高保融为南平王，陇西郡王李彝殷为西平王。四月，追封故中书令冯道为瀛王。七月，进封卫王符彦卿为魏王。

六年二月，追封故陈王安审琦为齐王。

后唐天成元年七月，中书门下奏：“湖南节度使马殷封楚国王。礼文不载国王之制，请约三公之仪，用竹册。”从之。

梁开平元年九月，封镇东军神祠为崇福侯。〈从两浙奏也，〉其年十一月，封福州闽县玷琦里石庙为昭福祠。〈从福建奏请也。〉

后唐长兴二年七月，封故闽越王无诸为富义王。〈从福建节度使王延钧奏也。〉

四年七月，封泰山三郎为威雄大将军。〈时上不豫，刘遂清引泰山僧进风药，用之小康。其僧请封泰山三郎，遂从之。时以为妖惑之甚。〉

清泰元年六月，封吴岳成德公为灵应王。〈初，废帝在凤翔，将谋入纂大位，潜令人祷吴岳，冀获资助。及即尊位，乃诏有司别议封崇。中书门下奏：“唐天宝十载正月，封吴山为成德公，与沂山、会稽、医巫闾同封。至至德二载十二月，改吴山为岳，祠享官属一同五岳。今国家以祈祷灵应，宜示殊礼，臣等商量，请加封为灵应王。”从之。〉其年十一月敕：“杭州护国庙故封崇德王，城隍神改封顺义保寜王，铜官庙改封福善通灵王，湖州城隍神封阜俗安城王，越州城隍封兴德保闽王。”〈从两浙节度使钱元瓘奏也。〉

晋天福二年五月敕：“青草湖庙安流侯改封广利公，洞庭湖庙利涉侯改封灵济公，磊石庙昭灵侯改封威显公，黄陵二妃懿节庙改封昭烈庙。”〈从湖南节度使马希范奏也。〉其年八月敕：“唐魏国公李靖宜封灵显王。”〈按史传郑州东陂田，后魏孝文皇帝赐仆射李仲显，俗因谓仆射陂，仍立祠庙，年祀绵远，时俗误传为李靖祠。明宗征朱守殷经过，制赠太保，遣左散骑常侍萧希甫就行册命，仍立石记于庙，目为唐卫公李靖之祠。暨今封王，盖传习之误也。〉

七年十月，封襄州利市庙为显正王。

汉乾祐三年八月，封蒙州城隍神为灵感王。〈从湖南节度使马希范奏也。〉








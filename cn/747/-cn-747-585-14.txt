○杜兼对

或问曰：“朝廷以公且明，进善、退不肖，未尝不当。然否有一疑焉，愿有闻于子以释予也。”曰：“何哉？”曰：“杜兼为濠州，幸兵之乱，杀无罪士二人。蓄货足欲，吾以为唐杌、饕餮者亡以异。然而卒入为郎中、给事中，出由商至河南尹，乃死。夫何取于兼者若是幸也？”曰：“若子之言，兼之罪，吾虽不睹乎目，然闻之熟，宜废而不用久矣。然而吾有一取焉。吾闻兼在濠州，有钟离令卢某者，宰相戚也，而谗且谀，日状其僚之过恣以致于兼，且曰：‘是过是愆，我独无有。’其僚因惴恐，以俟谪怒于上，令日施施自负，曰：州君将我陟也。兼得之，乃大怒，罚令，使僚也威得自达，以进乎善，因摈令，终不得面焉。人由是不苟免，而谗谀之道大息。朝廷进兼，于内则给事中，于外则至河南尹。盖知兼有是善也欤？诚然，不为公且明耶？”或者曰：兼，凶狡人也。恣杀以充己，其为过章章者，凡天下儿童，（后阙）。


【与王几道〈复〉一通〈景元年〉】

某顿首白几道先辈足下。段氏家人至，蒙示书及诗，并子聪、圣俞书与诗。后于东山处，又见诗。何其勤而周也。圣俞得诗大喜，自谓党助渐炽，又得一豪者，然微有饥态。几道未尝为此诗，落意便尔清远，自古善吟者益精益穷，何不戒也。呵呵。闲别后事，自彦国去后，患一肿疽，二十余日不能步履，甚苦之，时惟圣俞一来相问。临清之欢，何可得邪？师鲁已有召，不宜更俟嫁女，几道与彦国宜督以来，走明日就试。恐要知之。惠诗未暇答，以此也。


●南疆绎史勘本卷八

霅川温氏原本

古高阳氏勘定

目录

列传二

史可法（下）（应廷吉、卢渭等附）

右督辅列传第二。

◎督辅开府维扬，志切中原，不辞劳瘁。无如权奸执国命、强帅专阃威，嗣主昏庸，荒耽于嬉；谏则不行，言则不听。茫茫宇宙，无计可施。遂尔收罗豪杰，激劝吏民；尽所血诚，早矢「一死而后已」之志，以殉于国。其同守诸君幕下客及扬之士庶具有天良者，感其忠荩，亦惟有一死以殉于公。总之，南都之亡，亡于左兵之内犯也。得如督辅议，则左乱自翦；防军弗撤，淮泗无波。维扬存而长城可倚，南都之胤祀或可一线苟延也。吁！天而既厌周德已，督辅其能与马、阮争乎？

列传二

史可法（下）（应廷吉、卢渭等附）

·史可法（下）

是时，可法锐意进取，出巡淮上。阅泽清、良佐军，徒虚夸不足用；惟高杰所统四万人皆山陕劲卒，欲使为前锋。乃与杰往复论事，多所奖借推重之，让扬州己府以处其妻子。杰大喜，刻期进取开、归。可法亟请饷于朝，而大铖为士英计，以镇将与可法协为不利己，尤畏杰强；阴欲裁抑之，且使可法不见信于四镇也。于是，四镇缺饷则号可法；可法以闻，士英益靳之不发，翻数诏趣出师。可法举示四镇；皆曰：『不能给我饷而责我战乎』！由是坐困。

亡何，士英力排众议，迁大铖兵部尚书，使握兵政。群臣交章论劾，疏数十上，俱不报；姜曰广、高弘图、徐石麒、刘宗周等以次去位。可法乃上言：『近来人才日耗，仕路日淆；由名心胜而实业不修，议论多而成功绝少。遇清卿台省，则曰谋猷经济非其人不可；遇钱榖之任，则曰此危地何为困我辈。此推彼卸，姑付庸人；倏用倏更，有同儿戏。即偶出特简，亦必百计求全，非托病、则弃官，曾无为国家实心任事者；以致败坏至此。今事势更非昔比，必专主讨成复雠，舍筹兵筹饷无议论，舍治兵、治饷无人才。有摭拾浮淡、巧营华要者，罚无赦。停不急官、罢不急务，俾大小臣工并力恢复：则中兴之业可成』！王仅优奖之而不能行。又言：『欲用大铖者以才，争大铖者以「逆案」也。大铖即可用，何必罪争者；即不可用，当采群议。何至以一人坏天下大计乎』？不听。

初，可法虞杰跋扈，故移得功军于仪征防之。九月朔，杰构兵土桥，得功几危，赖可法调剂始解。是月，徇阅得功士马，将赴河南；朝谕以北使方行议款，兵不宜继进，遂止。

前北都降贼诸臣，以贼败南还。可法言：『诸臣原籍北土者，宜令投呈吏、兵二部注名录用；否则，绝其南归之心』。又言：『北都之变，凡属臣子皆有罪。若在北者始应从死，岂在南者独非人臣。即臣可法谬典南枢、臣士英叨任凤督，未能悉东南兵甲疾趋北援；镇臣泽清、杰以兵力不支，折而南走：是首应重论者，臣等罪也。乃因圣明继统，鈇钺未加，且恩荣叠被；而独于在北诸臣毛举而概绳之，岂散秩间曹责反重于南枢、凤督乎！宜摘罪状显着者，重惩示儆。若伪命未污、身被刑辱，皆当姑置不问；其逃避北方、徘徊后至者，许戴罪讨贼，赴臣军前效用』。廷议并从之。

寻赴清江浦，遣官屯田开封，为经略中原计。诸镇各分汛地择便利者；其王家营而北至宿迁最冲要，诸镇不敢任，可法自任之，令幕下文武筑垒缘河南岸。

十一月四日，舟次鹤镇。谍报我大清兵入海州，破宿迁；即遣总兵刘肇基往援，大兵引还。无何，围邳州，肇基复援，相持半月而解。山东镇将邱磊将航海降，诛之。先，可法檄诸镇出兵，高杰首奉命渡泗水，遣所部王之纲前驱薄睢阳。可法因亦移营进次河上，建大纛南岸戒师。而大铖方引其党布列朝端，朝政大乱。凡可法所奏请，辄多中格；期所请铠仗刍粮，皆不至。可法复上疏曰：『自三月以来，陵庙荒芜，山河鼎沸。逆贼鼠窜，一矢未加；备员督师，死不塞责。昔晋之东也，其君臣日图中原，而仅保江左；宋之南也，其君臣尽力楚、蜀，而仅保临安。盖偏安者恢复之却步；未有意在偏安而遽能自立者也。大变之初，君臣洒泣，士庶悲哀；痛愤相乘，犹有朝气。今则兵骄饷绌、文恬武嬉，顿成暮气矣。屡得北来谍报，□兵皆必南下；水则广调唬船，陆则分布精锐。黄河以北，悉已沦没；而我河上之防，百未经理。人心不肃，威令不行。复雠之师，不闻及关、陕；讨贼之诏，不闻达燕、齐。晏然以不共戴天之雠置诸膜外，遂使北朝翻得以「僭逆」加我，鞿我使臣、蹂我近境：是和议断断不成也。宗社安危，决于此日。今即庳宫室、菲饮食、卧薪尝胆、破釜沉舟，尚虞无救；况臣观庙堂之规画、百执事之经营，尚有未尽然者乎！夫将之所以能克敌者，气也；君之所以能驭将者，志也。庙堂之志不奋，则行间之气不张。夏少康痛心出窦，终缵旧服；汉光武抚膺河北，奄有万邦。惟愿陛下之为少康、光武，不愿左右贽御之臣仅以晋元、宋高之说进也。忆臣等初迎圣驾时，陛下言及先帝，则泣下沾襟；恭谒孝陵，则泪痕满袖。皇天后土，实式鉴临。曾几何时，顿忘斯志。先皇帝死于贼、恭皇帝亦死于贼，此千古未有之痛；国家变出非常，在北诸臣死节者无多、在南诸臣讨贼者复少，此千古未有之耻。夫庶民之家，父兄被杀，尚思穴胸断脰，得而甘心；况在朝廷，顾可膜置！臣恐恢复无期，即偏安亦未再保也。为今之计，宜速下讨贼之诏，严责臣与诸镇悉简精锐，直指秦关；悬上赏以待有功，假便宜而责成效。丝纶之布，痛切淋漓；庶海内忠臣义士闻风感愤，必有投袂而起者矣。国家遭此大故，陛下嗣登大宝，原与先朝不同。诸臣但有罪之当诛，曾无功之足录；幸免斧锧，已为大幸。臣于陛下登极诏稿，特去「加恩」一条；不意颁发之日，仍复开载，贻笑天下。今复恩外加恩，纷纷陈乞；貂珰满座，保傅洊加：名器滥觞，于斯为极！似宜少加毖慎，以待战功；庶使行间戮力者，有所激劝。至师行讨贼，最苦无粮；搜括不可行，劝输亦难继。请将不急之工、可省之费，一切报罢；朝夕之燕衎、左右之进献，一切谢绝。即事关典礼、万不容已者，亦概从俭约。盖盗贼一日不灭，海宇一日不宁。即有深宫曲房，岂能晏处；即有锦衣玉食，岂能安享！此时一举一动，皆人情向背所关，窥伺所及。必得陛下早作夜思，念祖宗之鸿业，复先帝之深仇；振举朝之精神、萃四方之物力，以并于选将、练兵之一事：庶乎人心可鼓，天意可回耳。臣待罪戎行，不宜复预朝政。然安内实外攘之本，故敢痛切直陈，惟陛下留意』！疏出，朝野传诵。可法受事数月，疏凡数十上，皆中兴大故，言极痛愤。时诸镇位秩既崇，咸无进师意，且数相攻；可法深悔之。尝语其客曰：『宜斩己及弘图、士英、曰广四人头，为任事不忠者戒』！复疏言：『先帝待诸镇甚厚，陛下封诸镇甚隆。乃不思报国，自弄干戈；舍父母之雠，寻同室之斗。今和议不成，惟有言战；战非诸镇事而谁事乎』？可法每缮疏，循环讽诵，呜咽不自胜，幕下士皆为饮泣；其如朝廷方骛声色，恶闻危乱。士英、大铖争斗门户，起大狱，欲杀尽清流，以快己意；出师、聚饷未暇及也。

乙酉春三月，大清兵分道南下。令沂州、济宁兵从庙湾南渡，薄邳、宿；彰德、卫辉兵从孟津东渡，逼归、徐。可法飞章以报，言『我与北军仅隔一河耳。今已渡河长驱而来，旦夕不守。乞多给军饷，移得功、良佐兵驻颍、亳，以杰守归、徐；戮力同心，无分畛域。臣犹恐江南半壁未能高枕而卧也』！疏入，士英谓可法徒欲叙防河将士功，卒不省。前左中允卫胤文，韩城人；曾受伪命，与杰同乡。杰荐之，请留监己军。闻朝中有严治从逆之命，胤文惧，欲娱士英以自解；度士英所忌，乃上疏曰：『国家兵事问镇臣、粮饷问部臣，督师赘也。且可法浪得名耳，朝廷当置居内员，备顾问；亦不得听归故里，养其高望。陛下若念拥戴功，则爵之侯伯、优以廪饩，毋令久当津要为也』。疏入，得旨严责；然士英则心是之也。可法因具陈乞罢，不许。

已而兴平伯高杰所遣荡寇将军王之纲与许定国争睢阳不决，定国于杰伪为恭顺；杰至则张乐设晏，伏兵杀之。诘且，杰部兵攻城入，定国走北降；之纲等遂大掠，睢阳旁近二百里民无孑遗。杰兵仓卒未有属，互为雄长。可法闻变，疾驰至徐州抚定之，以杰甥总兵李本深为都督，代统其军；立杰子元爵为世子，请恤于朝。士英闻可法大得杰军心，勿善也；乃擢胤文为兵部右侍郎，都督兴平营。将士怒，于胤文莅任日，禁无一人至。可法再三讽谕之，忘其曾劾己者；之纲等益以此归可法，即胤文亦心折焉。而都督之命久不下，兴平军士皆弃汛奔还。

时大清兵已悉渡河。值庄烈帝讳日，诏可法等望祭河上；可法因言『天星已周，君仇未复；乞先治臣罪以谢天下』！无何，大兵破蒙城，逼淮、徐，江南震恐；乃下诏从可法议，以李本深为左都督，尽领兴平诸将，已无及矣。而得功、泽清、良佐闻本深领军，连章劾可法。

二月，可法将还扬州。未至，得功来袭，欲代统杰军；城中大惧。可法急遣同知曲从直等解之，始引去。

夏四月朔，淮南告警。可法将移镇泗州护祖陵，合诸军防御，命幕僚载辎重先赴。会有伪太子事，诸臣失职者，咸欲藉名攻士英。宁南侯左良玉声称奉太子密诏以清君侧，发兵将犯阙，移檄远近；南都戒严。王手书召可法督诸军渡江入援；可法言：『北势日迫，请留诸镇兵迎敌；亲往谕良玉要与俱西，有功则割地王之。倘勿听，而后击之』。不可，诏且切责。于是合诸军倍道入，抵浦口，将入朝面陈；士英等惧，扬言可法且为内应，遂弗许。

大清兵已入亳州、下天长，援将侯方岩全军败没。盱眙降，徐、泗飞书告急。复召可法还扬援泗，亟渡江，昼夜兼行。及抵泗，守将李遇春已举城叛，可法退保扬州。俄报徐州破，降将李成栋引兵而南，攻扬州新城。可法方在旧城，急檄防河诸镇赴援。总兵李栖凤、张天禄皆不应，寻拔营叛；惟左都督刘肇基、副总兵乙邦才、庄子固与楼挺等各引所部至。可法乃率扬州知府任民育、按察佥事王缵爵、监军同知曲从直、江都知县周志畏、权令罗伏龙、参军何刚，又盐运使杨振熙、监饷佥事黄铉、通判吴道正、县丞王志瑞及肇基诸将等，昼夜分陴严守。十八日，降将李遇春持大清豫亲王檄抵城下招可法，可法指遇春数其罪。遇春曰：『公忠义闻华夏，而独不见信于朝，死何益也！何如退选义帝以成名乎』？可法怒，趣发矢射之。须臾，复令乡民持书至，守者引之见；遂挞守者，人与书俱投诸水。豫王愈欲生致之，麾诸军攻姑缓。复遣人贻以书；不启，趣焚之。王知其意坚，攻始急。监军副使高岐凤等踰城降，城中益孤，势不支。越二日，可法乃为书辞其母及妻，呼部将史德威诀曰：『我死当葬我高皇帝侧；不能，梅花岭下可也』。即擐甲上城。豫王复以诏书招之。可法守愈固，相拒七昼夜。大兵四面环击，可法祷诸天，发炮击伤数百人。豫王怒，自督劲卒用巨炮悉力攻城西北隅，崩声如雷；守陴者犹不退，发矢如雨。城下死者山积，大兵翻藉以登，城遂陷。时乙酉四月二十五日也。

先是，可法谓庄子固曰：『城一破，托君剸办之』！子固姑许之。是时，引颈相向，子固弗忍，可法急拔刀自刎。子固与参将许谨共抱持之，血溅满衣袂，未决。复命德威加刃；德威泣，可法骂之。乱兵至，拥之下城，而谨与子固已中飞矢死。一将挟之出小东门，可法大呼曰：『我史阁部也，可见汝兵主』！遂见豫王。王劳之曰：『累以书招而先生不从。今忠义既成，可为我收拾江南，当不惜重任』。可法曰：『我来此，祗索一死耳』！王曰：『君不见洪承畴乎？降则富贵』。曰：『承畴受先帝厚恩而不死，其不忠于后也明矣！我讵肯效其所为』！王乃命将宜尔顿劝之。三日，终不屈，乃杀之。宜尔顿为之殓，未暇识姓名于棺，遂不可辨。肇基等各率将佐巷战移时，格杀千余人，全军尽没，飞矢贯额死；邦才力竭自杀，挺战死城上。其余文武将吏，死者甚众；另有传幕下宾从等之从死者，得十又九人。

扬州既陷五日，史德威报赴南京；举朝震惊，不知所出。又数日，福王出奔太平，京师溃。可法督师几一年，行不张盖、食不重味，夏不箑、冬不裘。小冠窄衣，与部卒相杂处。短小精悍，面黑色，两目烁烁有光；将士见者多慑服。年四十余无子，妻欲为置妾，可法曰：『王事方殷，敢恋儿女私乎』！遂无子。军中值岁除封印，南北文移交至，手自批答。自辰至酉，分给将士月粮。至夜三鼓，谓军吏曰：『今夕，除夕也。索酒试饮』。酒未至，复呼曰：『礼贤馆诸秀才当共饮。顾夜已半，可赍酒资分馈之』。吏往，独酌；庖人报日中飨士肉已尽，乃索盐豉下之。可法素善饮，数斗不乱；军兴以来，竟绝饮。不解衣就寝者，已七阅月。当夕满酌数十杯；思及先帝，泫然泪下。酒微醺，隐几卧。将旦，有司吏士咸集军门外，门未启；军吏遥谓曰：『相公方隐几奈何』？知府任民育曰：『噫，相公此夕不易得也，勿惊之』！且戒鼓人更击四鼓。可法寤，天已曙，大惊；闻鼓声怒曰：『乃敢乱我军法』！传令缚至，趣斩之。诸将士皆长跪言：『相公久劳苦，始得一夕暇，不忍相惊；故乱鼓声以待。此知府意也』。可法意解。亟具盥漱，启门，文武臣皆北向贺，将吏上谒。民育更前请罪；可法曰：『公固爱我，奈何以私爱变常法』！乃赦鼓人。然自是不复隐几卧矣。后军事益冗，以监军郎中黄日芳才敏练，留之左右；辞曰：『日芳老矣，岂能久侍，公亦宜节劳。发书走檄，僚士优为；征兵问饷，有司专责：何必昼夜损神，躬亲庶务乎！且兵，杀机也，当以乐意行之；将，死官也，须以生气出之：汾阳所以生色满前也』。可法笑不答。

初以定策功，加少保兼太子太保；太后至，加少傅兼太子太傅；叙江北战功，加少兼师太子太师；徐州擒盗功，加太傅：皆力辞，不许。后以宫殿成，加太师；又辞，许之。既死后，四方弄兵者念其遗烈，多假其名号以行，故时谓可法不死。部将史德威奉遗命为子，乃具衣冠招魂葬于梅花岭下。闽中立国，首赠太师，谥「忠靖」。

弟可程，崇祯癸未进士，选庶吉士。京师陷，不能死；贼去，南归。可法请下吏；朝廷以可法故，令家居养母。后流寓金陵，阅四十年而卒。

「勘本」曰：阁辅史忠正公殉节后，或有诬之者曰：公如姚平仲故事，跨白骡去。或曰：缒城走，目沉诸江。或曰：城破，执至大营，留三日，不屈杀之（温氏从此）。杨氏跋语云：『皆非也。事实得杨遇蕃、安珠护、史德威之所述而后知公之授命，即于城破之日也。杨遇蕃，凤阳人，向依幕下。扬州破，公自刭未遂，乱兵拥至西城上见大帅。帅询之，公曰：「我史阁部也」。时，遇蕃被擒，令辨之。报曰：「确」。帅乃劝公降，公怒。遇蕃亦言「愿忍须臾死，以救百姓」。公叱曰：「若父一教官权令事而能死节；我独何？我今日一死外，遑恤其它」！声愈厉。帅起拔刀将砍之，公挺立，首迎其刃。帅退，叠呼「好男子」不置。左右杀之，支解之。遇蕃遁，潜觅公骸竟不可得：此见之阁部遗文王源序（遇蕃父教谕舒城，流贼将偪，县令乏人，上台乃檄之署事。城破，骂贼死。遇蕃婴贼刃亦死，民救之苏。后具其父死节状于官，久不报。比公巡抚安庆复上之，邀恤典甚优。遂相依幕下云）。四明万季野先生曰：康熙时吴汉槎（兆骞）流宁古塔，后释还。其守将安珠护者谓之曰：「今闻朝廷修明史，徐立斋先生总其事。余昔在军，亲见史阁部之死，而世或诬为隐去。子归，幸告之。初，扬州城破，求史公不得。既而自出，众挟之见豫王。王疑之，公曰：「我出以明白死，岂伪邪」！令人识之，信。劝之降，不应；即见杀。余生平但闻忠臣，不知何状；及见史公，而始信世真有忠臣也」。案黎士宏书扬州殉事，载此小异。于公自裁不绝，拥至小东门下云：公问前驱为谁？德威言是豫王。公自呼曰：「某在斯」。众惊愕，执赴新城堞楼上。王遇之以礼，称先生；劝之降。公曰：「吾为天朝重臣，岂可苟且偷生，作万世罪人哉！吾头可断，身不可屈。愿速死，从先帝于地下」。德威持遗书投城中旌忠寺藏之；复驰回见公，公词色益厉。王曰：「既为忠臣，当杀之以全其名」。公厉声应曰：『吾意早决，城亡与亡。即劈尸万段，甘之如饴。但扬城百万生灵，不可杀戮」！遂慨然授命。德威被执，发许定国处讯嗣公真赝得实，王令释诸，以保忠臣之后。时四月二十五日也。德威即渡江赴报。比五月七日还扬，入城觅公尸，气候炎蒸，胔骸塞路，无可识。乃奉公袍笏招魂，如命葬于梅花岭下，立石封坎而去』。

古高阳氏曰：公而果为文信国之后身邪？则两朝残局两世兵解已。以言乎数，则天也；天何以必如此而始成其为忠臣烈士也！太空冥冥，孰能起乌龙而叩诸？呜呼！

是卷于公之奏疏、从难之职名缺失尤甚。悉勘补。

应廷吉字棐臣，鄞县人。天启丁卯进士，授砀山知县。史可法督师扬州，御史左光先荐其才，擢淮安府推官，赴军前为监纪。与黄日芳、陆逊之、刘湘客、张鑻、纪允明等并事幕府，一时称得人。

廷吉精天文，用勾股三式之学，可法倚之。先是，丁丑计偕，至宣武门见一白鸡，羽毛鲜好、啄距纯赤，重四十斤；哄观莫识。廷吉惨然曰：『此鹜也。见则亡国』。癸未六月露生，阴云骤合，雷电并作；有大星出，声如爆。廷吉曰：『「天元玉历」所谓电中聚火也。君绝世乱，此殆是乎』！。可法按部至淮，升帐，有旋风从东南起，吹折牙旗，转至丹墀下。命占之；曰：『风从月德方来，是本日贵人时，当有贵人奉王命至者。风势飘忽旋转，其事为争。音属征，象为火，数居四；二十日内当有争斗之事，近地则虞火灾，损六畜』。越三日，城北隅火，毁民舍，伤一骡；匝月，而有土桥之变，中官以朝命至：悉如其占。淮阴紫霄观皂荚树间产物如饴，色黄味美，人以为甘露。廷吉曰：『此爵饧也；白者甘露，黄者爵饧。所见之地，期年易王』。

时可法锐意经略河南。日芳、逊之辈私问曰：『阁部志勤矣，于君意何如』？廷吉曰：『明年太乙在震，角、亢司垣，始击掩寿星之次，法当蹶上将；天下事无可为也。意者先试之山左乎！民翘首王师如时雨焉。若旌旗旅进，豪杰必有响应者』。及高杰将行，誓师祭旗；忽风起纛折，西洋炮无故裂。廷吉知为不祥。十月十四日登舟，廷吉曰：『此俗称月忌日，又为十恶大败；高师其不免乎』！明年正月，杰果为定国所戕。

可法议修屯政，欲遣逊之屯开、归，廷吉屯邳、宿。廷吉曰：『国家故有屯军，世受业为恒产矣，安所得闲田而屯哉？且田之所获既入官军，有司常赋又将何出？开挑诸生有愿输牛百头、麦五百石以博县令者，此面欺耳』。及河防戒严，令秦士奇沿岸筑土墩驻炮。廷吉曰：『无益也。黄河沙岸，其性虚浮，水至即圯，安架炮为』！议乃格。是冬，紫微垣诸星皆暗。可法夜召廷吉曰：『垣星失耀，奈何』？曰：『上将独明』。可法怆然曰：『辅弼皆暗，上将其独生乎』！左兵东下，福王手书至；可法亟问延吉曰：『君精三式之学，所言淮阴安堵终不被兵，人能言之。第谓夏至后南都多事，果何所见』？对曰：『今岁太乙阳局，镇坤二宫，始击关提，主大将凶。客参将发，且文昌与太阴并，凶祸有不可言者。夏至后，更换阴局，大事去矣』。可法欷歔久之。因出书示之曰：『君言不信犹可，信则天也』。以军事付廷吉。越三日，督诸军赴泗州。过山阳，刘泽清遣人取军器、火药、饷银；廷吉不与，退屯高邮。

大清兵破盱眙，可法还扬州，立召廷吉督饷至浦口。已而，又令率军回扬屯天长。廷吉曰：『阁部方寸乱矣！岂有千里之程一日三调？警急频仍，扬且有内变』！急入城，坐守南门。可法又令移取泗饷；是夜，缒城出。明日城陷，得免于难。

可法之筑礼贤馆也，招四方才智及下僚有才被弃者，悉举任用；命廷吉董其事。时方士云集，少负所能，咸思效用；而幸进之徒，日亦踵至。廷吉曰：『是皆跃冶之士，坐谈有余，无俾实用。当此财匮而月给不赀，盍且散遣之，别选真才乎』？可法曰：『吾将以礼为罗，冀收什一于千百耳』。行之数月，迄无拔萃破格之选。诸人私谓曰：『始吾以为幸馆也，今求囊而不得矣』！于是，稍稍引去。可法将移镇泗州护祖陵，谓廷吉曰：『诸生从事防河，积苦既久；今又趋泗，是重劳也。君其品定，量授一官酬之』。四月二日，发策试士，拔取长洲卢渭、昆山归昭等二十余人，拟授通判、推官、知县；甫二旬，而扬州城陷。渭字渭生，方以岁贡，自当得官，不受职；监守钞关，投河死。昭分守西门，死。同时从可法死者，书记顾起龙、龚之厚、陆晓、唐经世、家人史书等共十九人焉。

「勘本」曰：监纪应君主幕中事最悉。此文与督辅传相发明，例当附后；温氏列诸次卷之首，则其序翻越阁臣高、姜而上，谬矣。「勘本」纂立扬州从难一门于南都守职下，应君则不及于难者，故不得并列，而亦不得以正名书。








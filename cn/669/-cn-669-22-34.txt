72　杜淹文中子世家　劉禹錫言王通傳系


杜淹文中子世家：「二子，長福郊，少福畤。」龔氏本載前述長子福奬。劉禹錫撰王質碑云：「文中子生福祚，福祚生勉，勉生怡，怡生潛。」質，潛之季子，爲諫議大夫、給事中，終宣歙觀察使，唐書有傳。福畤之子，見於文藝傳者勔、勮、勃、助、劼、勸。【原注】太原府君召三子而教焉，龔氏注云：「文中子三子：福奬、福祚、福畤。」福奬疑即福郊也。書此以補世家之闕。

【元圻案】杜淹，字執禮，如晦之叔也。附見唐書如晦傳。〇新唐書文藝傳：「王勃，字子安。兄勮，弟助，皆第進士。助，字子功。初，勔、勮、勃皆著才名，故杜易簡稱『三珠樹』。其後助、劼又以文顯。福畤少子勸，亦有文。」〇劉禹錫宣歙池等州都團練觀察處置使宣州刺史王公碑曰：「常侍諱質，字華卿，姓王氏。自秦、漢以還，世多顯名，由今而上十有一代名傑，仕元魏爲并州刺史，子孫因家，遂爲太原祁人。并州六代孫名通，字仲淹，在隋諸儒，唯通能明王道，隱居白牛谿。既没，謚曰文中子。文中生福祚，爲蔡州上蔡主簿。上蔡生勉，舉進士，試賢良，皆上第，仕至河中府寶鼎令。寶鼎即公之曾祖也。祖諱怡，渝州司户參軍。考諱潛，揚州天長縣丞，公其季子也。」〇案舊唐書一百九十上王勃傳止附見勮、勔，而不及助、劼、勸三人，又以勔爲勮之兄，與新唐書不同。杜淹文中子世家并不及勃兄弟，故云「補世家之缺」。






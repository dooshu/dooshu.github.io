与两浙转运史馆孙起居启

窃以古者设记言之官立司过之史职当汗简固君举而必书事及翦桐表王者之无戏爰自分曹两掖通籍九门陪卤簿於林光出参法从接公槐于文石入奉内朝最亲咫尺之顔实草起居之注自非通邱索典坟之学挺忠肃恭懿之姿即何以束带彯缨预周行於螭陛怀铅持椠约鲁史於麟毫允属时英克符师锡起居学士词源沃日文律融春颍水生贤占荀爽无双之誉汉庭发策得平津第一之科外参竹使之符归践石渠之署阅图书于册府方讨典经干盐铁于县官遽商功利自尔陟诤臣七人之列足太仓九岁之储靡施次骨之文而庶邦震肃不假析毫之术而内帑充盈率经义以治财奉诏条而集事爰膺慎简聿副畴咨亟推进秩之恩更赖当官之业昔张苍以列侯之重主郡国之计书杜预以常伯之崇领江淮之转运允资余地兼总外台分南董之官曹运研桑之心术即俟上林朽贯复全盛於西京大辂鸣銮展封崇于东岱便入金鳌之署式挥玉牒之文翘祝之诚实在於此


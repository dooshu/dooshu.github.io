○開言路疏 【 言路】

臣聞宋臣蘇軾曰、天下治亂、出于下情之通塞、至治之極、至于小民皆能自達、大亂之極、至于近臣不能自達、易曰天地交泰、其詞曰上下交而其志同、又曰天地不交否、其詞曰上下不交而天下無邦、夫無邦者、非真無邦也、雖有邦而亡之形具矣、臣不敢遠引前代明王遇災求言之典、伏惟我　太祖高皇帝臨御之時。自公侯以及守令。下至軍民匠役諸色人等。皆得言事。其言中理。即為施行。且或予之官。或給之賞。言不中理亦置而不問。葢誘人使之言也。猶恐人不得盡言。再設登聞鼓于左右長安門外。應有可言之事。許直至御前陳說。所以廣耳目不偏聽。防壅蔽而通下情也。故當是時雖閭閻之間。細微之事。無不周知。天下太平。良有所自。洪惟　皇上嗣承大統、即詔天下凡軍民利病、許諸人直言無隱、臣有以見皇上之心。即　太祖高皇帝求言圖治之心也夫何十數年以來。以言而行賞者固有之、以言而得罪者亦不少。夫在古聖人、獎人使言。人尚不敢。况加人以罪而孰敢言哉。即今妖物傷人。京城騷動。人持兵刃。晝眠夜作。說者曰此陰盛之狀。又曰此胡虜將來寇邊之兆。延今半月之久。無一人敢言。豈非顧望箝結于平時哉。設若有甚于此。亦孰敢言。或得禍亂。不言可知矣。伏望　皇上廓宇宙之量、容涓滴之微、詔六科給事中十三道監察御史及一應官吏軍民人等明言致災之由、殄災之策、不復忌諱、　皇上俯垂霽覽、虛心聽納、如所言果中、即賜施行、以興政治、以厭群望、如所言不中、亦望姑容、如是則言路開、君子進小人退矣、萬事何憂不理、災害何憂不息哉、


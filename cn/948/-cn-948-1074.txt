陆游　泛舟

去去泛轻舠，飘然兴自豪。

叶凋山寺出，溪瘦石桥高。

草径牛羊下，烟村鹳鹤号。

还家一杯酒，未畏暮风饕。

陆游

陆游　泛舟

水长芳洲没，风生钓艇横。

偶寻东埭去，却作北村行。

宿鸟昏方定，流萤雨更明。

归来未觉晚，传漏下重城。

陆游

陆游　泛舟

女墙齾齾带斜晖，短棹还从剡曲归。

林叶经霜浑欲尽，人家近水自相依。

逢迎俗客言多忤，颠沛穷途计易非。

雪里闭门殊不恶，故貂虽弊胜无衣。

陆游

陆游　泛舟

山照澄波发鬱青，新蒲梢上立蜻蜓。

孤舟每为寻诗出，输与渔翁醉不醒。

陆游

陆游　泛舟

水乡元不减吴松，短棹沿洄野兴浓。

郁郁冬青森翠葆，离离夜合散红茸。

村深初度穿林笛，寺近先闻出坞钟。

归路夕阳犹满岸，凭舷一笑览衰容。

陆游


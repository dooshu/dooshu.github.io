释心月　颂古二十一首

兄难兄，弟难弟。

马祖真，只这是。

释心月

释心月　颂古二十一首

各呈见解，互逞机锋。

石火莫及，电光罔通。

抛下拄杖而立，不同草草。

拈起拄杖便行，亦岂匆匆。

释心月

释心月　颂古二十一首

昨日与今日，同中却不同。

狞龙搅沧海，后鹘摩青空。

宗眼明如日，机轮疾似风。

丹霞回首处，遍界觅无踪。

释心月

释心月　颂古二十一首

第一句，言不及。

见利忘锥，何得何失。

拈起放下，翘足而立。

文殊维摩，鎗箭交击。

果不可当，一掌推出。

纵是舜若多神，额头也须汗出。

释心月

释心月　颂古二十一首

普济把定，被庞公痛处一锥。

直得左转右侧，前依后随。

笊篱提起处，相呼作舞诗。

若言依样画猫儿，定把黄金铸子期。

释心月

释心月　颂古二十一首

识得子丑寅卯句，应须继绍此门风。

如王仗剑当堂坐，佛魔俱拂一时空。

释心月

释心月　颂古二十一首

宗门中令嗣，合眼坐禅处。

平地打毬子，急须著眼觑。

两挑挑得上，三筑筑不住。

筑得住依前，辊向毬门去。

释心月

释心月　颂古二十一首

野火炎炎何处起，紫烟红焰便烧人。

须知坐卧经行里，见得无殊用得亲。

释心月

释心月　颂古二十一首

前溪绿涨雨初晴，浮笠波心掌样平。

伎俩由来只如此，放教急急奔前程。

释心月

释心月　颂古二十一首

也大奇，也大奇，卷舒出没看全机。

若非鉴物张华眼，未免随人说是非。

释心月

释心月　颂古二十一首

圣量凡情净尽时，转身无路事还非。

屋檐下过粟畲里，马腹驴胎一道归。

释心月

释心月　颂古二十一首

自家冷暖自家知，祖意西来更问谁。

全体承当全体是，须弥顶上戴须弥。

释心月

释心月　颂古二十一首

不坏身正是，正是不坏身。

适来曲多少，扭得鼻头辛。

释心月

释心月　颂古二十一首

巨岳何曾乏雨土，演若迷头狂未回。

参寻喜有得力句，突晓途中眼未开。

释心月

释心月　颂古二十一首

最好韶山境，烟笼翠色轻。

欲描描未就，猿鸟一声声。

释心月

释心月　颂古二十一首

镜清湖心抛一饵，锦鳞跃浪上钩来。

几乎掣断午头线，引得傍观下钓台。

释心月

释心月　颂古二十一首

国师样子太慈悲，入草何如出草时。

射透九重圣箭子，依前特地隔天涯。

释心月

释心月　颂古二十一首

奇特老尊宿，大无惭愧人。

盘陀石上藕，喜见一番新。

释心月

释心月　颂古二十一首

浑崙拈起好风规，石火明明已较迟。

不落金峰窠窟里，会须赤手讨便宜。

释心月

释心月　颂古二十一首

是身土木无知汉，忍痛声中一皱眉。

好是南山射石虎，纵饶没羽亦徒为。

释心月

释心月　颂古二十一首

龙起沧海，虎出林端。

直下来也，急著眼看。

释心月


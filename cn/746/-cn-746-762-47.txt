卷762_47【杨柳枝词四首】  孙光宪

阊门风暖落花干，飞遍江城雪不寒。

独有晚来临水驿，闲人多凭赤栏干。

有池有榭即濛濛，浸润翻成长养功。

恰似有人长点检，著行排立向春风。

根柢虽然傍浊河，无妨终日近笙歌。

毵毵金带谁堪比，还共黄莺不较多。

万株枯槁怨亡隋，似吊吴台各自垂。

好是淮阴明月里，酒楼横笛不胜吹。


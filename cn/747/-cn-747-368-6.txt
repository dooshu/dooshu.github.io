○沔州秋兴亭记

左阳而舒，在阴而惨，性之常也；履险而栗，涉夷而泰，情之变也。观揖让而退，睹交战而竞，目之感也；闻《韶》、《》而和，聆郑卫而靡，耳之动也。夫其舒则怡，惨则悴，栗则止，泰则通，退则无咎，竞则有悔，和则安乐，靡则忧危，性情耳目，优劣若此。故君子慎居处，谨视听焉。沔州刺史贾载，吾家之良也。理沔州未期月，而政通民和。於听讼堂之西，因高构宇，不出庭户，在霄矣。却负浸，阅吴蜀楼船之殷，览荆衡薮泽之大。自公退食，游焉息焉。图书在左，翰墨在右，鸣琴洋洋，亦有旨酒，性得情迁，耳虚目开。且处动则倦，理倦莫若静；处静则明，惟明以理动。穷则变，变则通，通则久。今沔州灵府怡而神用爽，政是以和。观其前户後牖，顺开阖之义，简也；上栋下宇，无雕斫之饰，俭也。简近於智，俭近於仁，仁智居之，何陋之有？况乎当发生之辰，则攒秀木於高砌，见莺其鸣矣；处台榭之月，则纳清风於洞户，见暑之徂矣。洎摇落之时，则俯颢气於轩槛，见火之流矣；值严凝之序，则目素彩於檐楹，见雪之纷矣。政成讼清，体安心逸，而诗人之兴，常在四时。四时之兴，秋兴最高，因以命亭焉。余自巴邱徵赴宣室，歇鞍棠树之侧，解带竹林之下，嘉其俯仰，美其动息，乃命进牍抽毫以记之。


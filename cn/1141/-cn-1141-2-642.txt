和徐大中丞除夕诗用韵

其一

金门时忆旧郊扉，荏苒风光劝拂衣。
守岁无心长少睡，还山未果愧言归。
春盘倦续椒花颂，乡味携来菰米肥。
京辇灯觞多胜事，相看只恐鬓毛非（时传上元节将赐宴观灯。）。

其二

遣兴时时倚旧醅，欺人日月苦相催。
忍看眼底抛残历，忽梦江头入早梅。
晚节久安生计拙，春风远接故乡来。
论文稍喜存知己，午夜重倾竹叶杯。



○酬贾鹏山人郡内新栽松寓兴见赠二首

（郡内，谓柳州也）

芳朽自为别，（朽，枯也。别，异也。言芳朽各异耳。）无心乃玄功。（玄功，天功。）夭夭日放花，（《诗》：桃之夭夭。）荣耀将安穷？青松遗涧底，（《文选》古诗：离离山上苗，郁郁涧底松。）擢莳兹庭中。（莳，时吏切，别种也。）积雪表明秀，寒花助葱茏。（葱茏，翠色。茏，力工切。）幽贞夙有慕，（《易》：幽人贞吉。《文选》颜延年诗：幼壮困孤介，末暮谢幽贞。谓幽静贞吉之道也。夙，素也。）持以延清风。

无能常闭阁，偶以静见名。奇姿来远山，（奇姿，谓所栽松。）忽似人家生。劲色不改旧，芳心与谁荣？喧卑岂所安，任物非我情。清韵动竽瑟，谐此风中声。


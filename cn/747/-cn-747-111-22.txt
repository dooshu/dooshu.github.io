○委马缟等勘诸经敕

近以遍注石经，雕刻印板，委国学每经差专知业博士儒徒五六人勘读并注，今更於朝官内别差五人充详勘官。太子宾客马缟，太常丞陈观，祠部员外郎兼太常博士段容，太常博士路航，屯田员外郎田敏等，朕以正经事大，不同诸书，虽已委国学差官勘注，盖缘文字极多，尚恐偶有差误，马缟已下，皆是硕儒，各专经业，更令详勘，贵必精研。兼宜委国子监於诸色选人中，召能书人谨楷写出，续付匠人雕刻，每五百纸与减一选，所减等第，优与选转官资。


○代皇太子贺石黾负图表

臣某言：臣闻虞舜五帝也。夏禹三王也，应历数则星昴告期，度水土则河精授象。故知至诚上感，无往而不通；神道曲成，有来而先见。伏惟天皇运斗极，平太阶，漏德泽於海河，散皇明於日月。烟郁郁。鸟兽跄跄，百宝用而银瓮满，五丰而丹甑出。化之远及，阴阳不测之谓神；德之广被，天地无名之曰道。嵩高维岳，洛阳下都，此焉符理之所，古则仙灵之地。伏见洛州牧相王所奏，嵩山下顶封禅坛侧，掘得石龟负图篆文一百六十字者，臣亟闻其言矣。昔者黄辕东省，河献龙书；苍颉南巡，洛呈龟字：古犹今也，其若兹乎！夫惟气挟风霜，文含星象，玉经山上，匪藉旁求；银丹地中，居然暗发。颂国祚之长久，孕育於万八千年；歌卜筮之叶从，牢笼於六十四卦。况复复高临泰室，近控洛坛，伫降王者之封，常有君来之望。由是神工不召，若镌金镂之名；天意潜彰，似刻银绳之篆。岂与玉黾在泰山之上，莫睹其祥；石黾出吴江之右，空传其迹，可同年而语哉？臣才谢元良，忝当储贰，三灵眷命，预闻东序之图；万国欢心，愿奉南山之寿。无任悦豫之至，谨遣某官奉表称庆以闻，臣某诚欢诚喜云云。


◇说王音

邺闻人情，恩深者其养谨，爱至者其求详，夫戚而不见殊，孰能无怨？此《棠棣》、《角弓》之诗所为作也。昔秦伯有千乘之国，而不能容其母弟，《春秋》亦书而讥焉。周召则不然，忠以相辅，义以相匡，同己之亲，等己之尊，不以圣德，独兼国宠，又不为长，专受荣任，分职於陕，并为弼疑。故内无感恨之隙，外无侵侮之羞，俱享天，两荷高名者，盖以此也。窃见成都侯以特进领城门兵，复有诏得举吏如五府，此明诏所欲宠也。将军宜承顺圣意，加异往时，每事凡议，必与及之，指为诚发，出於将军，则孰敢不说谕？昔文侯寤大雁之献，而父子益亲；陈平共壹饭之馔，而将相加欢，所接虽在楹阶，（《汉纪》作「陛」）俎豆之间，其於为国折冲厌难，岂不远哉！窃慕仓唐、陆子之义，所白奥内，唯深察焉。（《汉书·杜邺传》）


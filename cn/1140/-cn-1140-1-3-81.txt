游少林寺记

自洛之嵩必先少室其北麓曰少林寺後魏孝文为胡僧跋陀建枕藉五乳峰旁有甘露台相传跋陀翻经致甘露故名自佛法入中国迄达磨面壁少林传五叶其说大盛故寺称最古名僧远蹟具见唐裴漼碑则天武后尝游幸供祀诗文皆婉秀可观宋楼异三十六峰赋为参寥子书今仆在地累级而上为法堂代推一僧主其席籍名祠部寺後毘卢阁最伟丽初祖庵在西北二里龛达磨影石高三尺广半之肤理眉髯如生世称达磨面壁九年时精神所彻也石故在面壁洞道阻峭故移之山麓云余偕僧雪门奋策寻石洞其北壁稍空可倚立一人即故影石处闻当时二祖立雪断臂亦在此後人作立雪亭寺中非也古求道之士餐风雪狎虎狼捐絶百念而为之故精贯金石学无不成类如此洞栖一头陀敝衣跣足门以纬萧问姓名不荅与之钱不受余叹嘉而去南见鉢盂峰如在掌亟欲登少室僧曰不可登也山旧有金宣宗砦势斗絶一角可攀明末为贼垒事平焚禁二十年无人迹矣峰一名少室山海经曰少室之山有木曰帝休服之不怒又名负黍山今土人但呼御砦云问贝多树不可考藏经阁後有秦槐永乐间亦火矣惟前瞻少室如青玉案林隂山霭与庭柏藤萝苍翠郁蓊心形交静或曰此少室之背也稍东二十里回望舒妍为翡翠屛再转而南过汝州则八九青莲花矣余喜曰固当有异姑记之於少林寺


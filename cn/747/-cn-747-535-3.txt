○说新雨

雨不戾止，距冬迄春。下土嗷嗷，怨归青。天视能审，哀民之甚。民号上诉，忧谷不稔。天初不言，民益凛凛。岁四月中，旱焱烛烛。飞土夺日，游氛溢空。或车或徒，心务不同。为害痛者，不惟在农。居无几何，天乃凭怒，察民无慝，下洗其诉。阴祗告露，阳曜当措。腾龙汨浪，其寐初寤。排六合而上飞，倒百川而下注。悬流浩浩，灵怪相刺。迅雷窃发兮狂电交，声喜辋轴兮气慑日月。惠於鲁而巫止焚，溢於河而夸父不蹶。雨始未作，大人贬食。乃雨既垂，谓君何力。君兹事帝，帝报之德。雨既油油，兆民不识。大田芸芸，溉渠脉分。关中之人，负锸成云。伊农趋时，如项伐秦。天泽汪，与人不仁。穆穆天子，缀旒高视。旱天方霁，王国如绮。南山峨峨，横碧千里。八元挺立，相与而议。昔汤之旱，尧之水。一则九年，一则七祀。力何不戮，祷何不至。浮天赤地，罔不畏死。今纯阳微升，膏泽洪被。於我后之德，与尧汤百倍。断可知矣，时有不肖，泣玉於象魏之下，而窃闻之，敢不志尔。


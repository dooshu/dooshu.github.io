陆游　暮秋

十日都门雨，风烟己暮秋。

甑香新菽粟，篝暖故衣裘。

意气临书健，形骸顾影愁。

何时剡中路，秣蹇憩山邮？

陆游

陆游　暮秋

多雨今秋水渺然，沟溪无处不通船。

山回忽得烟村路，始信桃源是地仙。

陆游

陆游　暮秋

时序中年速，风霜客路长。

孤愁巴月白，清梦楚山苍。

灯暗秋衔壁，钟疏夜殷床。

端居有微禄，不敢恨殊方。

陆游

陆游　暮秋

万里归无策，八年淹此留。

羞蒙子公力，宁倦长卿游。

听雨潇湘夜，飞鹰鄠杜秋。

更须论富贵。此记亦悠悠。

陆游

陆游　暮秋

闲倾清圣浊贤酒，稳泛朝南暮北风。

射的山前云几片，一秋不散伴渔翁。

陆游

陆游　暮秋

百年大耋龙锺日，九月初寒惨淡天。

岭谷高低明野火，村墟远近起炊烟。

陆游

陆游　暮秋

舍前舍後养鱼塘，溪北溪南打稻场。

喜事一双黄蛱蝶，随人往来弄秋光。

陆游

陆游　暮秋

九月山村已骤寒，看云殊怯倚阑干。

一杯浊酒栽培睡，不觉春雷起鼻端。

陆游

陆游　暮秋

清秋又是一年新，满眼丹枫映白苹。

海内故人书断绝，汀洲鸥鹭却心亲。

陆游


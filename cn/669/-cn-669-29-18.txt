18　元祐之黨止七十八人　慶元之黨非黨者甚多　洪景盧言元祐黨籍　慶元黨禁一卷


元祐之黨，劉元城謂止七十八人，後來附益者非也。慶元閻按：「寧宗初即位，乙卯改元。」之黨，黄勉齋名榦，朱子弟子。謂本非黨者甚多，群小欲擠之，借此以爲名耳。

【元圻案】宋費衮梁溪漫志三：「吾州蒼梧先生胡德輝珵，嘗對劉元城歎息張天覺之亡，元城無語，蒼梧疑而問之。元城云：『元祐黨人只是七十八人，後來附益者不是。』又云：『今七十七人都不存，惟某在耳。』元城爲此言時，實宣和六年十月六日也。」〇王明清揮麈後録：「蔡元長使其徒再行編類黨人，刊之於石，名之云『元祐姦黨』，播告天下。但與元長異意者，人無賢否，官無大小，悉列其中，殆三百餘人。有前日力闢元祐之政者，亦饕厠名。」〇洪景盧疏云：「龔敦頤念元祐黨籍諸臣，及建中上書邪等人，多表表立名節，經崇寧禁錮，靖康流離，子孫不能盡存，平生施爲，漫不可考，訪求闕遺，遂成列傳譜述一百卷。凡名在兩籍者三百九人，而書於編者三百五，其不可得而詳者四人而已。」與劉元城之説不同。〇真西山跋蜀人游監簿慶元黨人家乘曰：「慶元初，衆賢盈庭，人稱爲小元祐，而侂胄以區區鶡弁，乃欲祖章、蔡故智，一罔而空之，於是姦黨之名以立。」〇四庫全書目録史部傳記類：「慶元黨禁一卷，滄洲樵叟撰。序稱淳祐乙巳，則作於理宗十八年也。考黨禁起於寧宗慶元二年八月，弛於嘉泰二年二月。是書之作，蓋距弛禁時，又四十四年矣。書中所録僞黨共五十九人，如楊萬里嘗以黨禁罷官，而顧未入籍。薛叔似晚歲改節，依附權奸。皇甫斌猥瑣梯榮，僨軍辱國。侂胄既敗之後，復列名韓黨，與張巖、許及之諸人並遭貶謫，其姓名亦並見此書。豈非趨附者繁，梟鸞並集之一證哉！」






徐偃王

徐偃王。志云。徐君宮人娠而生卵。以為不祥。棄之水濱。獨孤母有犬。名鵠蒼。獵於水濱。得所棄卵。銜以東歸。獨孤母以為異。覆煖之。遂 成兒。生時正偃。故以為名。徐君宮中聞之。乃更錄取。長而仁智。襲君徐國。後鵠蒼臨死。生角而九尾。實黃龍也。偃王又葬之徐界中。今見存狗壟。偃王旣主其國。仁義著聞。欲舟行上國。乃通溝陳蔡之間。得朱弓矢。以己得天瑞。遂因名為弓。自稱徐偃王。江淮諸侯皆伏從。伏從者三十六國。周王聞。遣使乘駟一日至楚。使伐之。偃王仁。不忍殘害其民。為楚所敗。逃走彭城武原縣東山下。百姓隨之者以萬數。後遂名其山為徐山。山上立石室。有神靈。民人祈禱。今皆見存。


○沅江麟

成化七年秋，常德沅江县之东田村民冯贵家牝牛，自孕而生一麟。生时云雾滃合，红光满室。其形畧如鹿，蹄及尾皆如牛，周身有麟，额上一骨锐坚，隐起肉间，盖其角也。初出胎跳跃，人不能制。民愚以为怪物，击之，伤右胁而死。后有识其为麟者，郡守杨宣令取其腊，藏库中。予外祖参议公佐郡日，常命取观，岁久骨肉已化，惟存空皮，麟亦间有脱落。诸姨及仆妾辈皆见之。


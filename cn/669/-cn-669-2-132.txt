132　誣神者殃及三世　易大傳稱謂辨析


漢郊祀志劉向引易大傳曰：「誣神者殃及三世。」愚按：大戴禮本命篇「誣鬼神者罪及二世」，易大傳豈即此篇歟？

【閻按】凡書引易爲今周易所無者，顔師古曰：「蓋易家之别説者。」豈得謂即大戴禮記？

【元圻案】本命篇：「大罪有五：逆天地者罪及五世，誣文武者罪及四世，逆人倫者罪及三世，誣鬼神者罪及二世，殺人者罪止其身。故大罪有五，殺人爲下。」〇宋李心傳丙子學易編曰：「司馬談論六經要旨引『天下殊塗而同歸，一致而百慮』〔一〕，謂之易大傳。此今繫辭下傳中語也，故相承以繫辭爲大傳。然劉向封事引易大傳曰『誣神者殃及三世』，此豈繫辭傳中語乎？意者秦、漢諸儒，自爲易大傳，如伏生尚書大傳之比，其間引繫辭之文，而談不考詳，誤以爲大傳耳。亦猶『差之毫釐，繆以千里』，本易緯之文，而漢儒所引，乃冠以『易曰』二字，鹵莽類此，要不足據也。」

〔一〕「六經要旨」，按中華本史記卷一三〇太史公自序作「六家之要指」。






49　劉歆以律爲下生吕爲上生　律吕上生下生諸説


班固律曆志述劉歆之言，以律爲下生，吕爲上生。案：漢書律曆志：「律吕唱和，以育生成化，歌奏用焉。指顧取象，然後陰陽萬物靡不條鬯該成。故以成之數忖該之積，如法爲一寸，則黄鍾之長也。參分損一，下生林鍾。參分林鍾益一，上生太族。參分太族損一，下生南吕。參分南吕益一，上生姑洗。參分姑洗損一，下生應鍾。參分應鍾益一，上生蕤賓。參分蕤賓損一，下生大吕。參分大吕益一，上生夷則。參分夷則損一，下生夾鍾。參分夾鍾益一，上生亡射。參分亡射損一，下生中吕。陰陽相生，自黄鍾始而左旋，八八爲伍。」注：「張晏曰：『黄鍾長九寸，以二乘九得十八，以三除之得林鍾六寸。其法率如此，當算乃解。』晉灼曰：『蔡邕律曆記「凡陽生陰曰下，陰生陽曰上」也。』」鄭康成以黄鍾三律爲下生，以蕤賓三律爲上生。大司樂注：「天宫夾鍾，陰聲，其相生從陽數，其陽無射。無射上生中吕，中吕與地宫同位，不用也。中吕上生黄鍾〔一〕，黄鍾下生林鍾，林鍾地宫，又不用。林鍾上生大蔟，大蔟下生南吕，南吕與無射同位，又不用。南吕上生姑洗。地宫林鍾，林鍾上生大蔟，大蔟下生南吕，南吕上生姑洗。人宫黄鍾，黄鍾下生林鍾，林鍾地宫，又辟之。林鍾上生大蔟，大蔟下生南吕，南吕與天宫之陽同位，又辟之。南吕上生姑洗，姑洗南吕之合，又辟之。姑洗下生應鍾，應鍾上生蕤賓，蕤賓地宫，林鍾之陽也，又辟之。蕤賓上生大吕。」疏曰：「凡言不用者卑之，凡言辟之者尊之。」梁武帝鍾律緯謂：「班固夾鍾、中吕過於無調，鄭康成有升陽而無降陽。」隋書律曆志上：「梁武帝作鍾律緯，論前代得失。其略云：『按律吕，京、馬、鄭、蔡，至蕤賓，並上生大吕；而班固律曆志，至蕤賓，仍以次下生。若從班義，夾鍾唯長三寸七分有奇，律若過促，則夾鍾之聲成一調，中吕復去調半，是過於無調。仲春孟夏，正相長養，其氣緩，不容短促。求聲索實，班義爲乖。鄭玄又以陰陽六位，次第相生。若如玄義，陰陽相逐生者，止是升陽，其降陽復將何寄？就筮數而論，乾主甲壬而左行，坤主乙癸而右行，故陰陽得有升降之義。陰陽從行者，真性也。六位升降者，象數也。今鄭廼執象數以配真性，故言比而理窮。云九六相生，了不釋十二氣所以相通，鄭之不思，亦已明矣。』」陳用之禮書謂「自子午以左皆上生，子午以右皆下生」，以鄭説爲是。張文饒翼玄曰：「十二月之律以候月，六十日之律以候日。月律當一下一上，依次而生；日律當用蕤賓重上生。司馬遷、劉歆之法，月律也。吕不韋、吕氏春秋季夏紀音律篇：「大聖至理之世，天地之氣，合而生風。日至則月鐘其風以生十二律。仲冬日短至，則生黄鐘；季冬生大吕；孟春生大蔟；仲春生夾鐘；季春生姑洗；孟夏生中吕；仲夏日長至，則生蕤賓；季夏生林鐘；孟秋生夷則；仲秋生南吕；季秋生無射；孟冬生應鐘。天地之風氣正，則十二律定矣。」淮南、天文訓：「黄鍾爲宫，宫者音之君也，故黄鍾位子，其數八十一，主十一月，下生林鍾。林鍾之數五十四，主六月，上生太蔟。太蔟之數七十二，主正月，下生南吕。南吕之數四十八，主八月，上生姑洗。姑洗之數六十四，主三月，下生應鍾。應鍾之數四十二，主十月，上生蕤賓。蕤賓之數五十七，主五月，上生大吕。大吕之數七十六，主十二月，下生夷則。夷則之數五十一，主七月，上生夾鍾。夾鍾之數六十八，主二月，下生無射。無射之數四十五，主九月，上生仲吕。仲吕之數六十，主四月，極不生。」京房後漢書律曆志：「元帝時郎中京房知五聲之音、六律之數，上使韋玄成問，房對：『受學焦延壽。六十律相生之法：以上生下，皆三生二。以下生上，皆三生四。陽下生陰，陰上生陽，終於中吕，而十二律畢矣。中吕上生執始，執始下生去滅，上下相生，終於南事，六十律畢矣。』」〇晉志云：「續漢志具載其六十律準度數，其相生之次與吕覽、淮南同。」之法，日律也。晉志取司馬而非淮南，晉書律曆志上：「在六律爲陽，則當位自得而下生陰，在六吕爲陰，則得其衡而上生於陽，推算之術，無重上生之法也。所謂律取妻，吕生子，陰陽升降，律吕之大經。而遷又言十二律之長，今依淮南九九之數，則蕤賓爲重上。又言五音相生，而以宫生角，角生商，商生徵，徵生羽，羽生宫。求其理用〔二〕，罔見通途。」梁武是京房而非班固，皆非通論。」隋書律曆志：「梁武帝鍾律緯：『案京房六十，準依法推，廼自無差。房妙盡陰陽，其當有以，若非深理難求，便是傳者不習。』」

【元圻案】〔三〕夢溪筆談：「漢志：『陰陽相生，自黄鍾始而左旋，八八爲伍。』八八爲伍者，謂一上生與一下生，相間如此，則自大吕以後，律數皆差，須自蕤賓再上生，方得本數。此八八爲伍之誤也。或曰：律無上生吕之理，但當下生而用獨倍。二説皆通。」〇玉海三十六：「張行成撰翼玄十二篇。」〇四庫全書總目禮類：「禮書一百五十卷，宋陳祥道撰。祥道，字用之，福州人。李薦師友談記稱其元祐七年進禮圖、儀禮註，除館閣校勘，用爲太常博士。宋史則作官至秘書省正字。祥道，王安石客，故多排斥舊説。晁公武、陳振孫皆稱其精博。」

〔一〕「吕」，原作「宫」，據四庫本周禮注疏卷二二春官大司樂改。

〔二〕「理」，原作「利」，據中華本晉書卷一六律曆志上改。

〔三〕「元圻案」，漏標，依文例補。






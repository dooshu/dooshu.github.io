○馬政利病疏 【 邊方馬】

照得本寺歲收各處馬價銀兩起自成化二年、為因南方一二府縣。地不產馬。暫收折色。自後比例者眾日漸加增。當時所積不多。各邊不曾指取。以後間有奏討量與。亦不盡從。緣各邊自有買馬之需。如宣府餘糧。陝西屯田等項銀兩是也、利源一開潰不可塞查得宣府成化二十一年、止奏討銀一萬兩。自弘治十四等年至今、則一十三萬兩矣。大同成化二十年并二十二年、止奏討銀二萬八千三十兩。自弘治十等年至今、則一十六萬五千兩矣。延綏成化年間、止共計銀三萬九千兩。自弘治九年至十八年、則一十萬二千一百九千五兩矣。寧夏弘治十八年以前、節次止討銀二萬一千一百三十兩。弘治十四年至今纔及六年、則巳七萬兩。陝西布政司等處、止是成化二十二年、取銀三千八百八十兩。自弘治元年至今則節次共討過一十五萬九千兩有餘矣。他如甘肅遼東山西等處。各節次奏討過一十一萬五千三百七十二兩。皆數倍於前。可謂費出無經。糜費不貲矣及照本寺寄養順天等府馬匹、起自正統十四年、為因虜寇犯順、馬匹不敷、歲取南北直隸等處馬二萬匹、俵養近圻、以便征調、然本意備京營之用不專謂各邊之資。緣各邊各有行太僕寺苑馬寺所蓄馬匹足備征調故也。其後馬政廢弛、人心狎頑、一遇邊警、輒言馬少、張皇聲勢、奏請紛然、橫議一興、牢不可破、查得宣府自成化十一年至弘治十二年止取馬一萬九千一百三十匹。弘治十四年至正德元年七年之間、卻取過馬二萬一千四百五十匹。大同自成化十一年至弘治七年、止取馬一千九百六十五匹。弘治十二年至正德元年八年之間卻取過馬一萬一千八百三十一匹。除給銀買補者不計。巳數倍於前矣。邊方官軍。每邊鎮宜另設一養馬官員并責以清收地征屯糧以為養馬之費而朝廷或少出金以助之因見京師銀馬。易以邀求。遂將騎操馬匹。不甚愛惜。及至倒死。又不賠償。鎮巡大臣。多闊略文法。豈能一一覈實。把總等官。惟乾沒貨利。豈能一一盡公。甚至貪黷之徒。如近年都督莊鑑侵欺買馬價銀。追賍罷官。亦其一也。其中弊病、難以悉言、若不計處、國家之財物有限、邊方之請求無厭、歲復一歲、何以支持、查得先年邊方討馬、兵部奏勘缺少是實、方行量給、其後不知緣何、不料邊情之緩急、不計內馬之盈虗、隨其奏討之數、輒給與之、而又不復稽考任其耗費、合無該部仍照先年良法、今後奏討者、嚴加覈實、當先嚴邊方馬政奏討自可漸减量為給與、庶幾邊方不敢妄求、　朝廷不致徒費、彼知馬不易得。亦肯調養用心。又查得本寺未收折色以前。邊方止給馬匹。今給銀十萬。作馬萬匹價少馬多。似利於官殊不知馬價銀兩一入軍中既。為有司剋减又為軍士花費及至買馬。所餘幾何價既不多馬何從好隨買隨死。終費官價。隨死隨討。終累　朝廷。原其本心非全為馬合無今後邊方缺馬之時。仍給本色以杜前弊。若謂寄養之馬不敷。聽臣等多方措置又查得各邊俱有餘糧屯田艸塲椿頭等項銀兩以備買馬之費。先年不曾給與本寺銀馬。邊無不足。今歲給益多。邊益不足。何歟。必湏查考。方得其詳。合無兵部奏差風力郎中一員。與同本寺督理少卿前去各邊。查勘前項銀兩。歲入若干。收貯若干。各該城保騎兵若干。有馬者若干。該補者若干。近年本寺發去銀價買馬若干。餘銀若干。給過馬匹某城若干。某堡若干。如有姦弊。聽其參究。事完之日。具數造冊收貯。兵部預知其盈虧多寡之數。臨期請給。易以酌量。若一時動眾興兵。暫添銀馬。不在此數。又查得邊方討馬開稱馬死。或生災病。或因馳逐。理或有之。然不應如是之多。其間豈無作踐瘦損。偷賣私借之弊。並無一字聲說。况生病亦由於水艸之不時。馳死亦由於作止之無節。要在得人專心牧養。豈可盡諉之馬哉。合無兵部行移鎮巡等官。各以暴殄天物為戒。愛惜國馬為心。選委管馬官員。督責養馬軍士。務要飲秣以時。蔭息有地。疾病者委之官醫。作踐者治以軍法。及照本寺奉敕督理少卿、止是每年到邊點閘一次、合無今後點閘二次倒死者皮張騣尾俱有。方准朋賠。買補者齒歲身材相應。方准印烙。但巡點之處。不及大同。緣大同銀馬。一從本寺給與。既有相關。亦合查照。合無敕令兼管。庶幾人皆警畏。事可責成又查得督理京營少卿、奉有敕諭內開、比較百戶指揮都指揮等官、瘦損倒失馬匹、或按月住俸。或奏聞區處、天語丁寧、俱有則例、然遐邇一體、內外一法、合無敕督理少卿宣府大同各城堡等處、悉照京營則例、遵守施行。使邊方將士、惕然悚懼、知　朝廷脩舉馬政、法令嚴明。庶幾變其舊習。以圖後効。又查得陝西各邊、因是地方曠遠、道途艱難、不來取馬止是弘治十七年十八年於平定州給與延綏馬共二千五百匹。其逓年奏討本寺馬價、買補馬匹。不下數十萬兩。及彼處餘糧屯田官地椿頭各項銀兩。亦合查究。前項京營住俸比較事例。亦合通行。但原無本寺官員督理。乞敕兵部另行議處。或者所見謂邊方重地。鎮巡大臣。閫外之事。宜從寬大。若每事較量。多方綜核。邊方將士。恐有不堪。臣等謂團營為京輔之屯。比之邊方尤重。提督極人臣之貴。比之鎮巡尤尊。　朝廷慎重馬政。尚有科道點閘。少卿督理。况邊方乎。葢鎮巡等官。於軍士務結之以恩。臣等典牧之官。正欲裁之以法。固並行而不相悖


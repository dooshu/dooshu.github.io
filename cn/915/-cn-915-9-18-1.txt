◇赠言赋

张云麾问望之美，作牧南蕃，维舟江汉，留连饮饯。发迈有期，会面无日。依依别袂，恨恨江干。古人赠别以言，聊为《赠言赋》曰：

昔人有感於知己，深情投分，如斯已矣。相知势利之闲，实君子之所鄙；静言神交之际，亦难得而具美。岂直鲜其令终，曾自闻其善始。日逾久而益敬，盖惟一人者尔。语同志而好合，谅今古之皆然。苟托御而自说，徐因刍而请前。况英声与茂实，乃绝後而光先。似临潭而对镜，若披雾而睹天。钦爱顾之罔巳，良佩服之在旃。资淑美之上才，超群雄而独峻。德既深於万顷，墙有高乎数仞。思若神而泉涌，文如华而玉振。伊薄躯之固陋，谬摄官於夏。知美锦之难裁，处棼丝而易结。幸中途而遘止，仰旌旆之踟蹰。似德星之东迈，类祥云之西徂。亟留连於河渚，或终宴於城隅。赏既延於宾友，灌亦洽於仆夫。嗟灰官之易逝，慨离袂之云促。惜日车之不驻，恨流影之难续。观善诱而不倦，餐好音而未足。伫浮云之可寄，愿无比乎金玉。（《艺文类聚》三十一）


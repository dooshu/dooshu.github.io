○陳馬房事宜疏 【 馬政】

先生所陳奏俱練達詳明竟以直言故中秘改為省臣省臣出為縣令又復齟齬而去

臣等奉敕清查壩上等馬牛羊房頭畜會同原差太監張鼎。并戶部分管委官主事賈璘等、親詣各倉塲、案行該管官旗、將見在頭畜、從實分別毛齒、即記來歷、具揭開報、公同逐一查驗除揀退不堪者、節經戶兵二部、題奉欽依變賣、并分給皇城四門等處擺隊應用外、見今實在馬駝驢騾牛羊并駒犢共三千九百七十七匹頭隻、查得嘉靖六年、未奉　明旨清查以前、戶部原會派各倉塲料艸大麥豌豆黑豆等料共一十八萬二千一百九十石、艸四百九十六萬三千束、今臣等查點各項頭畜俱有實數。通計一年、該用料三萬九千三百一十五石、七斗八升、艸九十萬一千五百八十四束、比之原數、該减料一十四萬二千八百七十四石、二斗二升、艸四百六萬一千四百十六束、巳經造冊奏繳、及造青冊送憑會計、所據、內外官員、虗增妄報、濫冐侵欺情弊顯然、論法俱難輕貸、緣節奉敕旨、都免查究外、臣等看得自設立馬房以來。迨今百數十年。糜費侵漁。不知凡幾。根盤勢據莫敢誰何。中間雖一清查。旋復沮壞。茲遇　聖明在上方勵精求治。虗巳受言。無復曩時掣肘之患。故臣等叨承任使。得以粗效其愚。勉竣厥事但目前之弊雖巳稍除而將來之憂未能逆料苟非深思遠慮、立為經常一定之法。是塞其流而不漬其源。豈久安之道哉。查得弘治年間給事中許天錫等清查事完、嘗條陳十有四事、該部題覆准行。不幸正德初年沮於權姦、行之未竟。臣等今據所奏參酌時宜、謹陳十事上凟　聖聽、乞下該部看議采而行焉、

計開

一稽實數、臣等竊惟畜馬以資軍國之用、乃以衛民、非以病民也。今各馬房輸納錢糧、皆小民膏血之餘、而典牧者、任意侵欺、浪費無極、計一馬豢養之資。何止破中人十家之產。葢緣會派不稽其實數。放支盡出於內臣。是以其弊至此。乞敕該部通行各馬房經該官員將臣等今次查過實在頭畜、逐一開寫毛色口齒印記來歷、置立文簿、送部用印鈐記、付該管委官收掌、遇有孳生倒死、及該監取回發下等項馬匹、養馬官旗、先行呈報。委官騐過。及報本倉。附簿明白、方准收除。各官攢遇每月赴部註銷之日、就將收除實數。呈報廵清科道官。其艸料每月或五日、或十日一次、委官親自下倉、眼同內外官、明白放支、候至年終、科道官、會同委官、親詣各倉塲、通行查點造冊送部、以憑會計錢糧。庶實數有稽。宿弊可革。貪冐之徒。無從而上下其手矣、

一省虗費、臣惟引重致遠、馬牛之常性、今之所畜者、老死槽櫪、徒費豢養。而無一日之用。然使所支之芻料。盡為馬食。猶之可也。顧錢糧之糜費不訾、而馬牛之耗損益甚。一舉而兩失之豈不尤可惜哉。訪得各馬房馬有支料八升、牛有支料一斗、及艸二束者、以一馬牛而兼數馬牛之食。誠為浪費皆由內外官員假此多支。以為侵剋之資耳。臣等查照該部覆題及弘治年間、給事中許天錫奏內事理、參酌損益、除耕籍牛、曾經上用、其艸料合行照舊關支。及三牛房牛隻、見今每隻日支料三升、艸十斤、別無議處外、其西兒騾馬、并擠乳馬匹與料五升、餘馬俱各料四升、艸一束、駱駝一隻。與料六升、艸一束、其各馬房存留牛隻、并驢騾、俱照三牛房例、定與料三升、艸十斤巳經照數造冊進繳。合無定為定例。通行遵守。仍查弘治年間、該部原題事例、申明侵盜錢糧之禁。敕御馬尚膳二監、轉行提督太監等官、嚴督各該官員、今後馬牛在房務要加意飼秣。除天行時氣外。平時一月之間百匹之內倒死三匹以上者。將內外官軍醫獸參究送法司。治以重罪如提督等官、故縱容隱者、聽科道官指實參奏。使人知警畏則錢糧不至虗費而馬牛亦免橫死矣。

一免會派、臣等看得戶部年年會派、各馬房料艸、俱行山東河南直隸順天等府辦納、動以數百萬計、實用無幾虗費居多今臣等清查明白、頭畜巳有定數。則錢糧宜從減省况前項地方水旱灾傷科役繁重合無勑該部、將嘉靖七年會派之數。除巳徵在官外。其未徵者、量與停止、或通融計算。准作以後年分之数用紓久困之民、抑臣等又有欲言者、各馬房艸塲地土、本為飼秣之資頃年常遣官閱實計有地三萬三千餘頃。其子粒所入、姑以一畝三分計之、巳踰十萬兩之數假令歲收其半。亦自足用比奉　明旨、差官勘用、處置合候、完報之日、令該部計處、每年芻料取給于此其會派之數、盡行蠲除。以後更不必重徵惟　皇上不惑羣議、斷然行之、凋瘵遺黎、不勝幸甚

一减旗軍、看得各馬房旗軍、俱從騰驤寺衛所摘、撥在房專一喂養頭畜、近該戶部覆題、要將多餘之數照先年事例、發回原衛所差、操、臣等查得各房見在旗軍、共四千四十九名、其間役占買閑、比比皆是如壩上馬房、止有馬牛等畜、共二百三十三匹頭隻、卻有軍六百六十一名、冗濫至此極矣。夫設軍以為馬也今馬少軍多。將安用之。且如湖渠馬房、先有牛馬等畜、共七百五十四匹頭隻、今除减退外、尚有四百九十九匹頭隻、然軍士止九十二名、亦不聞有缺少之患、舉此一處以例其餘。則空閑者之多可知矣、國家養軍、歲費糧賞、不知凡幾。豈容置之無用之地。以供私役哉、如蒙敕下該部、將各馬牛羊房軍士盡行查出、照湖渠馬房例、視其馬之多寡、量為存留、其餘悉依原擬、發回衛所差操、俾行伍充實、牧圉專精彼此實為兩便、

一處牛羊、查得弘治十七年給事中許天錫等奏內稱西琉璃廠羊房牲口不多、用一乘田小吏課五尺童數人牧之有餘、今本房添設管事官員數多、艸塲地土、占種殆盡、日支料艸、剋减無遺、養牲旗軍、及民戶私役買閑、頻年糜費財力。養此瘦小牲口。直至倒死、方送光祿寺、皮肉潰壞、不堪祗待、本房官員、又恐死盡無憑、關支料艸、以為侵剋之媒。間令軍民私自買補、或有孳生、亦將冐頂舊數。多係羸小。羔犢日以就斃牲口既無實用錢糧又為虗糜深可痛惜。乞敕該衙門、將見在牛羊、作急取用。免至倒死、靠損公私、艸塲地土。照牛房例、給軍佃種。銀兩付司局收貯。以備光祿寺支買牲口、應用民戶、發回該縣當差、及看得司牲司、司牲局、俱在一處、事務最簡、合將衙門歸併、或裁减官吏、行令帶管等因、臣等今次查點、本房見在牛羊四百七十七隻、據司局官吏開報、俱係光祿寺逓年發下寄養、臣等目擊其羸弱之狀。甚至甫出闌圈。即巳僵仆而死者有之。審得其間情弊。誠如給事中許天錫所言、除將牛羊量行揀退、照依兵部題准事理、送順天府變賣、其存留者、將來瘦損倒死、勢所必至。宜令光祿寺及時取用。仍戒飭本寺。今後遇有解納牲口。務要揀選臕壯者收用。其不堪者退回變易。或仍責令本戶領牧。不必發下寄養。以滋耗費之端。其餘若給種地土、發回民戶、减革衙門官吏、乞下該部查議、悉照原奏施行、其於國計、誠非小補。

一嚴買補、據蕃牧千戶所官蘇鏞、呈稱東直門所裡外牛房、并吳家駝牛房、養牲擠乳、供應膳羞、先年遇有牛隻倒死、負累軍人賠補、成化十四年該所千戶郝端題准、將外牛房、并吳家駝牛房艸塲開墾。與軍耕種每年徵收子粒銀一千二百五十兩、俱本所收貯遇有牛隻倒死、就行買補、惟存湯山草塲、以為牧放之地。正德三等年該尚膳監太監張裕題准、將湯山牧羊艸塲開墾一半、徵收銀兩。修理公廨、續該太監王誠、又將外牛房并吳家駝牛房二處地畝銀兩、俱徵在監收貯、本所官員、並無干預等因、臣等查點過三牛房見在牛四百五十隻、其間瘦損者、不可勝計、徒費糧艸而無實用。緣前項子粒銀兩。歸之內監。輸納。既無簿籍可稽。領買又有剋减之弊。內外官員逓年買補牛隻。專取瘦小者。以充數既利其價賤可以花銷又幸其倒死重復買補此其弊端。誠不可不嚴為禁革。乞敕該部仍照先年事例、將前項地畝并湯山艸塲子粒銀兩、俱令本所自行收貯。置立卷籍自今年為始。將徵收并支用過銀兩。買補過牛隻數目。明白開寫。科道官每年終查點頭畜之時。通行稽考。如有侵剋那移等項情弊、從重參究。其買補牛隻、今後務令收糧主事。眼同本所掌印官、擇取臕壯有乳大牛、不許將瘦小者擡價收買等、又看得壩上壩南壩東、金盞兒甸義北高湖渠、七馬房、各有牛隻、除揀退不堪外、其間略有臕息者、量留七十隻。但馬房本為畜馬。而以養牛。既非所宜。况此牛又不擠乳。供應誠為無用合無行前項馬房、將存留牛隻揀選內有堪以擠乳者。送裏牛房。其餘俱送光祿寺應用以後但有牛隻。俱照前處置。庶幾不糜有用之財。以養無益之物矣。

一革冗員、看得各牛馬羊房、俱設有內官管理、馬匹錢糧、每歲或七八員、或十餘員、其多者至二十餘員、馬少官多。十羊九牧。徒為煩擾。且今頭畜更减於前、錢糧不多。官亦宜省。乞敕該部、查正統等年間各馬房原設內臣額數、如有馬少官多去處、量為裁革。養馬指揮千百戶員數過多者。一體查明。發回本衛所聽候差操。其內臣之中、豈無賢能有志向上者、宜令提督并廵視倉塲科道官察其勤能廉靜者。具奏旌擢。怠玩貪刻者、指實奏聞處治。每年終仍計其畜產之繁耗、以為殿最。懲勸既明。則人知激勵。是亦修舉馬政之一助也。

一禁饋遺、訪得提督等官、每年點視馬匹、所至內外管事人員、盛設酒席欵待、及饋送茶果錢、多至百數十萬、其跟隨識字人役、亦各得分例錢、習以為常、自上而下、交相征取。苟非掊剋侵欺。其財何所自至。是以徵收子粒、則刻剝佃戶。收納料艸。則勒掯商人虗增妄報百計侵漁。其源皆起于此。今馬匹錢糧既有實數。此弊或將不禁自革。然當積弊大壞之餘。而為改弦易轍之舉。立法不可不嚴。慮患不可不至。宜敕該衙門通行禁約、今後敢有仍蹈前弊者、科道官及緝事衙門指實參奏、處以重法。臣等又訪得每年馬匹下塲收放、承委官員、于各州縣僑戶需索銀兩、逓年為害非淺、合無今後但遇下塲時月、該部先行奏請、出榜曉諭、有似前需索者、嚴加懲治。則人心知警。而弊端可絕矣。

一謹防範、臣惟印烙馬牛、所以分別公私、防閑詐偽、關係不為不重、頃者臣等查點過各房馬牛、雖稱有環吉三尖等字樣、其實通無印號。間有一二亦多細淺糢糊、而太監閰洪、奏乞存留、乃假印號相雜為辭、臣等常據所見以折之矣、比聞天閑在內者。亦有盜易之弊。若使防範果嚴。豈應有此。今見在頭畜巳經臣等奏請、重加盪烙、此後如有各處貢賀、及新收孳生馬匹、俱乞及時印烙、每二年或三年一次、提督官通行點視、但有文理細淺者、即為照前再印。庶幾真偽可辨。而姦弊不生矣。

一立公署、看得各馬房錢糧、戶部設有主事分管、緣倉塲去京、或在百里之外、俱無公署可居。各官逐月下倉寓宿內臣私宅、本倉官攢亦無廨宇、每遇收糧隨同主事到彼賃住民房、或二三日事畢、旋即回京、以至錢糧之出納。通不經手。馬牛之肥瘦。邈不相關揆諸事體、深為未便、切見近日在京、尼寺拆毀數多。變賣未盡。合無量為拆卸。前去馬房葢造公廨、以為各官次舍之所。并官攢亦各造與房屋、就彼居住、以便收支。庶不往來道途、致悞公務。

皇明經世文編卷之二百八十九終








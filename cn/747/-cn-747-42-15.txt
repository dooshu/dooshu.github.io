○授李鼎陇右节度使制

勇而有谋，是资兼领，有则益便，实仗宏才。开府仪同三司行凤翔尹兼御史大夫充本府及秦陇兴凤成等州节度观察使保定郡开国公李鼎，成用通明，智略深远。攻守之志，不惮勤劳，报效之诚，无忘夙夜。顷以岐阳近甸，王业大都，爰藉政能，委之镇缉。下车未几，克树奇功，寇盗厎宁，声谣载洽。眷兹陇外，戎马要卫，时属艰虞，尤资式遏。制胜千里，谅在伊人，必当振我师徒，展兹筹画，兼弱攻昧，在此行焉。可持节都督鄯州诸军事鄯州刺史陇右节度营田等使，馀并如故。


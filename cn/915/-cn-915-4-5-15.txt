◇重申制度科品诏（五年七月丙子）

旧令制度，各有科品，欲令百姓务崇节约。遭永初之际，人离荒厄。朝廷躬自菲薄，去绝奢饰，食不兼味，衣无二彩。比年虽获丰穰，尚乏储积，而小人无虑，不图久长，嫁娶送终，纷华靡丽，至有走卒奴婢被绮，著珠玑。京师尚若斯，何以示四远？设张法禁，恳恻分明，而有司惰任，讫不奉行。秋节既立，鸷鸟将用，且复重申，以观后效。（《后汉·安纪》）


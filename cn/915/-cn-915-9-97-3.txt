◇吊震法师亡书

弟子刘之遴顿首和南：泡电倏忽，三相不停，苦空无多，五音宁住，尊师僧正，舍寿阎浮，迁神妙乐。虽乘此宿殖，必登善地，人情怛化，衔疚悲摧，念在三之重，追慕哀恸，缠绵永往，理不可任，柰何柰何。僧正精理特拔，经纶洽通，蔬菲终身，有为略尽，枯槁当年，仪形二众，岂直息心标领，亦为人伦之杰。弟子少长游遇，数纪迄兹，平生敬仰，善友斯寄，衰疾待尽，不获临泄，鲠恸之怀，二三增楚，扶力修彦，迷猥不次，弟子刘之遴顿首和南。（《广弘明集》二十四）


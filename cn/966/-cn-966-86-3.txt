黄文雷　次黄存之东皋韵

艺木东皋下，新荣冒水涯。

锦机分箔闹，青子亚枝斜。

犊角初生笋，龙须正引瓜。

吸清双玉井，留客品尝茶。

黄文雷

黄文雷　次黄存之东皋韵

抱膝东皋下，春风又草庐。

海仙将可见，溪友未宜疏。

楷著祈年疏，闲笺种树书。

西山頮烟雨，容易长嘉蔬。

黄文雷

黄文雷　次黄存之东皋韵

负耒东皋下，沟塍稻秫分。

污邪争一溉，台笠事重耘。

豳雅春称寿，秦讴岁劳勤。

无功虚作传，农绩未如君。

黄文雷

黄文雷　次黄存之东皋韵

挟册东皋下，从人笑未玄。

传真秧马帖，参透牧牛篇。

列岫窗前月，平湖坞外烟。

似蒙稽古力，钟鼎岂其然。

黄文雷


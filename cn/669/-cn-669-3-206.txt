206　周之盛周召畢公爲伯


周之盛也，内諸侯爲伯，爲周、召、畢公之任；周之衰也，外諸侯爲伯，爲齊、晉之霸。三公行二伯之職，以統諸侯，則伯者安得而竊王命〔一〕？

【元圻案】曲禮曰「五官之長曰伯」，鄭注：「五官之長，謂爲三公者。周禮『九命作伯』，二伯分主東西者。」春秋傳曰：「自陝以東，周公主之。自陝以西，召公主之。」〇衞湜禮記集説引吕與叔曰：「唐、虞建官，内有百揆四岳，外有州牧侯伯。王制所謂『八州』、『八伯』，即唐、虞之州牧也。雖周亦謂之牧，太宰所謂『建其牧』，周官所謂『六卿分職以倡九牧』是也。八伯各以其屬屬於天子之老，二人分天下以爲左右，謂之二伯，二伯即唐、虞之四岳也。」愚案：二伯以董正九牧，九牧以董正諸侯，推而至於東夷北狄、西戎南蠻，莫不選其賢者以爲之長，而聽命於牧伯焉。大小有序，内外相維，若網之在綱，若輻之共轂，内憂外患，何從而生哉！

〔一〕「伯」，元刊本作「霸」。






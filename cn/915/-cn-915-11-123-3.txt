◇驳司州断李怜生事

案《法例律》：「诸犯死罪，若祖父母父、母年七十以上，无成人子孙，旁无期亲者，具状上请。流者鞭笞，留养其亲，终则从流。不在原赦之例。」检上请之言，非应府州所决。毒杀人者斩，妻子流，计其所犯，实重馀宪。准之情律，所亏不浅。且怜既怀毒之心，谓不可参邻人伍。计其母在，犹宜阖门投畀，况今死也，引以三年之礼乎？且给假殡葬，足示仁宽，今已卒哭，不合更延。可依法处斩，流其妻子。实足诫彼氓庶，肃是刑章。（《魏书·刑罚志》。河东郡民李怜生行毒药，案以死坐。母丧，州断三年服终后乃行决。司徒参军许琰谓州判为允，主簿李驳。又见《通典》一百六十七。）


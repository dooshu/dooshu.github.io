褒女

褒女者，汉中人也。褒君之后，因以为姓，居汉沔二水之间，幼而好道，冲静无营。既笄，浣纱于氵尽水上，云雨晦冥，若有所感而孕，父母责之，忧患而疾，临终谓其母曰：“死后见葬，愿以牛车载送西山之上。”言讫而终。父母置之车中，未及驾牛，其车自行，逾沔汉二水，横流而渡，直上氵尽口平元山顶，平元即氵尽口化也。家人追之，但见五云如盖，天乐骇空，幢节导从，见女升天而去，及视车中，空棺而已。邑人立祠祭之，水旱祈祷俱验，今氵尽口山顶有双辙迹犹存。其后陈世安亦于此山得道，白日升天。（《太平广记》卷六一）


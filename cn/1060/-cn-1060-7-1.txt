子家子赞【有序】

子家子鲁公族之贤者也仕扵昭公昭公庸愚无足与有为者而子家子从之何久也已为同姓之臣君且亲之义不忍决去也故宁周旋焉迨君死而已矣始昭公与羣小谋季氏子家子谏之不聴及意如被攻屡请而欲以五乗亡也岂其诚心怒私党而骄君志缓公徒之攻以待变耳子家子知之故劝君许之许之则季氏之谋益懈意如虽不成亡而昭公亦可以无出一与之盟而国定矣此子家子之心也比其从亡在外谋事发言度礼处义无一不中节呜呼贤哉公薨防至自干侯従公者皆自坏隤出奔畏季氏雠已也若子家子则意如知其贤且许以従政矣乃不受而逃之従君七年卒而不以利疚其志可不谓仁乎卫献公失国十有二年而复子鲜子展二臣者有力焉然孙甯之得民未若季氏之専且甯喜有志扵逆君矣又当时齐晋尚强国有贤者可动以义不如范鞅梁丘据之贪以无君也而二子乗之易矣不然以子家子之贤得中主辅之虽以强霸可也而复国扵何有夫其力不能康君身而又不足以诛权臣故亦洁其去就尔矣孔子称志士仁人者扵斯人见之然吾惜其终不着扵传岂自坏隤之后遂长往山林以没身耶又怪太史迁书所为贤卿大夫列传甚众顾独遗子家子曽不得与曹沫専诸者比何哉故重论其事为之赞赞曰鲁多君子抑有世臣谁欤遗之自其先君周公伯禽尊贤亲亲蔼蔼子家既忠且仁君亡我従君没我遯明王不兴孰反我雠我志弗遂而终无尤岂无材贤内恤其私从雠如忘弃君如遗我思古人爱莫起之呜呼子家百世之师


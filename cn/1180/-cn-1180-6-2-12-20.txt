答周宗侯西亭言春秋辩疑


儿曹忝窃，猥辱遣贺，深荷雅情。厚惠概不敢当，谨领纱镜及佳刻三种，用承远意，余辄璧诸使者，幸惟原亮。

《春秋》本鲁史旧文，仲尼稍加笔削，盖据事直书，而美恶自见，非有意于褒贬也。自三《传》启穿凿之门，世儒袭见闻之陋，圣人记事之意，寖以弗存，所谓以小人之腹，度君子之心。仆尝欲论著其说而未暇。今读睿制《辩疑》，则多与鄙见相符，盖仆至是可无言已。敬服，敬服！






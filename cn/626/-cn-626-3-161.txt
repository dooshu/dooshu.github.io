盛公子彧九首

【和春愁曲】

鹅黄柳枝扑轻雨，袅断新愁千万缕。

菱花倦拂琐窗间，吹得瑶笙杂莺语。

下床不受春风扶，伤春击碎青珊瑚。

香消玉散绣针涩，闲开五色双氍毹。

离恨难禁情未惬，那肯将心托红叶。

翠帷深护曲阑花，羞杀东家白蝴蝶。

【禽言】

泥滑滑，江南路，雨雨风风怕春暮。

郎行三月未还家，妾心还似郎心苦。

泥滑滑，妾难行，闲阶独步青苔生。

阶前雨歇樱桃发，白日须明照罗袜。

只今世路滑如泥，郎行善保千金躯。

【耙盐词】

（洪武庚戌春，吴中盐涌贵，农家多于水际取水煎之。余因感民生之勤苦者，虽有凶歉，亦不至尘鱼其甑釜也。彼惰其四肢而坐待饥馁者，诚有间矣。故作此诗，以美农之有余力，又以叹有司之不便于民。观风化者，庶几或有采焉。）

朝耙滩上泥，暮煮釜中雪。

妾身煮盐不辞苦，恐郎耙泥筋力竭。

君不见东家阿娇红粉媚，不识耙锄巧梳髻。

昨日典金钗，愁杀官盐价高贵。

【过汉浦塘有感（二首）】

凉飙生绿浦，鸣橹对青山。

感旧人何在，伤秋客未还。

身名难自保，世事故相关。

谁识桃源路，携家老此间。

往岁携妻子，小龙江上村。

主人亲补屋，邻父共开尊。

一别迷云树，重过掩荜门。

欲寻题壁字，呜咽不能言。

【舟次汉浦】

汉浦扬帆秋水高，青山小朵出林梢。

浪开日闪江豚背，草乱风翻水鹤巢。

破产曾无匡国计，辞家徒有故人袍。

长年三老歌相答，一夜霜华入鬓毛。

【夜宿顾墓田家】

夜投顾墓村，霜花吹白门。

灯寒釜烟灭，船聚溪声喧。

仆夫悄不寐，老妪泣且言。

租税急星火，诛求尽鸡豚。

倾囊叹饥岁，接境愁荒原。

十室九逃散，如何卖儿孙。

【春日出南野】

霜晴白沙堤，水色明春衣。

肩舆稳如马，花鸭随人飞。

远碧散霞彩，芳翠开林霏。

土融麦根动，荠菜连田肥。

走觅南村翁，鸡黍宜荆扉。

对酌古柳下，谈笑偶忘归。

【送何彦文归埬水】

东海何郎雪满头，新声一曲擅风流。

酒边苏小西湖路，梦里扬州明月楼。

片片桃花吹画蒨，行行柳色乱春鸥。

可怜冠盖皆尘土，莫倚清尊说旧游。


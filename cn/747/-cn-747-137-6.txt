○蜡祭议

按《月令》，蜡法唯祭天宗。近代蜡五天帝五人帝五地，皆非古典，今并除之。季冬寅日，蜡祭百神於南郊，大明用犊二，笾豆各四，簋登俎各一，神农及伊耆氏各用少牢一，笾豆等与大明同，后稷及五方十二次五官五方田五岳四镇四海四渎以下，方别各用少牢一。其日祭井泉於川泽之下，用羊一。卯日祭社稷於社宫，二十八宿五方之山林川泽邱陵坊衍原隰鳞羽毛介水墉坟邮表猫虎及龙鳞朱鸟白虎元武，方别各用少牢一。每座笾豆各二，簋俎各一。蜡祭凡百八十七座当方年谷不登，则阙其祀。蜡之明日，又祭社稷於社宫，如春秋二仲之礼。


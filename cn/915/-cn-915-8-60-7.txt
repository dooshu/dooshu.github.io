◇奏劾王融

融姿性刚险，立身浮竞，动迹惊群，抗言异类。近塞外微尘，苦求将领，遂招纳不逞，扇诱荒伧，狡算声势，专行权利，反覆唇齿之间，倾动颊舌之内。威福自己，无所忌惮，诽谤朝政，历毁王公，谓己才流，无所推下，事曝远近，使融依源据答。（《南齐书·王融传》，郁林深忿疾融，即位十馀日，收下廷尉狱。然後使中丞孔稚圭倚为奏，又见《南史》二十一。）


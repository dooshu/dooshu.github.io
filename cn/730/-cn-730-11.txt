卷十一 文语


广东文集

予尝撰《广东文集》，其序云："广东居天下之南，故曰南中，亦曰南裔。火之所房，祝融之墟在焉，天下之文明至斯而极。极故其发之也迟，始然于汉，炽于唐于宋，至有明乃照于四方焉，故今天下言文者必称广东。盖其地当日月之所交会，故陶唐曰南交，言乎日月之相交也。日在南则月在北，月在南则日在北，上下相望以为交。生其地者，其人类足智而多文，固日月之精华所吐噏而成者。汉曰日南，举日而月在其中矣。天之阳在南，故曰日南。又其时为夏，辰为午，位为丙午，于卦为火在天上之象。火丽为日，日在天上而天大有。其文明，君子当之，而以文章为富有之业，以大车载而享于天子。此文献金鉴之录、文庄衍义之补、文简格物之通、文襄皇极之畴之所以与皋谟伊训相彪炳也。自洪武迄今，为年三百，文之盛极矣。极而无以会之，使与汉唐以来诸书，其远而为王范、黄恭之所纪述，近而为泰泉、梦菊之所编摩者，悉沦于草莽，文献无稽，斯非后死者之所大惧乎。嗟夫，广东虽一国乎，求文于人，人或不足于文。求人于文，文则有余于人矣。博取而约之，撰为一书，名之曰《广东文集》，使天下人得见岭海之盛于其文。文存而其人因以存，以与《广东通志》相表里，岂非一国人文之大观乎哉。嗟夫，一国之人文，天下之人文也。知天下于一国，知一国于一人。此一人者，其出则必如文献，处则必如文恭者也。典型既往，后学无师，吾安得不为斯文之绪有深虑乎。"又云："先是时吾粤有《岭南文献》一书，吾尝病其文不足，献亦因之，盖因文而求其献耳，非因献而求其文也。斯乃文选之体乎，以言乎文献，则非矣。且岭南之称亦未当，考唐分天下为十道，其曰岭南道者，合广东西、漳浦及安南国境而言也。宋则分广东曰广南东路，广西曰广南西路矣。今而徒曰岭南，则未知其为乐乎，为西乎，且昭代亦分广东为岭南东西三道矣，专言岭而不及海焉。廉、雷二州则为海北道，琼州为海南道矣，专言海而不及岭焉。今而徒曰岭南，则一分巡使者所辖已耳。且广东之地，天下尝以岭海兼称之，今言岭则遗海矣，言海则遗岭矣，或舍岭与海而不言，将称陶唐之南交乎，周之扬粤乎，汉之南越乎，吴晋之交广乎，是皆非今日四封之所至。与本朝命名之实，其亦何以为征。凡为书必明乎书法，生乎唐，则书岭南。生乎宋，则书广南东路。生乎昭代，则必书曰广东，此著述之体也，以尊祖宗之制，以正一代之名，而合乎国史，其道端在乎是。且广东之文始尉佗，然佗真定人，或中国人相辅者为之，未必南武人之所作。即高固为相，尝以铎氏微进楚王，亦未闻有文可称。吾尝谓广东以文事知名自高固始，谓其能以春秋事君也，武事知名则始梅鋗，鋗亦无文。然则文其以汉之陈元为始乎。其请立左氏一疏，大有功圣经。次则杨孚有请均行三年通丧一疏，即其《南裔异物志》，辞旨古奥，散见他书，搜辑之亦可以为广东文之权舆。今徒以曲江冠简端，抑疏矣。嗟夫，广东自汉至明千有余年，名卿钜公之辈出，醇儒逸士之蝉连，操觚染翰，多有存书。其或入告之嘉谟，或谈道之粹论，或高文典册，纪载功勋，或短章数行，昭彰懿行。其义皆系于人伦，其事多裨乎国史。作者深衷，鬼神可质，岂可挂一漏十，令其泯没无传。将一邦人物之盛，著作之宏多，反不如珰珠翠羽，犀象珊瑚，水沉伽楠诸珍怪，犹能尽见于世，是岂有志好古敏求者之所忍乎。大均尝臆度之，大约大家数十，名家数百，近而穗城，远而琼甸，及此兵火之余，搜罗残缺，出于壁中，求之枕上，犹可十而得五，一以慰孝子慈孙之心，一以开后生晚学之闻见。苟以卷帙浩繁为惮，务存简略，使先哲精神所注，耳目所存，虽有至文，不能溢乎数篇之外，如此即欲天下人尽征其文，已不可得，况于献乎。然欲多载乎文以资观者之厌饫，而其文分体而不分人，人存其名而不存其事实，又以文选之实而冒夫文献之名，名文献实则文选，斯则大均之所不敢出也。若专以识夫献焉，将如吾学编、列卿记、名臣言行录、献征献实二录、人物考之类，以献为主，文为客，斯则《史记》之流，又大均之孤陋寡闻所未能也。无已，则以张天如所撰汉魏百名家为例可乎？其例也，人各一集，集分诸体，体不必兼，即一体亦成一集。不成一集，则以其可附者附之，稍加裁择，咸使雅驯。一篇一字，亦必以内圣外王为归，痛绝释老之言，阴寓春秋之法。书成，总计三百余卷。集皆有原序、新序或书后，集末则以本传、行状、墓志附焉，俾其人生平本末尽见，易以考求。统名曰《广东文集》，分名则曰某人集。有谥称谥不称官，以朝廷之易名为尊也。无谥乃称官，官以其代之官，以一王之制，不可乱也。官又以所赠之官，荣君恤也。无官则称处士，重高节也。非处士则或称生员、贡、监生，以其尝欲求仕也。或称举人、进士，以其将出而仕者也。某某子与别号不称，以非其祖父之所命也。其集外诸家著书，非文体者，约有百余种，若丘文庄之《大学衍义补》，湛文简之《格物通》、《周易测》、《二礼经传测》、《非老》、《非杨》，黄宗大之《皇极经世传》，黄文裕之《乐典》，王光禄之《正学观水记》诸书，虽为体博大，为理精微，可以羽翼《圣经贤传》，概不编入，将别汇为《广东丛书》一部，俾与《广东文集》并悬日月，垂之无穷焉。斯二书也，丛书无所去取，贵大全也。《文集》中十汰二三，然亦宁宽毋严。盖以一省之书，非海涵岳负，无物不具，不足以称厥地灵，昭山海之精华，成人文之渊薮。即或瑕瑜不掩，弥见大家，譬之罗浮瑶石中有粗砾焉，不足以损其瑰丽也；旸谷扶桑上有槁枝焉，不足以累其轮囷也。嗟夫。广东者，吾之乡也，一桑梓且犹恭敬，况于文章之美乎。文者道之显者也，恭敬其文，所以恭敬其道。道在于吾乡之人，吾得由其文而见之，以为尚友之资，以为畜德之本，岂非吾之所以为学者乎。其不能一一镂版以传，则以贫也，有所待于有力者也。然予将终身以之，若愚公之徙太行，精卫之填东海，不以其力之不足而中辍也，知者鉴诸。"

尉佗书

南越文章，以尉佗为始。所上汉文帝书，辞甚醇雅，其中国人代为之耶，抑出于南越人之手也。文帝曰："朕高皇帝侧室之子也。以王侯吏不释之故，不得不立也。"佗亦曰："老夫故粤吏也，妄窃帝号，聊以自娱也。"盖文帝有舜禹有天下不与之心，佗亦有文王事殷之德，君臣之间，以至诚感应，如响与声，信一时之盛事也。论者以文帝赐佗书，纯作家人父子语，不用欺，亦不示恩，所谓以德服人。然亦佗明哲炳于几先，故能变逆为顺，以相安于无事耳。噫，文之不可以已也如是哉。予譔《广东文选》以佗始，佗孙胡次之，重其文，亦重其智也。

粤人著述源流

汉议郎陈元，以《春秋》、《易》名家。其后有士燮者，生封川，与元同里，撰有《春秋左氏注》，陈国袁徽尝称其简练精微有师说。燮后有番禺董正，年十五通《毛诗》、三传《春秋》，知名公府。有南海王范，搜罗典故，为《交广春秋》，史称其事赡词密，谓交广之有纪载自范始。有黄恭亦南海人，以王氏《交广春秋》多所遗漏，乃为王氏《交广春秋》补遗。其论尹牙、丁茂、朱崖令女，皆以《左氏春秋》为断，后复广为《十三州记》。世以其书与杨孚《南裔异物志》、《临海水土记》并传。其族子整，博洽工文词，有集十卷，此吾广著述之源流也。而元父钦，得黎阳贾护之传，直接虞卿、荀况、张苍、贾谊、贯公、贯长卿、张禹、尹更始、尹咸、翟方进、胡常之一脉，源远流长。尝撰为陈氏《春秋》以自别，而《通志》谓陈元有《左氏训诂》及集若干卷，不言陈钦，岂元之所著，多其父未竟之业耶。嗟夫，《春秋》者，圣人心志之所存，其微言奥指，通之者自丘明、公、谷而外，鲜有其人。粤处炎荒，去古帝王都会最远，固声教所不能先及者也。乃其士君子向学之初，即知诵法孔子，服习《春秋》，始则高固发其源，继则元父子疏其委，其家法教授，流风余泽之所遗犹能使乡闾后进若王范、黄恭诸人，笃好著书，属辞比事，多以《春秋》为名。此其继往开来之功，诚吾粤人文之大宗，所宜俎豆之勿衰者也。元所撰，自请立左氏学宫与请勿督察三公二疏而外，有承诏与范升辩难书十余道。其子坚卿，亦有文章名，能传祖父之业。噫嘻，陈氏盖三世为儒林之英也哉。

郭从事碑

东汉郭从事苍，字伯起，曲江人，以博学能文举茂才，为荆州从事。灵帝熹平三年，桂阳太守周某，开导昌乐泷，治崳为夷，以便舟楫，郡民颂之。从事为撰神汉桂阳太守周府君功勋记铭，曲江长区祉勒石泷上，至今知周府君之功，以此碑也。府君庙，在乐昌县西北一百八十里武溪之上。武溪者，伏波将军马援南征时，其门人袁寄生善吹笛，援作歌以和之，名曰武溪深者是也。武溪之源，出湖广临武。唐时名昌乐泷，泷有六，今名六泷。其曰韩泷者，以昌黎韩愈尝至其上作《泷吏诗》，故名。府君祠在韩泷上，祠旁祀愈及任嚣，以泷口有城，嚣所治也。碑旧在府君庙中，碑末有云："太和九年五月重修"，欧阳文忠《集古目录跋》云。此君简汉书无之，今碑石缺亡，其名惜乎遂不见于世也。然碑文原云："府君字君光。"不言其名。而宋蒋之奇则谓府君名煜，其续武溪深词有云："飞湍瀑流泻云岑，砰激百两雷车音。"吾闻神汉之初始开斸，使君姓周其名煜。嗟乎，府君之功，以从事之文而传，而其名偏不可考。或云憬，或云昕，憬或作暻，则皆以讹传讹而已。从事碑文甚奇古，六泷山水之胜，形容殆尽，其才亦扬雄之亚云。

赵进士文

赵进士德，海阳人。唐元和间，韩愈刺潮州，牒请摄尉海阳为衙推官，专勾当州学督生徒，于时潮之学者，翕然奋兴，以进士明经贡于王庭者，岁有其人。苏轼云：始潮之人未知学，公命进士赵德为之师，自是潮之人笃于文行，延及齐民，至于今号称易治。是也。愈尝以平生所为文授德，德饥餐渴饮其中，沛然满足，因为文录序一篇，愈见而称善。比愈改官袁州，欲与俱行。谢不往，愈益高其风操，作诗相别。有云："我迁于揭阳，有子可与娱。心平而行高，两通诗与书。婆娑海水南，簸弄明月珠。及我迁宜春，意欲携以俱。摆头笑且言，我岂不足欤。人心未尝同，不可一理区。宜各从所务，未用相贤愚。"自愈入粤，所与交游贤士，德与区册、区弘三人而外，邈无闻焉。而弘尤与周旋久，愈迁法曹时，送至荆门。其后入为博士，弘随愈至丹阳而别，于是愈有《送弘南归诗》，张籍亦有诗送弘。而德乃独徜徉洲屿，以道自娱，致愈有簸弄明珠之羡，其相知也深矣。论者谓弘即册也，其从愈修业摛文，粹然一出于正。比于乐王侯葩，皆可谓能自得师。而德崛起海隅，节概文章，卓有植立，为潮学者之所宗，固非待昌黎而后兴者。今以配享韩山，称为天水先生，俎豆勿替。噫嘻，其亦豪杰之士也哉。潮之文自德而始，有文录一序，可与《昌黎集》并传。

《刘御史集》

自韩昌黎入粤，粤之人士与之游，而因以知名于世者，在海阳则有赵德，在南海则有区册、区弘。于时昌黎于德有牒，又有诗以别之，于册有序，于弘亦有诗送之，至今粤人以为荣。若曲江刘君轲者，其在匡庐，梦书生遗二鸡子事甚奇。昌黎过韶时，尝欲为文以传之不果。君故能文，当时与韩、柳齐名。学士大夫之称韩、柳者，未尝不言及君。上京时，白乐天以书荐之于庾补阙、杜拾遗、元员外、牛侍御、萧正字、杨主簿兄弟，称君为人慕孟轲，为文慕扬雄、司马迁。所著若《翼孟》，若《豢龙子》，若杂文，于圣人之旨，作者之风，皆往往而得，于是君名动一时。人谓曲江公之后，岭南复有君接武其人云。君生平问学多得力于朋友，为僧时，师月华寺惠朗禅师，即大小朗也。居罗浮，师寿春杨生，讲授《春秋》。在东林，则与隐者茅君游，又与扶风马植交善。植尝称其文为韩愈之流，疏荐于朝，君由此官至御史者也。先是时，君事黄老求轻举，继又参学浮图，习《南山疏钞》、《百法论》诸书，得其指归。已而尽吐弃之，专心儒述，直求三代圣王之道于春秋，得《春秋》之精微于三传。盖其睿智过人，非昌黎所谓魁奇而迷溺者可比也。昌黎尝以郴之为州，其忠信材德之民，不可多见。今曲江亦郴之接壤也。君生其间，于异端之中，入而能出。廖师虽或与游而不以告，而昌黎已深知之，其亦可以无憾于衡岳之精灵也已。君之祖，自淮入湘，其父服贾郴、桂，因生君曲江。君弱龄好学，博洽群书，遂以玉声如乐诗举进士。曲江之举进士，盖自君始。嗟夫，天地之气，自西北而东南，闽之建州，吾粤之曲江，亦西北也。汉之时，吾粤文始于西，为陈钦、陈元父子。唐之时，吾粤文始于北，为张文献与君。文献与君，其又为粤北之终而南之始者也。君所著书，若《三传指要》，若《汉书古史》，若《黄中通理》，若《隋鉴》，若《三禅五革》及《翼孟》、《豢龙子》，皆亡。仅存者文十余篇，予录之为《刘御史集》。

钟左丞文

钟左丞允章，番禺人，南汉主刘晟喜其才思敏捷，诰敕碑记，多命为之。游碧落洞，有《云华御室记》，游罗浮，有《蓬莱上界诗》，皆见褒赏。拜工部郎中知制诰，声名藉甚。其后刘鋹于罗浮黄龙洞建天华宫，亦使为记，今不传，传其《云华御室》一记而已。南汉五十余年无文章，惟左丞微见华藻，其藏于刘䶮墓所谓康陵碑者，则翰林学士知制诰正议大夫尚书右丞相卢应敕所撰，殊不工。然吾考鋹时曲江有刘宾王者，撰《南汉国史》十二卷，亦曰《刘氏兴亡录》，此书必有文采可观，惜乎不传，想欧阳《五代史》亦颇采用其说也。

易史

黎美周读《易》，每以史系之，以爻配事，以事例爻。自谓不烦太卜立筮、詹尹拂龟，吉凶瞭如，其明炳烛。张天如谓孔子忧时之作，挹损褒讳，莫如《春秋》，深切著明，莫如《易》。后人以《春秋》言治乱，不若以《易》言治乱之尤长。故《易史》不可以不作。《易史》美周未有成书，予尝欲踵为之。

日本遗书

日本之学始徐福。欧阳公诗云："徐福去时书未焚，遗书百篇今尚存。"归善叶春及常上疏，请于纂修正史之日，檄至倭国，搜寻三代以前古书，或犹有什一之存，此议甚高。

二礼

甘泉先生尝谓《礼》二而已矣，曰《曲礼》，曰《仪礼》。孔子曰经礼三百，曲礼三千。子思子曰礼仪三百，威仪三千。威仪其《曲礼》乎，礼仪其《仪礼》乎，乃于读《礼》之后，进少仪参《曲礼》为上经，而《仪礼》为下经，定《冠义》等十六篇为《仪礼》正传，其《王制》等二十三篇杂记不可以分系者，为二礼杂传通传。又别小戴《郊特牲》等五篇，与大戴《公符》等四篇，为《仪礼》逸经传。编既成，名曰《二礼经传测》。而吴文正之三礼，与二戴之全篇章句，补《仪礼》之缺者，则皆在所不取焉。

补乐经

甘泉谓礼之起在节文，节文者礼之经也。乐之起在度数，度数者乐之经也。节文者升降揖让之谓也，度数者律吕声音之谓也。二礼之缺，予既已正之经传矣。乐经之缺，自年四十而致意焉。间取诸家律吕之说，而损益更张以文之，拟为《古乐经》一篇，而以《乐记》诸见于载藉者列于后，以为之传。经以定其度数，传以发其义理，而乐其可知矣。又谓《乐经》之散亡久矣，《乐记》之言，盖孔门弟子及秦汉间诸儒所记，以发挥古乐之义者也。中多精妙之言，然每每以礼乐对言之，非专传乐也。故予以《乐记》为乐传，不以为经。盖古谓传为记，如《仪礼》中多有记字，亦其传也。

《乐典》

香山黄文裕公，尝谓乐本于太极，函三为一，五声协五行，即《河图》也。八音合八卦，即《洛书》也。乃综核群籍，以《周礼·大司乐》为主，证以《乐记》，暨朱子、蔡氏诸编，登歌下管，参诸诗书，无一不合。羽水知崇，徵火礼卑。西汉以前，知音者类能道之。于是立乐均，述乐义，详载名物度数，而阐明其理。合《大司乐》、《乐记》、《诗乐》共三十六卷，名为《乐典》，多扩前哲之所未发者。张文襄谓《乐典》一书，箫韶可以复闻，而公尝示门人以所制琴、瑟、钟、磬、管、笛、笙、箫，皆分宫商以倡和。一日奏乐，有两雉自天而下，和鸣飞去，盖文明之瑞应云。吾粤先辈多明于礼乐之原，公《乐典》而外，若湛甘泉有《补乐经》、梁东溪有《乐书》，各若干卷。《乐书》今散佚矣，《乐典》、《补乐经》犹存，圣君贤相欲兴起古乐，其必有取于是夫。

《古小学》

甘泉谓古者小学大学皆有书。小学乃童子事，大学乃大人事。大学书杂于《戴记》中，程子既表章之。小学书今已残阙，散见于《礼记》诸篇，尚未有人简出复为一书。于是取《礼记》诸篇有小学事者，分为《蒙养洒扫》、《应对进退》、《事亲敬长》、《隆师亲友》、《礼乐》、《射御》、《书数》，凡七篇，有胎教之道，有接子见子之礼，有辅养太子之道，法通乎天子元子众子之事。其文则古，其事则小子之事，不敢以大人之事参之，恐其躐也。不敢以今文参之，恐其混也。书成，名曰《古小学》云。是书未成，予亦将继公之志。

《大学衍义补》

郭光禄梦菊，谓我粤士人释褐读中秘书，昔罕其俦。《尔雅》浩潏若丘仲深，藻泽璀璨如黄才伯，咸蔚为时宗工。然《衍义补》一书，尤足徵经世宏抱，则才伯逊席焉。才伯谓文庄公绩学修辞，直宗子朱子，而仰视圣祖睿制以为则，盎然而春阳和，炳然而象纬明，绳然如山河两戒相终始，真治世之文也。惜入辅已晚，平生德业之蕴，惟《大学衍义补》一编而已，盖惜之也。公进《大学衍义补》时，宪庙甚喜，谓有功于《大学》不小，以一部敕公建楼藏之。噫嘻，亦荣矣哉。

《三字经》

归善杨肖斋传芳，有《性理五经》、《子史摘要》，著为四字七字经行世，今不存。其童蒙所诵《三字经》，乃宋末区适子所撰。适子顺德登洲人，字正叔，入元抗节不仕，或问之曰："吾南人操南音，安能与达鲁花赤俯仰耶。"

《朱子学的》

丘文庄有《朱子学的》一书，分九篇以拟《论语》。其言曰："王通自著书以己拟孔子。愚则采辑朱子语，而窃推之以继孔子之后，非效通也，效曾子、有子之门人也，岂谓僣哉。"

晦翁学验

东莞林南川先生，尝取《朱子大全》读之，见其多有自悔之言，因知朱子之学，其所以悔者，乃其所以进，暮年体认，盖有人不及知而己独觉者矣。因取其警切要会录之，名曰《晦翁学验》。是书不存，予亦欲补为之。

壸教

《壸教》者，宋南海人梁观国所撰，凡十五卷。授其女弟为师，使训闾巷童女，以守礼法。真德秀、胡寅常称其书。明归善叶时，又尝著《阳礼书》以教子，《阴礼书》以教女若妇。诸女归，书醮辞于筴，令习之。祭祀，夫妇洒扫涤器，菹醢必亲。朔望先生率男，孺人率女妇谒祠，退，登堂相拜，乃据坐，儿女上谒受教。及儿女长，两人春秋高矣。日揖让如宾，诞迭宾主再拜上寿，然后儿女更上寿，尽欢而罢。故叶春及称之云："惠江之学，造于夫妇，盖以身行其《壸教》者。"又香山黄佐有《姆训》一书，以内则、曲礼、诗传为主，而《列女传》、《女戒》、《家范》，皆采入焉，皆淑正风化之要典也。

《疑耀》

《疑耀》者，博罗张萱所撰，坊刻以为李贽，非也。中有称予乡海忠介语，又萱不喜佛，《疑耀》中辞多辟佛，谓列子述孔子言。西方有圣人，西方圣人，即诗之西方美人，盖周文王也。此非贽之言，明甚。

同文编

南海庞公嵩，为曲靖太守，以云南滇池迤东、迤西，伯夷、猡、缅之俗，人各异音，书各殊字，致伦攵行秽，娶婚同姓，兄收弟妇，弟室兄妻，习以为常。行之者自诿蛮夷，而吾之治之者，亦以蛮夷待之，此非圣人有教无类之至意也。尝欲为同文编，首刻《三字经》以训夷童，次刻《圣谕》及《大明律》中关系人伦者，以训夷黎庶。因地审音，别为三类。大书汉字于前，附注夷字于下。一教曲靖、寻甸、武定、猡猡，一教迤东八百、老过、车里、孟良，一教迤西木邦、孟密、麓川，缅甸、于崖、南甸、陇川、孟定，使之幼习壮观，语由短以入长，文因浅以入奥，咸知圣字之可学，王道之易从。又以夷人无姓，止以者字阿字起音，以者一、者二、阿骂、阿遮等为名，彼此相同，不能辨别。欲奏请赐姓一千余字，多造红牌，刊刻赐姓于上，但无姓而原系一祖相同者，给以一牌。祖宗多异者，给以各牌，俾之定以为姓，永远勿易。有迁徙者，察明乃许寄居，仍禁不得同姓为婚，有犯者杖断离异，此亦正蛮风之一助云。予谓推其说以教吾粤之傜、僮、黎、岐，亦无不可。

外志

叶石洞作《肇庆志》，其外志论云，无不覆帱，天道也。如天之无不覆帱，王道也。王者无外，志有外何，因其外而外之。孰外，仙也，释也，傜也，僮也，皆外也。仙、释、傜、僮之为外何，仙、释蔑弃人伦，而诡言出世，傜、僮傲狠王法，而自异齐民，皆外于圣人之教明王之治者也，故外之。然则遂外之乎，固将内之也。外而曰内之何，《易》称显比，《书》曰并生，《春秋》大一统，归斯受之而已。是故志而外之，所以明有义也。外而志之，所以明有仁也，仁义立而王道备矣。

《极衍》

周杰，南海人，唐开成中进士，精历算。著《极衍》二十四篇，以究天下之数。占岭南可以避地，弃官而归。刘䶮问国祚修短，杰筮之，得比之复。曰，卦有二土，土数生于五，成于十，二五相比，以岁言之，当五百五十，䶮大喜。䶮以梁贞明三年僣号，至宋开宝四年国灭，止五十五年，盖杰举成数以避害云。

二铁塔铭

广州光寿寺，有二铁塔。其在乐者，南汉主刘鋹所造，最下一层铭云："大汉皇帝，以大宝十年丁卯岁，敕有司用乌金铸造千佛宝塔壹所七层，并相轮莲花座高二丈二尺。保龙躬有庆，祈凤历无疆，万方咸底于清平，八表永承于交泰，以四月乾德节设斋，庆赞谨记。"塔南面之左铭云："内殿大僧录教中大法师金紫光禄大夫捡挍工部尚书晓真大师沙门监造。"南面之右铭云："教中大法师内供奉讲经首座金紫光禄大夫捡挍工部尚书宝法大师沙门监造。"北面之左铭云："教中大法师内供奉金紫光禄大夫捡挍工部尚书□□大法师沙门监造。"西面之前铭阙。北面之右铭云："教中大法师金紫光禄大夫捡挍工部尚书□□沙门监造。"东面之左铭云："都监住持秀华宫使上将军上柱国□伯食邑十万户□□监造。"塔之在西者有铭云："玉清宫使德陵使龙德宫使开府仪同三司行内侍监上柱国龚澄枢，同女弟子邓氏三十三娘，以大宝六年岁次癸丑，五月壬子朔，十七日戊辰铸造，永充供养。"其东塔雕刻盘龙，西者惟宝莲花，而高大相等。秀水朱氏有书光孝寺铁塔记跋云："呜呼，僣窃之主，未有愚于刘鋹者也。谓群臣有家室顾子孙，惟宦者可信，不知其植党纳贿更甚焉。铁塔建自大宝十年，凡七层，合相轮莲花座崇二丈有二尺，观其列名，皆宦者也。当其时，鋹又范铜为己像，并肖诸子，列于天庆观，而今已亡之。盖金石刻之传于世，金之用博，故其铄也易。"以予所见，自唐以来，惟景云观、法性寺二钟铭及是塔记而已。

秋痕

陈文忠在礼部时，所见朝廷大小政事，随书之以遗子弟，凡十九首，名之曰《秋痕》，中有可补国史者。其后在刑部狱，欲取文王以下人事稍著者，编为狱史，以刿心不果。

《赤雅》

邝湛若上元跨马，值南海黄令先行幰，下骑弗及，令怒拘之。梁御史森琅为讲罪弗释，湛若微吟曰："骑驴适值华阴令，失马还同塞上翁。"弃家走粤西，登陟鬼门铜柱之间，遍游诸岑及蓝、胡、侯、盘四姓土司，为傜女执兵符者云亸娘之客。尝纪其山川风土仪物，及女君天姬队歌舞战阵之制，为《赤雅》一书。奇怪若《山海经》、《齐谐》，华藻若《西京杂记》。其逑征诸诗，多与《赤雅》相表里，好事者竞传于世。吾览之，如诸岑为汉将军岑彭之后，世为粤西君长，雄据蛮中。妇女亦称酋帅，岁时祭祀，以面为吴将军汉首，以代牺牲。而伏波苗裔，世称马流人，皆史书所未及载，亦一异也。

张孟奇所著

博罗张萱孟奇所著，有《汇经》、《汇史》、《史余》、《汇雅》、《闻见录》、《古韵心口语》诸书，凡千余卷。语人曰：世人贵远而贱近，吾且藏之罗浮石室中，百世下有同好者俟之。不尔，吾当还之于造化。孟奇诸书，兵火后散佚殆尽，惟《西园汇集》、《疑耀》二书犹存。噫，岂其还之于造化耶。

谶

罗浮旧志云：后唐明宗天成中，罗浮掘得古剑，有篆文曰："丁与水同宫，王将口耳同。尹来居口上，山岫护重重。"以献南汉主刘䶮，国人莫之辨。及宋平广南，竞传其言。知者云：宋太祖以丁亥年降生，是丁水同宫也，于文口耳王为圣，尹口为君，重山为出，盖丁亥年圣君出也。又刘䶮营构宫室，得石谶，有古篆十六，其文曰："人人有一，山山值牛。兔丝吞骨，盖海承刘。"解者云：人人有一，大人也。山山，出也。值牛者，䶮建汉国岁在丑也。兔丝者，晟袭位岁在卯也。吞骨者，灭诸弟也。越人以天水为赵，为盖海，指宋国姓也。承刘者，言宋受刘氏降也。及刘鋹时，多火灾，令民家贮水，号防火大桶。时有童谣曰："羊头二四日，天雨至。"解者以羊者未之神，是岁辛未二月四日鋹国亡。又谓宋以火德王，房为宋分，天雨犹天水也，又王师如雨之义也。又侬智高为狄宣抚所败，先有童谣云："农家种。籴家收。"

土言

广州谓平人曰佬，亦曰獠，贱称也。《北史》：周文帝讨诸獠，以其生口为贱隶，谓之压獠，威压之也。谓平人之妻曰夫娘，夫娘之称颇古，刘宋、萧齐，崇尚佛法，阁内夫娘令持戒，夫娘谓夫人娘子也，广州则以为有夫之娘也。东莞女子，未字者称曰大娘，已字称小娘，众中有已字、未字，则合称曰大小娘。广州谓新妇曰心抱，谓妇人娠者曰有欢喜，免〈亻身〉而未弥月曰坐月，亦曰受月，谓子曰崽。《水经注》："弱年崽子。"是也。谓云孙曰〈行中加｛山黑｝〉，玄孙曰塞，息讹为塞也。谓父曰爸，曰爹。《南史》："湘东王，人之爹。"是也。阳春谓外祖父曰翁爹，外祖母曰婆爹，自称则曰侬。高明谓外祖父曰公低，外祖母曰婆低。东莞谓曾祖曰白公，曾祖母曰白婆，或止称曰阿白。广州谓母曰妳，亦曰妈，妈者，母之转声，即母也，亦曰〈母巴〉。凡雌物皆曰〈母巴〉，谓西北风亦曰〈母巴〉，盖飓与瘴皆名母，故西北风亦曰〈母巴〉也。妇谓舅姑曰大人公、大人婆，亦曰家公、家婆。贾谊曰"与公并倨"，《列子》曰"家公执席"。是也。子女谓其祖父曰亚公，祖母曰亚婆，母之父曰外公，母之母曰外婆，母之兄弟曰舅父，母之兄弟妻曰妗母，母之叔伯父母曰叔公，曰叔婆。孙谓祖母之兄弟及妻曰舅公，曰妗婆，谓从嫁老妇曰大妗。醮子之夕，其亲戚送花于新郎房中者，男曰花公，女曰花婆，子初生者曰大孙头，子女末生者多名曰〈子尽〉。新会则曰长仔，或曰屘。奴仆曰种仔，惠州曰赖子，言主人所赖者也。广州凡物小者皆曰仔，良家子曰亚官仔，耕庸曰耕仔，小贩曰贩仔，游手者曰散仔，船中司爨者曰火仔，无赖曰打仔，大奴曰大獠，岭北人曰外江獠。小奴曰细仔，小婢媵曰妹仔，奴之子曰家生仔。螟蛉子曰养仔，盟好之子曰契仔。姻娅之使役曰亲家郎。东莞称无赖者曰趱子，又多以屎为儿女乳名，贱之所以贵之。男曰屎哥，女曰屎妹。谓赁田者曰佃丁，曰田客，赁地者曰地丁，曰地客。僦屋曰房客，巫曰师公、师婆。觋之夫曰觋公，琼女卖槟榔者曰山子，徭之畲者亦曰山子。广州谓横恣者曰蛮，又曰蛮澄。鋹，刘鋹。澄，龚澄枢也。言其不循法度，若此二人也。谓外省人曰蛮果，兴宁、长乐人曰哎子，海外诸夷曰番鬼，司柁者曰柁公、梢公，在船头者曰头公。二人为舟司命，故公之，即三老也。摇橹者曰事头，《宋书》"萧惠开有舫十余，事力二三百人。"事头者，事力之首也。立桅斗者曰班首，司篙者曰驾长，打牵曰牵夫。香山谓佃而服役者曰入倩，谓田主曰使头，其后反以佃户之首为使头。广州谓美曰靓，颠者曰废，鲠直曰硬颈，迂腐曰古气，壮健曰筋节，轻捷曰辘力，言其力如车之辘也。角胜曰斗，转曰翻，饮食曰吃，游戏曰则剧，杂剧也，讹杂为则也。谓淫曰姣，姣音豪，又曰嫪毒。谓聪明曰乖，谓不曰吾，问何如曰点样，来曰厘，溺人曰碇。走曰趯，取诗"趯趯阜螽"之义。攻治金铁之器曰打，为醮事曰打醮，取事物曰逻，骂人曰闹，挈曰报起。东莞谓事讫曰效，游戏曰瞭。顺德曰仙。曰欣。新会曰流，指何处曰蓬蓬。顺德谓欺曰到，《史记》"张仪曰：不如出兵以到之。"《索隐》曰："到，欺也。"犹俗云张到，谓张纲得禽兽也。到，得也，张仪善欺，故谓欺人者曰张到也。以言托人曰诀，一作咉。谓猥〈犭衰〉者曰魁摧，出贾谊《哀时命》篇，即诗之虺隤也。缝衣曰敹。《书》曰"敹乃甲胄"。凡细者曰缝，粗曰敹。著里曰缝，著边曰敹也。东莞谓光曰皎，皎音效，美好曰洒，持物曰的，肥曰凹，肉熟曰肣。《礼记》曰"腥肆爓腍祭"。注曰："腍，熟也。"爓或为炠也，广州谓烹物曰炠，亦曰炠也。谓港曰涌，涌，冲也，音冲。凡池沼皆曰塘，其在江中者亦曰塘，若白蚬塘、〈虫曾〉塘、菱角塘是也，犹合浦海中之珠池也。凡水皆曰海，所见无非海也。出洋谓之下海，入江谓之上海也。出洋曰开洋，亦曰飘洋。谓潮曰水，潮起则曰水大，潮落则曰水干。廉、钦州谓潮以朔望而大者曰老水，日止一潮者曰子水。谓水通舟筏者曰江，不通舟筏者曰水，二水相通处曰。称山之有林木曰山，无者曰岭。广州谓门横关曰闩，谓帆曰〈巾里〉，絻索曰繵，旁出者曰缆枝，小舟曰艇，泅水曰游。《南州异物志》赞"合浦之人，习水善游"。芟草曰薅草，亦曰劳。谚曰"耕而不劳，不如作暴。"树椮水中以挂罾曰罾戙，亦曰罾门。西宁谓鱼种曰鱼口，小猪曰猪口。广州谓卵曰春，曰鱼春，曰虾春，曰鹅春，曰鸡春、鸭春。数食箩曰几头，晋元帝谢赐功德净馔一头是也。数槟榔曰几口，陆倕谢安成王赐槟榔一千口是也，亦曰几子。陈少主尝敕施僧智顗槟榔二千子是也。数蕉子曰几梳，苏轼诗"西邻蕉子熟，时致一梳黄"。谓衣一套曰一沓，沓，袭也，讹袭为沓也。楮钱一片曰一佰，线缕一绺曰一子。一家曰一主，一熟曰一造。掷骰子者一掷曰一手。禽之窠曰斗，雌鸡伏卵曰哺斗。石湖云，雌雄曰一斗，十鸡并种，当得六斗。是也。琼州数尚六，禾六束曰一把，钱六百孔曰一贯，物六十斤曰一担，万州则以禾十二把为一担，潮阳以钱八十为一佰，曰东钱。筑墙纵横一丈曰一井，化州石城间，贫者欲避火，门于野外，构茅以栖，名曰藔。雷州有藔村，有蒲藔，有新藔岛，吴川有芷藔镇，琼有芒藔，儋有郎藔墟，定安有坡藔市，万有黎藔都，乐会有薄藔〈氵郎〉陂，会同有李藔塘，文昌有罟藔墩，黎峒有岑藔、黑藔、居藔、陈婆藔。自阳春至高、雷、廉、琼地名，多曰那某、罗某、多某、扶某、过某、牙某、峨某、陀某、打某。黎岐人姓名，亦多曰那某、抱某、扶某。地名多曰那某、湳某、婆某、可某、曹某、爹某、落某、番某。其近汉者多曰妚某，妚音不。香山中秋夕，剧饮月下曰饾中秋，发引之日，役夫蹋路歌以娱尸，曰踏鹧鸪。海丰方言，其滨海者，大约与潮相近，如髻曰庄，鼻曰鄙，耳曰系，须曰秋，鸭曰哑，牛曰悟之类。其属于山者，语又不同，谓无曰冒，我曰碍，溪曰阶，岭曰谅。其蛋人则谓饭曰迈，箸曰梯，碗曰爱瓦，盆曰把浪，拿网曰今网。狼人谓父曰扶，我曰留，彼曰往。女谓男曰友友，又曰友二。男谓女曰有助，谓娶曰换。野郎曰苦郎，那家曰扶闾，有心有意曰眉心眉意。扁担曰闲，木曰肺，以榕木担相赠曰送条闲肺榕，头曰图，有歌曰："三十六图羊，四十只图鸡。"僮谓花瓣曰花脉，花朵曰花桃。傜谓鱼曰牛，不曰陷。有歌曰："牛大陷到石头边。"谓兄曰表，来曰大。有歌曰："表大便到木横底，娘大便到木横枝。"畲人谓火曰桃花溜溜，谓饭曰拐燶。琼语有数种，曰东语，又曰客语，似闽音。有西江黎语，有士军语，地黎语。地黎称峒名有三字者，如那父爹、陀横大、陀横小之类。有四字者，如曹奴那纽、曹奴那劝、曹奴那累之类。有六字者，如从加重伯那针、从加重伯那六、从加重伯那扌等之类。有七字者，如从加重伯那白吾之类。其山多曰鹧鸪啼，村多曰荔枝。广州语多与吴趋相近，如须同苏，逃同徒，豪同涂，酒同走，毛同无，早同祖，皆有字有音。潮州或无字有音，德庆亦然。新会音多以平仄相易，如通作痛，痛作通。东莞则谓东曰冻，以平为去，谓莞曰官，以上为平。香山谓人曰能，番愚谓人曰寅，东莞之南头谓刀曰多，增城谓屋曰窜，广州谓父又曰爸，母曰妳。或以阿先之，亦曰亚。儿女排行亦先之以亚，谓视不正曰乜斜，乜音〈口芊〉。射覆曰估，以刀削物曰〈卑刂〉，音批。细切物曰〈粟刂〉，音速。削去物曰{敝力}，音撇。食饱曰匓，音救。以鼻审物曰嗅，许用切。谓多曰够，少曰不够，音遘。谓无尾曰｛尸大出｝，音掘，谓人无情义者亦曰｛尸大出｝。谓腿曰｛尸足回｝，音彼，髀也。以手搓物曰挪，音傩。以手按物曰捺，难入声。以拳加物曰〈扌｛虍巾｝〉，音钗。以手覆物曰揞，庵上声。以指爬物曰搲，乌寡切。般运曰摙，连上声。积腐秽曰擸〈扌｛夭韭｝〉，漱口曰敕口，敕音朔。谓人愚曰〈歹畏〉〈歹妥〉，怒目视人曰〈目隸〉，音利。谓田多少曰几〈田令〉，肉动曰〈月耴〉，音彻。疮肿起曰臖，兴去声。以足移物曰蹳，裸体曰〈身国〉〈身力〉。音赤历。不谨事曰邋遢，鼻塞曰鼻齆，音瓮。露大齿曰〈齿包〉牙。新妇入门，使亲属老妇迎之曰枱步。是夕夫妇同牢食，曰暖房饭。次早见舅姑亲属，献币、帛、帨、履，曰荷惠。冬至围炉而食，曰打边炉。元夕黏诗藏谜，以示博物通微，曰打灯。以鸽翎贯皮钱踢之，曰踢〈毛匽〉，〈毛匽〉亦曰燕。谓云脚疏直曰风路。不知人之来历，曰不知风路。龙门谓娶妇时置酒延宾以迎之，曰接路，高要人谓婿曰郎家，女巫曰鬼〈先母〉。

讲学

甘泉翁尝谓阳明，昔夫子忧学之不讲，夫讲必有同不同，不必同所以求其同也，然后义理生焉。如彼二磨，其齿不齐，然后粟米出焉。故天地之所以能化生万物者，以阴阳变合之不齐也。翁平生好游，所至辄与士大夫讲学，年八十九十时，两至衡岳，舆榇相随，不为首丘之计，辙经道旁，观者如堵墙，称为圣人复出，争拜门下。先生继往开来之心，为日不足，九十有五，犹悬桶于门以求规益，使天再假之年，敢自一息满足乎哉。

皇明通纪之谬

东莞陈清澜所辑《皇明通纪》，谓李空同宦江西时，与宸濠交欢，借势诬善，奏罢布政使郑岳之官。及濠事败，以交通系狱，禁锢终身焉。夫既与濠交欢矣，又借其势可罢人之官，而又一时自罢其官者何耶。濠之被俘，而词引空同，亦宿憾之所致也。赖见素林公持法不阿，遂已之。未尝逮系，其曰系狱禁锢皆无之，陈盖得之传闻之误耳。考霍文敏为吏部侍郎，雅好空同，尝与诸公议于朝堂曰："宋儒谓欧阳修今之韩愈也。若李献吉者，非今之韩愈乎？使之终老林下，得毋后世讹议吾辈耶。"诸公然之。文敏因疏荐，上命吏部起用，未果行，然文敏诚空同之知己矣。

《广东新语》　清·屈大均








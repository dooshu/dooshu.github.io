卷二十六

钦定四库全书

柳河东集卷二十六

唐　柳宗元　撰

记十一首

监祭使壁记【旧史职官志监察御史监祭祀则閲牲牢省器服不敬则劾祭官新史志云监察御史涖宴射习射及大祠中祠视不如仪者以闻公贞元十九年闰十月拜监察御史是年十一月监察御史崔薳入台近不练故事违式流崖州此公所谓御史多阙予班在三人之下进而领焉者也明年刘禹锡始复旧制盖是时刘亦拜监察御史云然刘本传其革正制令皆不载其曰明年此记贞元二十年作也】

礼檀弓曰祭礼与其敬不足而礼有余也不若礼不足而敬有余也是必礼与敬皆足而後祭之义行焉周礼祭仆视祭祀有司百官之戒具诛其不敬者汉以侍御史监祠【汉百官志侍御史凡郊庙之祠及大朝会大封拜则一人监威仪有违失则劾奏】唐开元礼凡大祠若干中祠若干咸以御史监视祠官有不如仪者以闻其劾印移书则曰监祭使【明皇开元中张说以贞观显庆礼仪注前後不同宜加折中以为唐礼乃诏徐坚施敬本萧嵩王仲立撰定为一百五十卷是为大唐开元礼】宝应中【肃宗上元二年改元宝应】尤异其礼更号祠祭使俄复其初又制凡供祠之吏虽当斋戒得以决罚由是礼与敬无不足者圣人之於祭祀非必神之也盖亦附之教焉事於天地示有尊也不肃则无以教敬事於宗庙示广孝也不肃则无以教爱事於有功烈者示报德也不肃则无以劝善凡肃之道自法制始奉法守制由御史出者也故将有事焉则祠部上其日吏部上其官奉制书以来告然後颁於有司以谨百事太常修其礼光禄合其物百工之役先一日咸至於祠而考閲焉御史会公卿有司执简而临之故粢盛牲牢酒醴菜果之馔【粢音资盛音成】必实於庖厨钟鼓笙竽琴瑟戞击之乐【戞讫黠切书戞击鸣球注戞击祝敔所以作止乐】簨虡缀兆之数【簨音笋虡其吕切乐器所垂也周礼梓人为簨虡】必具於庭内樽彛罍洗俎豆醆斝之器必洁於坛堂之上【罍音雷洗音藓醆音盏斝音贾又音稼鬰鬯尊又玉爵名】奉奠之士赞礼之童乐工舞师洎执役而卫者咸列若其实【列若一作引数】设箠朴於堂下以修官刑而羣吏莫敢不备物罗奏牍於几上以严天宪而衆官莫敢不尽诚而祭之日先升立於西阶之上以待卒事其礼之周旋乐之节奏必周知之退而视其燔燎瘗埋【燔音烦燎音了瘗於例切埋也】终之以敬也居常则饬四方祀贡之物以时登於王府服器之修具祠宇之缮理牛羊毛涤之节三宫御廪之实毕备之而听命焉旧以监察御史之长居是职贞元十九年十二月御史多缺予班在三人之下进而领焉明年中山刘禹锡始复旧制由礼与敬以临其人而官事益理制令有不宜於时者必复於上革而正之於是始为记求簿书得为是职者若干人书焉

四门助教厅壁记【礼记天子设四学郑氏注云谓周四郊之虞庠也四门学盖取四郊之意始於後魏时以辽远故置四门而唐又始合于太学至是柳立武儒衡欧阳詹为之纪名氏於壁而公为之记也据韩文公集有欧生詹哀词序云贞元十五年冬余以徐州从事朝正於京师詹为国子四门助教将率其徒服阙下则三公之在四门馆盖在贞元十五六年间记是时作也武儒衡欧阳詹史皆有传】

周人置虞庠於四郊以养国老教胄子祭统曰天子设四学盖其制也易传太初篇曰天子旦入东学昼入南学夕入西学暮入北学蔡邕引之以定明堂之位焉【东汉志蔡邕明堂论曰明堂者天子太庙所以崇礼其祖以配上帝者也谨承天随时之令昭令德宗祀之礼明前功百辟之劳起尊老敬长之义显教幼诲穉之学朝诸侯选造士於其中故为大教之宫而四学具焉云云丸明堂太室辟雍太学事通合之义也其间兼取易传礼记保傅篇之说】大戴礼保傅篇曰帝入东学以贵仁入南学以贵信入西学以贵德入北学以尊爵贾生述之以明太子之教焉【汉贾谊举上保傅篇帝入学之教於时政书曰及太子少长知妃色则入於学学者所学之官也学礼曰云云此五学者既成於上则百姓黎民化辑於下矣】故曰为大教之官而四学具焉参明堂之政原大教之极其建置之道宏也後魏太和中立学於四门置助教二十人【北史刘芳传太和二十年发勑立四门博士於四门置学】隋氏始?於门子而降置五人皇朝始合於太学又省至三人【旧史志四门博士三人助教三人四门博士掌教文武七品以上及侯伯子男之为生者若庶人子为俊士生者教法如太学通四经业成上尚书吏部试登第者加阶放选也】员位弥简其官尤难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及庶士庶人之子为俊士者使执其业而居其次就师儒之官而考正焉助教之职佐博士以掌鼓箧复楚之政令【学记入学鼓箧孙其业也榎楚二物收其威也鼓箧击鼓警衆乃发箧出所治经业榎古雅切稻也楚荆也二者所以朴挞犯礼者】分其人而教育之其有通经力学者必於岁之杪【音眇木末也】升於礼部听简试焉课生徒之进退必酌於中道非博雅庄敬之流固不得临於是故有去而升於朝者贺秘书由是为博士【贺秘书知章也旧史知章举进士初授国子四门博士又迁太常博士後迁太子宾客授秘书监】归散骑由是为左拾遗【归散骑崇敬也天宝中举博通典坟科对策第一迁四门博士有诏举贤才可宰百里者复策高等授左拾遗德宗时迁翰林学士左散骑常侍】旧制以拾遗为八品清官故必以名实者居於其位贞元中王化既成经籍少间有司命太学之官颇以为易专名誉好文章者咸耻为学官至是河东柳立始以前进士求署兹职天水武儒衡闽中欧阳詹又继之是岁为四门助教凡三人皆文士京师以为异余与立同祖於方舆公【一无上三字方舆公讳僧习後魏时为扬州大中正尚书右丞方舆公】与武公同升於礼部与欧阳生同志於文四门助教署未尝纪前人名氏余故为之记而由夫三子者始武功县丞厅壁记【唐之京师古雍州之地秦之咸阳而汉之长安也唐属关内道云京兆尹理京师在隋领大兴长安新丰渭南郑华隂蓝田鄠盩厔始平武功上宜醴泉泾阳云阳三原宜君同官华原富平万年高陵二十二县唐武德元年改京兆府为雍州而县之分改废置不一武功本周后稷所分之地周纪所谓封弃於邰是也汉志右扶风有斄美阳武功三县至是合为一故武功为甸内县最大武德初又分武功好畤盩厔扶风四县为稷州盖因后稷所封为名贞观元年州废县皆属京兆天授中复以置稷州大足元年又废如初至是元和十五年改邑於南里而丞厅壁坏前所官署旧记皆逸无继後三年陈南仲居是官乃因其族子存持地图而求公为记盖当贞元十八年也公时为蓝田尉云】

殷颂曰邦畿千里周制千里之内曰甸服糓梁谓之寰内诸侯为王内臣其制甚重今京兆尹理京师部二十有三县幅员之广其犹古也县吏之长曰令曰丞丞之位正八品下盖丞述六职以辅其令也秦汉有丞相今尚书有左右丞御史中丞至於九卿之列亦皆有丞下以达天下之县政有大小其旨同也武功为甸内大县按其图古后稷封有斄之地【斄与邰同史记作邰音胎】秦作四十一县斄美阳武功各异至是合焉盖尝为稷州已而复县其土疆沃美高厚有丘陵坟衍之大其植物丰畅茂遂有秬秠藿菽之宜【秬黑黍也秠音丕一稃二米也】其人善树艺其俗有礼让宜乎其大雅之遗烈焉【大雅言诗之大雅也诗大雅生民篇文武之功起於后稷推以配天焉诗云即有邰家室又云诞降嘉种维秬维秠恒之秬秠是获是亩即公秬秠藿菽之宜之意】贞元十五年改邑於南里既成新城凡官署旧记壁坏文逸而未克继之者後三年而颍川陈南仲居是官邑人宜之号为简靖因其族子存持地图以来谒余为记夫以武功疆理之大人徒之多而陈生以简靖辅其理斯固难矣汉高帝尝诏天下凡以战得爵士大夫公乘以上令丞与抗礼【汉高帝即位乃西都洛阳兵皆罢归诏曰士大夫公乘以上皆高爵也诸侯子及从军归者甚多高爵吾数诏吏先与田宅及所当求於吏者亟与爵或人君上所尊礼久立吏前曾不为决甚亡谓也异日秦民爵公卿大夫以上令吏与抗礼注言从公大夫以上民与令丞抗礼抗礼言高下相当无所卑屈】故为吏益难今天子崇武念功与汉初相类分禁旅以守县道武功为多陈生为丞於是而又职盗贼其为理无败事吾庸可度哉为之记云

盩厔县新食堂记【唐自天宝乱後兵政紊荡肃宗时京畿之西以神策军镇之皆屯营军司之人散处甸内皆恃势凌暴民间苦之此公谓西郊扞戎者也盖尝考之自肃宗乾元元年戊戌至德宗建中四年癸亥为二十六年是岁李希烈反十月泾原节度使姚令原反犯京师德宗如奉天则西郊之屯至是去矣自是岁癸亥至贞元十七年辛已为十九年此与公记所载皆合盩厔畿内县也堂作於贞元十八年五月记亦是时作主簿某名氏不可考云盩音舟厔音窒】

贞元十八年五月某日新作食堂於县内之右始会食也自兵兴以来西郊扞戎县为军垒二十有六年羣吏咸寓于外兵去邑荒栋宇倾圮【部鄙切】又十有九年不克以居由是县之联事离散而不属凡其官僚罕或觌见及是主簿某病之於是且掌功役之任廪库既成学校既修取其余材以构斯堂其上栋自南而北者二十有二尺周阿峻严列楹齐同其饰之文质阶之高下视邑之大小与羣吏之秩不陋不盈高山在前流水在下可以俯仰可以宴乐旣成得羡财可以为食本月权其赢羞膳以充乃合羣吏於兹新堂升降坐起以班先後始正位秩之叙礼仪笑语讲议往复始会政事之要筵席肃庄罇俎静嘉燔炮烹餁【音稔】益以酒醴始获僚友之乐卒事而退举欣欣焉曰惟礼食之来古也今京师百官咸有斯制甸服亦王之内邑且官有聨属则宜统会以齐之也向之离而今之合其得失也远甚我是以肃焉而庄衎焉而和羣疑以亡嘉言以彰旨乎其在此堂也不唯其馨香醉饱之谓某之力也夫宜伐石以志使是道也不替于後乃列其事来告使余书之

诸使兼御史中丞壁记【唐初诸使未尝加御史之名自明皇开元以来使之制愈重故有兼御史者德宗初又罢宣歙池鄂岳沔三郡团练观察使陕虢都防御使以其地分隶诸道後置东都畿观察而以留台御史中丞为之建中间又以御史中丞一员为理匦使故兼御史中丞为使者不一尝自开元初考之至贞元二十年间其有兼中丞为节度使者曰杨国忠曰令狐彰曰宗正卿琬曰卢羣有为节度观察处置使者曰萧华有为团练观察使者曰李栖筠曰李道昌有为节度观察使者曰张献恭有为观察使者曰杜亚曰卫晏曰杨顼有为都团练使者曰吴希光曰张愔有为经略使者曰戴叔伦曰张正元有为册南诏使者曰袁滋有为节度留後者曰田悦明皇帝幸蜀有为置顿阁道使者曰韦谔曰宋若思是皆兼中丞者也外又有自为中丞出为使者或疏决囚徒或账恤水旱或黜陟官吏者不一又有兼御史大夫而使者或为节度或为转运度支盐铁或为防御诸使者又不一要皆兼御史而其权益不轻旧史武元衡贞元二十年迁御史中丞时以详整称重此公所谓武公以厚德居位者也公时为监察御史故曰命其属书之记是年作明年公迁礼部郎云】

古者交政於四方谓之使今之制受命临戎职无所统属者亦谓之使凡使之号盖专焉而行其道者也开元以来其制愈重故取御史之名而加焉至于今若干年其兼中丞者若干人其使絶域统兵戎按州部专货食而柔远人固王略齐风俗和关石大者戡复于内拓定于外【戡音堪拓音托】皆得以壮其威张其声其用远矣假是名以莅厥职而尊严若是况乎总宪度於朝端树风声於天下其所以翼于君正于人者尤可以知也武公以厚德在位甚宜其官视其署有记诸使中丞者而多阙漏於是求其故於诏制而又质於史氏增益备具遂命其属书之且曰由其号而观其实後之居於斯者有以敬于事

馆驿使壁记【唐都长安属关内道道管州三十七县百三十五华同凤翔邠坊商在京畿之四维洋虽属山南道而与京兆接故关驿在焉新史百官志驾部掌传驿驿有长举天下四方之所达为驿千六百三十九今记所载驿凡四十七盖邦畿之内者也大历以来始命御史为之使而印未刻至是贞元十九年韩泰始铸印正其名而公为之记以署于壁泰字安平贞元二十年与公同为监察御史记次前篇亦二十年作也秦新史附王叔文传】

凡万国之会四夷之来天下之道涂毕出於邦畿之内奉贡输赋修职於王都者入觐于阙【一作入于近关】则皆重足错毂以听有司之命徵令赐予布政於下国者出于甸服而後按行成列以就诸侯之馆故馆驿之制於千里之外尤重自万年至于渭南【万年渭南属京兆府】其驿六其蔽曰华州其关曰潼关自华而北界于栎阳【潼关在华隂华隂栎阳属华州县】其驿六其蔽曰同州其关曰蒲津自灞而南至于蓝田【灞水出蓝田谷西北入于渭蓝田京兆府县】其驿六其蔽曰商州其关曰武关自长安至于盩厔【长安属京兆府盩厔初属京兆後属凤翔府盩音舟厔音窒】其驿十有一其蔽曰洋州其关曰华阳自武功而西至于好畤【武功好畤皆京兆府县畤音止】其驿三其蔽曰凤翔府其关曰陇关自渭而北至于华原【渭水出京兆华原京兆府县】其驿九其蔽曰坊州自咸阳而西至于奉天【咸阳奉天皆京兆府县】其驿六其蔽曰邠州由四海之内总而合之以至于关由关之内束而会之以至于王都华人夷人往复而授馆者旁午而至传吏奉符而閲其数县吏执牍而书其物告至告去之役不絶於道寓望迎劳之礼无旷於日而春秋朝陵之邑皆有传馆其饮饫饩馈咸出於丰给【饫於据切】缮完筑复必归於整顿列其田租布其货利权其入而用其积於是有出纳奇赢之数勾会考校之政大历十四年始命御史为之使俾考其成以质于尚书季月之晦必合其簿书以视其等列而校其信宿必称其制有不当者反之於官尸其事者有劳焉则复于天子而优升之劳大者增其官其次者降其调之数又其次犹异其考绩官有不职则告而罪之故月受俸二万于太府史五人承符者二人皆有食焉先是假废官之印而用之贞元十九年南阳韩泰告于上始铸使印而正其名然其嗣当斯职未尝有记之者追而求之盖数岁而往则失之矣今余为之记遂以韩氏为首且曰修其职故首之也

岭南节度飨军堂记【岭南五府广州安南桂容邕也节度使理广州旧史马揔元和四年兼御史中丞充岭南都护本管经略使八年自桂管观察使为广州刺史岭南节度使记所谓扶风公即揔也公时为永州司马记是时作】

唐制岭南为五府府部州以十数其大小之戎号令之用【一作名字之用】则听于节度使焉其外大海多蛮夷由流求诃陵西抵大夏康居环水而国以百数则统于押藩舶使焉内之幅员万里以执秩拱稽时听教命【一作就秩拱玉稽时听教命】外【一有境字】之羁属数万里以译言贽宝岁帅贡职合【一有外字】二使之重以治于广州故宾军之事宜无与校大且宾有牲牢饔饩【饔於恭切熟食也饩虚器切馈饷也】嘉乐好礼以同远合疏军有犒馈宴飨劳旋勤归以羣力一心於是治也閈闳阶序不可与他邦类必厚栋大梁夷庭高门然後可以上充於揖让下周於步武今御史大夫扶风公亷广州且专二使增德以来远人申威以修戎政大飨宴合乐从其丰盈先是为堂於治城西北陬【子侯切】其位公北向宾从南向奏部伎于其西视泉池于其东隅奥庳侧庭庑下陋日未及晡【一作昊】则赫炎当目汗眩更起而礼莫克终故凡大宴飨大宾旅则寓于外垒仪形不称公於是始斥其制为堂南面横八楹从十楹向之宴位化为东序西又如之其外更衣之次膳食之宇列观以游目偶亭以展声弥望极顾莫究其往泉池之旧增濬益植以暇以息如在林壑问工焉取则师舆是供问役焉取则蛮?是徵问材焉取则隙宇是迁或益其阙伐山浮海农贾拱手张目视具乃十月甲子克成公命飨于新堂幢牙茸纛【幢闾江切茸而容切纛音导以氂牛尾为之系左騑马轭上】金节析羽斾旗旟旞【旟戈於切周礼鸟隼为旟旞似醉切金羽为旞】咸饰于下鼓以鼖鼓【一作晋鼖音坟】金以铎铙公与监军使肃上宾延羣僚将校士吏咸次于位卉裳罽衣【罽音计西胡毳布织毛为之若今毼及氍毹之类】胡夷蜑蛮【蜑音但蛮属】睢盱就列者千人以上鉶鼎【鉶音刑】体节燔炮胾炙【胾侧吏切大脔也炙之夜切】羽鳞狸互之物沉泛醍盎之齐【醍他礼切盎於浪切齐才诣切周礼有醍齐盎齐酒名也】均饫于卒士兴王之舞服夷之伎揳击吹鼓之音【揳古八切亦作戞吹尺瑞切】飞腾幻【一作眩】怪之容寰观于远迩礼成乐遍以叙而贺且曰是邦临护之大五人合之非是堂之制不可以备物非公之德不可以容衆旷于往初肇自今兹大和有人以观远方古之戎政其曷用加此华元名大夫也杀羊而御者不及【宋华元也文公九年代公子成为右师郑之伐宋也受命于楚华元乐吕御之战于大棘将战华元杀羊食士其御羊斟不与及战曰畴昔之羊子为政今日之事我为政与入郑师宋师败绩】霍去病良将军也余肉而士有饥色【霍去病少而侍中贵不省士其从军上为遣太官齎数十乘既还重车余弃梁肉而士有饥色】犹克称能以埀到今矧兹具美其道不废愿访于金石以永示後祀遂相与来告且乞辞某让不获乃刻于兹石云

邠宁进奏院记【作之年月具见于记】

凡诸侯述职之礼必有栋宇建于京师朝觐为修容之地会计为交政之所其在周典则皆邑以具汤沐【王制方伯为朝天子者皆有汤沐之邑於天子之县内视元士注给斋戒自洁清之用浴用汤沐用潘】其在汉制则皆以奉朝请【汉法诸侯春见曰朝秋见曰请文帝纪云至而议之顔师古曰郡国朝宿之舍在京师者率名至也丁礼反】唐兴因之则皆院以备进奏政以之成礼於是具由旧章也皇帝宅位十一载悼边氓之未乂恶凶虏之犹阻博求羣臣以朗宁王张公为能俾其建节剖符守股肱之郡统爪牙之职董制三军抚柔万人乃新斯院弘我旧规高其閈闳壮其门闾以奉王制以修古典至敬也以尊朝觐以率贡职至忠也执忠与敬臣道毕矣公尝鸣佩执玉展礼天朝又尝伐叛获丑献功魏阙其余归时事修常职宾属受辞而来使旅贲奉章而上谒稽疑於太宰质政於有司下及奔走之臣传遽之役川流环运以逹教令大凡展采於中都率由是焉故领斯院者必获历阊阖登太清仰万乘之威而通内外之事王宫九关而不间辕门十舍而如近乃军府之要枢【一作会】邠宁之能政也【邠宁一作朗宁】惟公端明而厚温裕而肃宏略特出大志高迈施礼下邑而黎人咸怀设险【一作扞敌】西陲而戎虏伏息戎功溢于太常盛烈动於人听则斯院之设乃他政之末者也赞公於他政之末故词不周德称公於天子之都故礼不称位斯古道也贞元十二年十月六日河东柳宗元为记

兴州江运记【严公严砺也旧史砺本传先是砺从弟震在山南为牙将砺在军历职至山南东道节度都虞候兴州刺史兼监察御史贞元十五年震卒以砺权留府事兼遗表荐砺才堪委任即以是年七月超授兴元尹兼御史大夫山南西道节度度支营田观察使而此记云牧于梁五年盖自十六年至贞元二十一年为五年也是岁顺宗即位故曰嗣天子谓公有功德理行就加礼部尚书然传皆不载加礼部尚书事岂略之耶】

御史大夫严公牧于梁五年嗣天子举周汉进律增秩之典以亲诸侯谓公有功德理行就加礼部尚书是年四月使中谒者来锡公命宾僚吏属将校卒士黧老童孺填溢公门舞跃欢呼愿建碑纪德垂亿万祀公固不许而相与怨咨遑遑如不饮食於是西鄙之人【一作四鄙】密以公【密一作私一无公字】刋山导江之事愿刻岩石曰维梁之西其蔽曰某山其守曰兴州兴州之西为戎居岁备亭障实以精卒以道之险隘兵困于食守用不固公患之【一无患之】曰吾尝为兴州凡其土【一无土】人之故吾能知之自长举北至於青泥山又西抵于成州过栗亭川踰宝井堡崖谷峻隘十里百折负重而上若蹈利刃盛秋水潦【郎到切】穷冬雨雪【一作水潦于秋雨雪于冬】深泥积水相辅为害颠踣腾藉【踣音匐僵也藉慈夜切】血流栈道糗粮刍藁填谷委山牛马羣畜相藉物故【藉一作枕】餫夫毕力【餫音运说文野馈曰餫】守卒延颈嗷嗷之声其可哀也若是者绵三百里而余自长举之西可以导江而下二百里而至昔之人莫得知也吾受命于君而育斯人其可已乎乃出军府之币以备器用即山僦功【僦即就切】由是转巨石仆大木焚以炎火沃以食醯【馨兮切】摧其坚刚化为灰烬畚锸之下【畚音本锸测洽切】易甚朽壤【新史地理志兴州长举县元和中节度使严砺自县而西疏嘉陵江二百里焚巨石沃醯以碎之通沟以馈成州戍兵】乃辟乃垦乃宣乃理随山之曲直以休人力顺地之高下以杀湍悍【一作水怒湍他官切悍音旱】厥功既成咸如其素於是决去壅土疏导江涛万夫呼拚莫不如志雷腾云奔百里一瞬既会既远澹【一作淡】为安流烝徒讴歌枕卧而至戍人无虞专力待寇惟我公之功畴可侔也而无以酬德致其大愿又不可得命矧公之始来属当恶岁府庾甚虚器备甚殚【音单】饥馑昬札【馑音仅】死徒充路赖公节用爱人克安而生老穷有养幼乳以遂不问不使咸得其志公命鼓铸库有利兵公命屯田师有余粮选徒练旅有衆孔武平刑议狱有衆不黩增石为防膏我稻粱岁无凶灾家有积仓传馆是饰旅忘其归虹梁不成【虹梁一作杠梁】人不履危若是者皆以戎隙帅士而为之不出四方之力【一作四人】而百役巳就且非我【一无非字】西鄙之职官故不能具举惟公和恒直方亷毅信让敦尚儒学揖损贵位率忠与仁以厚其诚有可以安利于人者行之坚勇不俟终日其兴功济物宜如此其大也昔之为国者惟水事为重故有障大泽勤其官而受封国者矣西门遗利史迁兴叹【史记西门豹为邺令发民凿十二渠引河水灌民田田皆溉名闻天下泽流後世无絶巳时几可谓非贤大夫哉】白圭壑隣孟子不与【白圭曰丹之治水也愈於禹孟子曰子过矣禹之治水水之道也是故禹以四海为壑今吾子以隣国为壑吾子过矣】公能夷险休劳以惠万代其功烈尤章章焉不可盖也是用假辞谒工勒而存之用永宪于後祀

全义县复北门记【全义县属桂州集中有送内弟卢遵游桂州序云以余弃于南服来从余五年矣盖遵之游桂在元和四年其为全义又在後也】

贤之兴而愚之废复之为是循之为非【一作贤者之兴而愚者之废废而复之为是习而循之为非】恒人且犹知之不足乎列也然而复其事必由乎贤者推是类以从於政其事可少哉贤莫大於成功愚莫甚於恡且诬【恡音吝】桂之中岭而邑者曰全义卫公城之南越以平卢遵为全义视其城塞北门凿他雉以出问之其门人曰余百年矣或曰巫言是不利於令故塞之或曰以宾旅之多有惧竭其饩馈者【饩许既切馈音匮】欲回【去声】其途故塞之【一无去声二字】遵曰是非恡且诬欤贤者之作思利乎人反是罪也余其复之询于羣吏协【叶】厥谋上于大府大府以俞邑人便焉讙舞里闾居者思正其家行者乐出其涂由道废邪用贤弃愚推以革物宜民之苏若是而不列殆非孔子徒也为之记云

柳河东集卷二十六








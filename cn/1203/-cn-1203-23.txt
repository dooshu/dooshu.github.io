卷二十三

<集部，词曲类，词选之属，御选历代诗余

钦定四库全书

御选历代诗余卷二十三目録【起五十一字至五十二字】

谢新恩

南唐李煜

瑶池燕

贺铸

无名氏

前调【又一体】

沈宜修

滴滴金【又一体】

孙道绚

河传

张泌

前调【又一体】

张泌

探春令

宋徽宗

前调【又一体】

蒋捷

少年游【又一体】

欧阳修【二首】

柳　永【四首】

前调【又一体】

晏殊【二首】

晏几道【二首】

前调【又一体】

周邦彦

姜　夔

方千里

杨泽民

前调【又一体】

欧阳修

前调【又一体】

苏轼

前调【又一体】

柳永

思越人【又一体】

鹿?扆

孙光宪【二首】

张　泌

前调【又一体】

赵长卿

燕归梁【又一体】

晏殊【二首】

张先

周邦彦

前调【又一体】

吕渭老

史逹祖

赵才卿

前调【又一体】

吴文英

秋夜雨

蒋捷【四首】

迎春乐

秦观

前调【又一体】

贺铸【三首】

满宫花【又一体】

张泌

雨中花

晏殊

思远人【又一体】

晏几道

凉州令【又一体】

晁补之

凤来朝【又一体】

史逹祖

陈允平

南歌子【又一体】

张大烈

迎春乐【又一体】

周邦彦

方千里

杨泽民

陈允平【三首】

探春令【又一体】

晏几道

前调【又一体】

杨无咎

前调【又一体】

杨元咎

少年游【又一体】

晏几道【三首】

高观国

雨中花【又一体】

欧阳修

毛滂【二首】

杨慎

靑门引

张先

刘基

醉红妆

张先

引驾行

晁补之

庆同天

张先

捣练子【又一体】

无名氏

凉州令【又一体】

欧阳修

前调【又一体】

刘基

恨来迟

无名氏

惜双双令

刘弇

锯解令

杨无咎

杏花天【又一体】

高濂

梦仙郎

张先

入塞

程垓

燕归梁【又一体】

蒋捷

留春令

沈端节

玉团儿

袁去华

倾杯令

吕渭老

望江东

黄庭坚

菊花新

张先

归去来【又一体】

柳永

木兰花

毛熙震

酒泉子【又一体】

潘阆

醉花隂

毛滂【二首】

舒亶【二首】

赵长卿

杨无咎【三首】

辛弃疾

张元干

李清照

刘　基【三首】

吴子孝【二首】

王肯堂

朱　灏

陈子龙

沈士铣

端淑卿

御选历代诗余卷二十三目録

钦定四库全书

衘选历代诗余卷二十三【起五十一字至五十二字】

司经局洗马掌局事兼翰林院修撰加二级【臣】王奕清奉旨校刋

谢新恩

【单调五十一字止李煜一首不分前後段存以备体】

谢新恩　　　　　　　　　　南唐李煜

冉冉秋光留不住满堦红叶暮又是过重阳台榭登临处茱茰香坠紫菊气飘庭户晩烟笼细雨雝雝新鴈咽寒声愁恨年年长相侣

瑶池燕

【本琴曲名燕有作讌作宴者双调五十一字】

瑶池燕　　　　　　　　　　　贺　铸

琼鈎褰幔秋风观漫漫白云联度河汉长宵半参旗烂烂何时旦　命闺人金徽重按商歌怨依稀广陵淸散低眉叹危弦未断肠先断

前调　　　　　　　　　　　　无名氏

飞花成阵春心困寸寸别肠多少愁闷无人问偷期自揾残妆粉　抱瑶琴寻出新韵玉纤趁南风未解幽愠低云鬓眉峰歛晕娇和恨

前调【又一体和　　　　　　明媛君晦弟韵】沈宜修

轻寒阵阵欺花困半嫋垂杨乍笼余恨藏微晕罗巾愁湿妆前认　傍帘栊花影堆闷香消损东风几负春信凭谁讯平波正远怜双鬓

滴滴金

【又一体双调五十一字】

滴滴金　　　　　　　　　【宋媛】孙道绚

月光飞入林前屋风策策度庭竹夜半江城击柝声动寒梢栖宿　等闲老去年华促祗有江梅伴幽独梦绕夷门旧家山恨惊回难续

河传

【双调五十一字此词体制最多用韵各异皆按字数分别其体隋制曲有名水调河传盖水调者古乐府一部之名所统曲颇多河传其一也後人因以名词调】

河传　　　　　　　　　　　　张　泌

渺莽云水惆怅暮帆去程迢递夕阳芳草千里万里鴈声无限起　梦魂悄断烟波里心如醉相见何处是锦屛香冷无睡被头多少泪

前调【又一体】　　　　　　　　　张　泌

红杏交枝相映密密蒙蒙一庭浓艳倚东风香融透帘栊　斜阳似共春光语蝶争舞更引流莺妒魂销千片玉尊前神仙瑶池醉暮天

探春令

【双调五十一字此调与留春令相似然末句不同中间平仄亦异宋人原分二调不可浑一】

探春令　　　　　　　　　　　宋徽宗

帘旌微动悄寒天气龙池冰泮杏花笑吐香犹浅又还是春将半　清歌妙舞从头按等芳时开宴记去年对着东风曾许不负莺花愿

前调【又一体】　　　　　　　　　　蒋　捷

玉牎蝇字记春寒满茸丝红处画翠鸳双展金蜩翅未抵我愁红腻　芳心一点天涯去絮蒙蒙遮住对花弹阮纤琼指为粉靥空弹泪

少年游

【又一体双调五十一字】

少年游　　　　　　　　　　欧阳修

去年秋晩此园中携手翫芳丛拈花嗅蕊恼烟撩雾醉倚西风　今年重对芳丛处追往事又成空敲徧阑干向人无语惆怅满枝红

前调　　　　　　　　　　　　欧阳修

肉红圆様浅心黄枝上巧如装雨轻烟重无憀天气啼破晓来妆　寒轻贴体风头冷忍抛弃向秋光不会深心为谁惆怅回面恨斜阳

前调　　　　　　　　　　　　柳　永

日高花榭嬾梳头无语倚妆楼修眉歛黛遥山横翠相对结春愁　王孙走马长楸陌贪迷恋少年游似恁疎狂费人拘管争似不风流

前调　　　　　　　　　　　　柳　永

铃斋无讼宴游频罗绮簇簪绅施朱传粉丰肌淸骨容态尽天真　歌裀舞扇花光里翻回雪驻行云绮席阑珊凤灯明灭谁是意中人

前调　　　　　　　　　　　　柳　永

帘垂深院冷萧萧花外漏声遥靑灯未灭红牎间卧远梦去迢迢　薄情漫有归消息鸳鸯被半香销试问伊家阿谁心绪禁得恁无聊

前调　　　　　　　　　　　　柳　永

佳人巧笑值千金当日偶情深几回饮散灯残香暖好事尽鸳衾　如今万水千山隔魂杳杳信沉沉孤棹烟波小楼风月两处一般心

前调【又一体】　　　　　　　　　　晏　殊

重阳过後西风渐紧庭树叶纷纷朱阑向晓芙蓉妖艳特地鬭芳新　霜前月下斜红澹蕊明媚欲回春莫将琼萼等闲分留赠意中人

前调　　　　　　　　　　　　晏　殊

霜华满树兰雕蕙惨秋艳入芙蓉臙脂嫩脸金黄轻蕊犹自怨西风　前欢往事当歌对酒无限到心中更凭朱槛忆芳容肠断一枝红

前调　　　　　　　　　　　　晏几道

西楼别後风高露冷无奈月分明飞鸿影里捣衣砧外总是玉关情　王孙此际山重水远何处赋西征金闺魂梦枉叮咛寻尽短长亭

前调　　　　　　　　　　　　晏几道

雕梁燕去裁诗寄远庭院旧风流黄花醉了碧梧题罢闲卧对高秋　繁云破後分明素月凉影挂金鈎有人凝澹倚西楼新様两眉愁

前调【又一体】　　　　　　　　　　周邦彦

并刀如水吴盐胜雪纤指破新橙锦幄初温兽香不断相对坐吹笙　低声问向谁行宿城上已三更马滑霜浓不如休去直是少人行

前调【戏张斗甫】　　　　　　　　　　姜　夔

双螺未合双蛾先敛家在碧云西别母情怀随郎滋味桃叶渡江时　扁舟载了匆匆去今夜泊前溪杨柳津头棃花墙外心事两人知

前调　　　　　　　　　　　　方千里

人如穠李香蒙翠缕芳酒嫩於橙宝烛烘香珠帘闲夜银字理鸾笙　归时醉面春风醒花雾隔疎更低辗雕轮轻拢骄马相待月中行

前调　　　　　　　　　　　　杨泽民

鸾胎麟角金盘玉筯芳果荐香橙洛浦佳人缑山仙子高会共吹笙　挥毫便埽千章曲一字不须更绦阙瑶台星桥云帐全胜少年行

前调【又一体】　　　　　　　　　　欧阳修

阑干十二独凭春晴碧远连云千里万里二月三月行色苦愁人　谢家池上江淹浦畔吟魄与离魂那堪疎雨滴黄昏更特地忆王孙

前调【又一体】　　　　　　　　　　苏　轼

去年相送余杭门外飞雪似杨花今年春尽杨花似雪犹不见还家　对酒卷帘邀明月风露透牎纱却似嫦娥怜双燕分明照画梁斜

前调【又一体】　　　　　　　　　　柳　永

一生赢得凄凉追前事暗心伤好天凉夜深屛香阁争忍便相忘　王孙动是经年别贪迷恋有何常万种千般托伊情分顚倒尽猜量

思越人

【又一体双调五十一字】

思越人　　　　　　　　　　　鹿?扆

翠屛欹银烛背漏残淸夜迢迢双带绣窠盘锦荐泪侵花暗香销　珊瑚枕腻鸦鬟乱玉纤慵整云散苦是适来新梦见离肠争不千断

前调　　　　　　　　　　　　孙光宪

古台平芳草远馆娃宫外春深翠黛空留千载恨教人何处相寻　绮罗无复当时事露花点滴香泪惆怅遥天横緑水鸳鸯对对飞起

前调　　　　　　　　　　　　孙光宪

渚莲枯宫树老长洲废苑萧条想像玉人空处所月明独上溪桥　经春初败秋风起红兰緑蕙愁死一片风流伤心地魂消目断西子

前调　　　　　　　　　　　　张　泌

燕双飞莺百啭越波堤下长桥鬬钿花筐金匼匝舞衣罗薄纤腰　东风澹荡慵无力黛眉愁聚春碧满地落花无消息月明肠断空忆

前调【又一体】　　　　　　　　　　赵长卿

情难托离愁重悄然没处安着那堪更一叶知秋天色儿渐冷落　马上征衫频裛泪一半斑斑汚却别来为忆叮咛话空赢得瘦如削

燕归梁

【又一体双调五十一字】

燕归梁　　　　　　　　　　　晏　殊

双燕归飞绕画堂似留恋虹梁淸风明月好时光更何况绮筵张　云衫侍女频倾寿酒加意动笙簧人人心在玉炉香庆佳会祝筵长

前调　　　　　　　　　　　　晏　殊

金鸭香炉起瑞烟呈妙舞开筵阳春一曲动朱弦斟美酒泛觥船　中秋五日风淸露爽犹是早凉天蟠桃花发一千年祝长寿比神仙

前调　　　　　　　　　　　　张　先

去岁中秋玩桂轮河汉净无云今年江上共瑶尊都不是去年人　水精宫殿琉璃台阁红翠两行分点唇微破秀眉颦淸影外见歌尘

前调　　　　　　　　　　　　周邦彦

帘底新霜一夜浓短烛散飞虫曾经洛浦见惊鸿关山隔梦魂通　明星晃晃津回路转榆影步花骢欲攀云驾倩西风吹清角寄玲珑

前调【又一体】　　　　　　　　　　吕渭老

楼外东风杜宇声双枕细眉颦女郎番马小山屛金笼冷梦魂惊　起来重绾双罗髻无个事泪盈盈杨花蝴蝶乱分身飞不定暮云晴

前调　　　　　　　　　　　　史达祖

独卧秋牎桂未香怕雨点飘凉玉人只在楚云傍也着泪过昏黄　西风今夜梧桐冷断无梦到鸳鸯秋钲二十五声长请各自耐思量

前调【即席　　　　　　　　宋妓送别】赵才卿

细柳营中有亚夫华宴簇名姝雅歌长许佐投壶无一日不欢娯　汉王拓境思名将捧飞诏欲登途从前密约尽成虚空赢得泪如珠

前调【又一体】　　　　　　　　　　吴文英

白玉搔头坠髻松怯冷翠裙重当时离佩解丁东澹云低暮江空　靑丝结带鸳鸯浅岁华晩又相逢緑尘湘水避春风步归来月宫中

秋夜雨

【双调五十一字】

秋夜雨【春】　　　　　　　　　　蒋　捷

金衣露湿莺喉咽春情不解分雪宝筝弦断尽但万缕闲愁难撧　长红小白谁亭馆过禁烟弹指芳歇今夜休要别且醉宿缃桃花月

前调【夏】　　　　　　　　　　　蒋　捷

髹车转急风吹咽冰丝松藕新雪有人凉满?怕汗湿红绡犹撧　三更梦断敲荷雨细听来疎点还歇茉莉标致别占断了纱幮香月

前调【秋】　　　　　　　　　　　蒋　捷

黄云水驿秋笳咽吹人双鬓如雪愁多无奈处漫碎把寒花轻撧　红云转入香心里夜渐深人语初歇此际愁更别鴈落影西牎残月

前调【冬】　　　　　　　　　　　蒋　捷

红麟不?缾笙咽炉灰一片晴雪醉无香嗅醒但手把新橙闲撧　更深冻损梅花也听画堂箫鼔方歇想是天气别豫借与春风三月

迎春乐

【双调五十一字】

迎春乐　　　　　　　　　　　秦　观

菖蒲叶叶知多少惟有个蜂儿妙雨晴红粉齐开了露一点娇黄小　早是被晓风力暴更春共斜阳俱老怎得花香深处作个蜂儿抱

前调【又一体】　　　　　　　　　　贺　铸

琼琼絶艺真无价指尖纤态闲暇几多方寸关情话都付与弦声写　三月十三寒食夜映花月絮风台榭明月待欢来久背面秋千下

前调　　　　　　　　　　　　贺　铸

逢迎一笑金难买小樱唇浅蛾黛玉环风调依然在想花下攀鞍态　竚倚碧云如有待望新月为谁双拜细语人不闻微风动罗裙带

前调　　　　　　　　　　　　贺　铸

云纤日嫩东风软雪初融水淸浅粉容舞按迎春徧似飞动钗头燕　深折梅花曾寄远问谁为倚楼凄怨身伴未归鸿犹顾恋江南暖

满宫花

【又一体双调五十一字】

满宫花　　　　　　　　　　　张　泌

花正芳楼似绮寂寞上阳宫里钿笼金鏁睡鸳鸯帘冷露华珠翠　娇艳轻盈香雪腻细雨黄莺双起东风惆怅欲淸明公子桥边沉醉

雨中花

【一名夜行船双调五十一字】

雨中花　　　　　　　　　　　晏　殊

剪翠妆红欲就折得淸香满袖一对鸳鸯眠未足叶下长相守　莫傍细条寻嫩藕怕緑刺罥衣伤手可惜许月明风露好恰在人归後

思远人

【又一体双调五十一字】

思远人　　　　　　　　　　　晏几道

红叶黄花秋意晩千里念行客飞云过尽归鸿无信何处寄书得　泪弹不尽临牎滴就砚旋硏墨渐写到别来此情深处红笺为无色

凉州令

【又一体双调五十一字】

凉州令　　　　　　　　　　　晁补之

二月春犹浅去年樱桃开徧今年春色怪迟迟红梅尚早未露臙脂面　东君遣春来缓似会人深愿蟠桃新镂双盏相期似此春长远

凤来朝

【又一体双调五十一字】

凤来朝　　　　　　　　　　　史逹祖

晕粉就妆镜掩金闺彩丝未整趁无人学黹鸳鸯颈恨谁踏藓花径　一梦蒲香葵冷堕银瓶脃绳挂井扇底并团圆影只此是沈郎病

前调　　　　　　　　　　　　陈允平

百媚春风面凤箫吹六么舞徧玉鸾钗半溜乌云乱悄疑是梦中见　曲歇弓弯袖歛绣芙蓉香尘未断买一笑千金共醉倚画屛暖

南歌子

【又一体双调五十一字】

南歌子　　　　　　　　　　　张大烈

艾符云鬓颭蒲黄酒斚浮美人齐上望湖楼龙舟竞渡环绕百花洲　鸾笙鸣象板凤管和淸讴微歌纤舞锦纒头香风吹韵去遏云留

迎春乐

【又一体双调五十二字】

迎春乐　　　　　　　　　　　周邦彦

淸池小圃开云屋结春伴往来熟忆年时纵酒杯行速看月上归禽宿　墙里修篁森似束记名字曾刋新緑见说别来长冷翠藓封寒玉

前调　　　　　　　　　　　　方千里

红深緑暗春无迹芳心荡冶游客记揺鞭跋马铜驼陌凝睇认珠帘侧　絮满愁城风卷白递多少相思消息何处约欢期芳草外高楼北

前调　　　　　　　　　　　　杨泽民

沉吟暗想狂踪迹亲曾作燕台客赏春风共醉垂杨陌云鬓嚲金钗侧　对酒何曾辞大白十年後音尘俱息今日走江西空怅望荆湖北

前调　　　　　　　　　　　　陈允平

垂杨影下黄金屋东风渐粉香熟恨当年有约骖鸾速误一枕红云宿　带眼寛移腰似束怪何事褪红销緑背面立秋千羞人问连环玉

前调　　　　　　　　　　　　陈允平

江湖十载疎狂迹红尘里倦游客驻雕鞍问柳东风陌花厎帽任欹侧　斗酒百篇呼太白傲人世醉中一息何日赋归来水之南云之北

前调　　　　　　　　　　　　陈允平

依依一树多情柳都未识行人手对靑靑共结同心就更共饮旗亭酒　褥上芙蓉铺软绣香不散彩云春透今岁又相逢是燕子归来後

探春令

【又一体双调五十二字】

探春令　　　　　　　　　　　晏几道

緑杨枝上晓莺啼报融和天气被数声吹入纱牎里又惊起娇娥睡　緑云斜嚲金钗坠惹芳心如醉为少年湿了鲛鮹帊上都是相思泪

前调【又一体】　　　　　　　　　　杨无咎

东风初到小梅枝上又惊春近料天台不比人间日月桃萼红英晕　刘郎浪迹凭谁问莫因诗痩损怕桑田变海仙源重返老大无人认

前调【又一体】　　　　　　　　　　杨无咎

梅英粉澹柳梢金软兰芽依旧见万家灯火明如昼正人月圆时候　挨香傍玉偷携手尽轻衫寒透听一声画角催残漏惜归去频回首

少年游

【又一体双调五十二字】

少年游　　　　　　　　　　　晏几道

緑勾阑畔黄昏淡月携手对残红纱牎影里朦胧春睡繁杏小屛风　须愁别後天高海阔何处更相逢幸有花前一杯芳酒归计莫匆匆

前调　　　　　　　　　　　　晏几道

西溪丹杏波前媚脸珠露与深匀南桥翠柳烟中愁黛丝雨恼娇颦　当年此处闻歌殢酒曾对可怜人今夜相思山长水远闲卧送残春

前调　　　　　　　　　　　　晏几道

离多最是东西流水终解两相逢浅情长似行云无定犹到梦魂中　可怜人意薄於云水佳会更难重细想从来断肠多处不与这番同

前调【草】　　　　　　　　　　　高观国

春风吹碧春云映緑梦晓入芳茵软衬飞花远连流水一望隔香尘　萋萋多少江南旧恨翻忆翠罗裙冷落闲门凄迷古道烟雨正愁人

雨中花

【又一体双调五十二字亦名夜行船】

雨中花　　　　　　　　　　　欧阳修

千古都门行路能使离歌声苦送尽行人花残春晓又别东君去　醉藉落花吹暖絮多少曲堤芳树且携手流连良辰美景留作相思处

前调【月夜下汴】　　　　　　　　　　毛　滂

寒浸东倾不定更奈橹声催紧堤树胧明孤村月上澹澹移船影　旧事十年愁未醒渐老可堪离恨今夜有谁知风中露里目断云空尽

前调【武康池上秋雨】　　　　　　　　　毛　滂

池上水寒欲雾竹暗小牎低户数点秋声来侵短梦檐下芭蕉雨　白酒浮蛆鸡啄黍陶令几时归去只溪月岭云苹汀蓼岸总是思量处

前调　　　　　　　　　　　　杨　慎

一搦纤腰清瘦六幅轻纱红绉粉熟香生态浓妆浅正是愁时候　萧萧风雨黄昏後云湿仙衣寒透正帘悄牎闲灯昏酒冷听尽莲花漏

靑门引

【靑门长安城东门也见三辅黄图靑或作淸非双调五十二字】

靑门引　　　　　　　　　　　张　先

乍暖还轻冷风雨晩来方定庭轩寂寞近清明残花中酒又是去年病　楼头画角风吹醒入夜重门静那堪更被明月隔墙送过秋千影

前调　　　　　　　　　　　　刘　基

采采黄金蕊遥见晩山横翠重门深掩一庭风沽来澹酒能得几回醉　草堂云白鸿千里落日寒烟起相怜自有明月照人肺腑淸如水

醉红妆

【一名醉红楼一名双燕儿双调五十二字】

醉红妆　　　　　　　　　　　张　先

琼林玉树不相饶薄云衣细柳腰一般妆様百般娇媚眼秀总如描　东风揺草杂花飘恨无计上青条更送双歌郎且饮郎未醉有金貂

引驾行

【双调五十二字】

引驾行　　　　　　　　　　　晁补之

梅梢琼绽东君次第开桃李怨年年好风景无事对花垂泪　园里旧赏处幽葩柔条一一动芳意恨心事春来间阻忆年时把罗袂雅戏

庆同天

【双调五十二字格调与河传怨王孙相近但向立调名仍之】

庆同天　　　　　　　　　　　张　先

海宇称庆诞生元圣风入南薰拜恩瑶阙衣上晓色犹春望尧云　游钧广乐人疑梦仙声共日转旗光动无疆圣算何待祝华封与天同

捣练子

【又一体双调五十二字】

捣练子　　　　　　　　　　　无名氏

云染幕緑堆烟霏霏细雨湿花钿一片芳菲吹不起闲愁损更啼鹃　人去後景依然画堂谁复听哀弦鹦鹉不知情意嬾频催我下犀帘

凉州令

【又一体双调五十二字】

凉州令　　　　　　　　　　　欧阳修

翠树芳条颭灼灼裙腰初染佳人携手弄芳菲緑阴红影共展双纹簟　插花照影窥鸾监只恐芳容减不堪零落春晩靑苔雨後深红点

前调【又一体】　　　　　　　　　　刘　基

雨过羣山翠杨柳含烟如醉画檐双燕引雏飞风动榴花点点猩红碎　对花莫把阑干倚心乱难为理夕阳江上满眼淸波总是愁人泪

恨来迟

【一名恨欢迟双调五十二字】

恨来迟　　　　　　　　　　　无名氏

柳暗汀洲最春深处小宴初开似泛宅浮家水平风软咫尺蓬莱　更劝君吸尽紫霞杯醉看鸾凤徘徊正洞里桃花盈盈一笑依旧怜才

惜双双令

【双调五十二字与惜分飞令又一体同以前後段次句各多一字遂别立调名】

惜双双令　　　　　　　　　　刘　弇

风外橘花香暗度飞絮绾残春归去醖造黄梅雨冷烟晓占横塘路　翠屛人在天低处惊梦断行云无据此恨凭谁诉恁时却倩危弦语

锯解令

【双调五十二字】

锯解令　　　　　　　　　　　杨无咎

送人归後酒醒时睡不稳衾翻翠缕应将别泪洒西风尽化作断肠夜雨　卸帆浦溆一种凄惶两处寻思却是我无情便不解寄将梦去

杏花天

【又一体双调五十二字】

杏花天【杏花】　　　　　　　　　高　濂

抹红匀粉墙头面轻烟混垂杨金线半落半开春眷恋掩映春旗村店　透韶光初番娇颤看上苑酒酣芳宴不禁风翦翦雨带花飞一片

梦仙郎

【双调五十二字】

梦仙郎　　　　　　　　　　　张　先

江东苏小夭斜窈窕都不胜彩鸾娇妙春艳上新妆风过着人香　佳树隂隂池院华灯绣幔花月好岂能长见离聚此生缘何计问高天

入塞

【双调五十二字】

入塞　　　　　　　　　　　　程　垓

好思量正秋风半夜长奈银釭一点耿耿背西牎衾又凉枕又凉　露华凄凄月半床照得人真个断肠牎前谁浸木犀黄花也香梦也香

燕归梁

【又一体双调五十二字】

燕归梁【风莲】　　　　　　　　　蒋　捷

我梦唐宫春昼迟正舞到曳裙时翠云队仗绦霞衣慢腾腾手双垂　忽然急鼓催将起似彩凤乱惊飞梦回不见万琼妃见荷花被风吹

留春令

【又一体双调五十二字】

留春令　　　　　　　　　　　沈端节

旧家元夜追随风月连宵欢宴被闲懑引得寸心里一似蛾儿转　而今百事心情嬾灯下几曾忺看筭静中惟有牎前梅影合是幽人伴

玉团儿

【双调五十二字】

玉团儿　　　　　　　　　　　袁去华

吴江渺渺疑天接独着我扁舟一叶步韤凌波芙蓉仙子緑盖红颊　登临正要诗弹压叹此去都忘句法剧饮狂歌清风明月相应相答

倾杯令

【双调五十二字】

倾杯令　　　　　　　　　　　吕渭老

隔座藏鈎分曹射覆烛艳渐催三鼓筝按敎坊新谱楼外月上春浦　徘徊争忍忙归去怕明朝无情风雨珍花美酒团坐且作尊前笑语

望江东

【双调五十二字此调若叶平韵与醉红妆句法短长无异但中间用字平仄不同未可混为一也】

望江东　　　　　　　　　　　黄庭坚

江水西头隔烟树望不见江东路思量只有梦来去更不怕江拦住　灯前写了书无数筭没个人传与直饶寻得鴈分付又还是秋将暮

菊花新

【以宋仙韶院中菊部头得名双调五十二字】

菊花新　　　　　　　　　　　张　先

堕髻慵妆来日暮家在柳桥堤下住衣缓绦绡垂琼树袅一枝红雾　院深池静花相妒粉墙低乐声时度长恐舞筵空轻化作彩云飞去

归去来

【又一体双调五十二字】

归去来　　　　　　　　　　　柳　永

一夜狂风雨花英坠碎红无数垂杨漫结黄金缕尽春残萦不住　蝶稀蜂散知何处殢尊酒转添愁绪多情不惯相思苦休惆怅好归去

木兰花

【双调五十二字】

木兰花　　　　　　　　　　　毛熙震

掩朱扉鈎翠箔满院莺声春寂寞匀粉泪恨檀郎一去不归花又落　对斜晖临小阁前事岂堪重想着金带冷画屛幽宝帐慵熏兰麝薄

酒泉子

【又一体双调五十二字一名忆余杭此调始四十字止於此体按字分调各自有别】

酒泉子　　　　　　　　　　　潘　阆

长忆西湖湖水上尽日凭阑楼上望三三两两钓鱼舟岛屿正淸秋　笛声依约芦花里白鸟成行忽惊起别来闲想整纶竿思入水云寒

醉花隂

【双调五十二字】

醉花隂　　　　　　　　　　　毛　滂

檀板一声莺起速山影穿疎木人在翠阴中欲觅残春春在屛风曲　劝君对客杯须覆灯照瀛洲緑西去玉堂深魄冷魂清独引金莲烛

前调　　　　　　　　　　　　毛　滂

金鸭犹温香未歇尘定歌初彻?透薄罗衣一霎淸风人映团团月　持杯试听留春阕此个情肠别分付与莺儿助取东君停待芳菲节

前调【梅】　　　　　　　　　　　舒　亶

月幌风帘香一阵正千山云尽冷对酒尊傍无语含情别是江南信　寿阳妆罢人微困更玉钗斜衬拟插一枝归只恐风流羞上潘郎鬓

前调【送陆宣德】　　　　　　　　　　舒　亶

粉轻一捻和香聚教露华休妒今日在尊前只为情多脉脉都无语　西湖雪过难留住指广寒归去去後又明年人在江南梦到花深处

前调【建康重九】　　　　　　　　　　赵长卿

老去悲秋人转痩更异乡重九人意自凄凉祗有茱茰岁岁香依旧　登高无奈空搔首落照归鸦後六代旧江山满眼兴衰一洗黄花酒

前调　　　　　　　　　　　　杨无咎

满城风雨无端恶孤负登高约佳节若为酬与歌呼胜却秋萧索　菊花旋摘揉靑萼满满浮杯酌老鬓未侵霜醉里乌纱不怕风吹落

前调　　　　　　　　　　　　杨无咎

楚乡易得天时恶风雨长如约不道有幽人衣带秋深犹是悬鹑索　招呼朋侣如花萼有酒须同酌世态任凋疎却爱黄花不似羣花落

前调　　　　　　　　　　　　杨无咎

淋漓尽日黄梅雨断送春光暮目断向高楼持酒停歌无计留春住　扑人飞絮浑无数总是添愁绪回首问春风争得春愁也解随春去

前调　　　　　　　　　　　　辛弃疾

黄花漫说年年好也趁秋光老緑鬓不惊秋若鬬尊前人好花堪笑　蟠桃结子知多少家住三山岛何日跨飞鸾沧海飞尘人丗因缘了

前调【咏木犀】　　　　　　　　　　张元干

红茰紫菊开还早独占秋光老醖造一般清比着芝兰犹自争多少　霜刀翦叶呈纤巧手捻迎人笑云鬓一枝斜小阁幽牎是处都香了

前调　　　　　　　　　　【宋媛】李清照

薄雾浓雰愁永昼瑞脑销金兽佳节又重阳玉枕纱幮半夜凉初透　东篱把酒黄昏後有暗香盈袖莫道不销魂帘卷西风人似黄花瘦

前调　　　　　　　　　　　　刘　基

溽暑炊人肌骨软梦绕南柯远惊起却依然碧树连天风雨溪山晩　人间已自成疎懒事往谁能挽去去紫芝翁白石淸泉日夜靑苔满

前调　　　　　　　　　　　　刘　基

红缀繁枝莺语巧弱柳和烟袅玉勒漫寻芳踏徧东皋满眼靑靑草　远岫重重霞气表无数山花绕古寺梵音深曲径疎篱才信郊居好

前调　　　　　　　　　　　　刘　基

楼外斜阳低半树虽好难留住树里有鸣蝉似诉中情哽咽风前语　碧云不见蓬莱路青鸟今何处莫更倚阑干愁上心头无计推他去

前调【次刘伯温韵】　　　　　　　　　吴子孝

碧水萦回堤畔树风急云难住日日倚孤舟枝上双双愁听黄鹂语　玉京借问无多路回首家何处记得别时言莫忘深情爱向蓝桥去

前调　　　　　　　　　　　　吴子孝

夜深虚馆吹霜竹鼍鼓喧相逐仰看月华明未满冰轮万顷铺寒玉　筵前莫怪杯深属酒映玻璃緑新恨别离难遥睇天涯徙倚阑干曲

前调　　　　　　　　　　　　王肯堂

柳花飞去分鸾恨一晌无音信马识旧游踪行过门前伫立浑忘进　金笼鹦鹉呼声近名姓犹相认侍女乍传言剗韤相迎不得撩双鬓

前调　　　　　　　　　　　　朱　灏

枫色燃亭空漫醉溆复鸥能记云叶下重崖风不鸣条欲稳衰红睡　惊秋络纬声无次萤学残灯始凉夜水争天一段琉璃乍托银蟾出

前调　　　　　　　　　　　　陈子龙

绣幕屛山红影对两点愁眉黛消息又黄昏立徧苍苔赚得心儿悔　一缕博山庭院内人在秋千背夜久落春星几阵东风残月棃花碎

前调　　　　　　　　　　　　沈士铣

老尽芙蓉霜叶吼顿使人消瘦曳杖踏郊吟竹里靑帘高凭疎堤柳　远眺秋山怀故友泪落停杯酒况惨惨凄凄风雨三更独自支僝僽

前调　　　　　　　　　　【明媛】端淑卿

春到人间能几月愁近清明节花柳正争妍妒雨纷纷杜宇声啼血　茫茫山水经年别感事归心切无计可留春一片花飞两鬓堆霜雪

御选历代诗余卷二十三








卷二百九十八

<史部,诏令奏议类,奏议之属,历代名臣奏议>

钦定四库全书

历代名臣奏议卷二百九十八

明　杨士奇等　撰

灾祥

齐武帝始亲政水旱不时车骑将军竟陵王子良密启曰臣思水潦成患良田沃壤变为污泽农政告祥因高肆务播植既周继以旱虐黔庶呼嗟相视褫气夫国资於民民资於食匪食匪民何以能政臣每一念此寝不便席本始中郡国大旱宣帝下诏除民租今闻所在逋余尚多守宰严期兼夜课切新税力尚无从故调於何取给政当相驱为盗耳愚谓逋租宜皆原除少降停恩微纾民命自宋道无章王风陵替窃官假号骈门连室今左民所检动以万计渐渍之来非复始适一朝洗正理致沸腾小人之心罔思前咎申之以威反怨後罚兽穷则触事在匪轻齐有天下日浅恩洽未布一方或饥当加优养愚谓自可依源削除未宜便充猥役且部曹检校诚存精密令史好黠鲜不容情情既有私理或枉谬耳目有限羣狡无极变易是非居然可见详而後取於事未迟明诏深矜狱圄恩文累坠今科网严重称为峻察负罪离諐充积罕户暑时欝蒸加以金铁聚忧之气足感天和民之多怨非国福矣顷土木之务甚为殷广虽役未及民勤费已积炎旱致灾或由於此皇明载远书轨未一缘淮带江数州地耳以魏方汉犹一郡之譬以今比古复为远矣何得不爱其民缓其政救其危存其命哉湘区奥密蛮宼炽强如闻南师未能挫戮百姓齐民积年涂炭疽食侵淫边虞方重交州夐絶一垂实惟荒服恃远後宾固亦恒事自青德启运欵关受职置之度外不足絓言今县军远伐经途万里衆寡事殊客主势异以逸待劳全胜难必又缘道调兵以足军力民丁乌合事乖习锐广州积岁无年越州兵粮素乏加以发借必致恇扰愚谓叔献所请不宜听从取乱侮亡更俟後会虽缓岁月必有可禽之理差息发动费役之劳刘楷见申以助湘中威力既举蚁宼自服

後魏孝文帝太和二十年七月以久旱不雨辍膳三旦百寮诣阙引在中书省帝在崇虚楼遣舍人问曰朕知卿等至不获相见卿何为而来扬州大中正王肃对曰伏承陛下辍膳已经三旦羣臣焦怖不敢自宁臣闻尧水汤旱自然之数须圣人以济世不由圣以致灾是以国储九年以御九年之变臣又闻至於八月不雨然後君不举膳昨四郊之外已蒙滂澍唯京城之内微为少泽蒸民未阙一餐陛下辍膳三日臣庶惶惶无复情地帝遣舍人答曰昔尧水汤旱赖圣人以济民朕虽居羣黎之上道谢前王今日之旱无以救恤应待立秋克躬自咎但此月十日已来炎热焦酷人物同悴而连云蔽日高风萧条虽不食数朝犹自无感朕诚心未至之所致也肃曰臣闻圣人与凡同者五常异者神明昔姑射之神不食五谷臣常谓矫今见陛下始知其验且陛下自辍膳以来若天全无应臣亦谓上天无知陛下无感一昨之前外有滂泽此有密云臣即谓天有知陛下有感矣复遣舍人答曰昨内外贵贱咸云四郊有雨朕恐此辈皆勉劝之辞三覆之慎必欲使信而有徵比当遣人往行若果雨也便命太官欣然进膳岂可以近郊之内而慷慨要天乎若其无也朕之无感安用朕身以扰民庶朕志确然死而後已是夜澍雨大降

宣武帝正始元年夏五月有典事史元显献四足四翼鸡诏散骑侍郎赵邕以问太常卿崔光光表答曰臣谨按汉书五行志宣帝黄龙元年未央殿路軨中雌鸡化为雄毛变而不鸣不将无距元帝初元中丞相府史家雌鸡伏子渐化为雄冠距鸣将永光中有献雄鸡生角刘向以为鸡者小畜主司时起居小臣执事为政之象也言小臣将乘君之威以害政事犹石显也竟宁元年石显伏辜此其效也灵帝光和元年南宫寺雌鸡欲化为雄一身毛皆似雄但头冠尚未变诏以问议郎蔡邕邕对曰貌之不恭则有鸡祸臣窃推之头为元首人君之象也今鸡一身已变未至於头而上知之是将有其事而不遂成之象也若应之不精政无所改头冠或成为患滋大是後张角作乱称黄巾贼遂破坏四方疲於赋役民多叛者上不改政遂至天下大乱今之鸡状虽与汉不同而其应颇相类矣向邕并博逹之士考物验事信而有证诚可畏也臣以邕言推之翅足衆多亦羣下相扇助之象雏而未大脚羽差小亦其势尚微易制御也臣闻灾异之见皆所以示吉凶明君覩之而惧乃能招福闇主视之弥慢所用致祸诗书春秋秦汉之事多矣此陛下所观者也今或有自贱而贵关预政事殆亦前代君房之匹比者南境死亡千计白骨横野存有酷恨之痛殁为怨伤之魂义阳屯师盛夏未返荆蛮狡猾征人淹次东州转输往多无还百姓困穷绞缢以殒北方霜降蚕妇辍事羣生憔悴莫甚於今此亦贾谊哭叹谷永切谏之时司宼行戮君为之不举陛下为民父母所宜矜恤国重戎战用兵犹火内外怨弊易以乱离陛下纵欲忽天下岂不仰念太祖取之艰难先帝经营劬劳也诚愿陛下留聦明之鉴警天地之意礼处左右节其贵越往者邓通董贤之盛爱之正所以害之又躬飨加罕宴宗或阙时应亲肃郊庙延敬诸父检访四方务加休息爰发慈旨抚赈贫瘼简费山池减撤声饮昼存政道夜以安身博采刍荛进贤黜佞则兆庶幸甚妖弭庆进祯祥集矣帝览之大悦

光为抚军将军时又上奏曰去二十八日有物出於太极之西序勅以示臣臣按其形即庄子所谓蒸成菌者也又云朝菌不终晦朔雍门周所称磨萧斧而伐朝菌皆指言蒸气欝长非有根种柔脆之质凋殒速易不延旬月无拟斧斤又多生墟落秽湿之地罕起殿堂高华之所今栋宇崇丽墙筑工密粪朽弗加沾濡不及而兹菌歘构厥状扶疎诚足异也夫野木生朝野鸟入庙古人以为败亡之象然惧灾修德者咸致休庆所谓家利而恠先国兴而妖豫是故桑榖拱庭太戊以昌雊雉集鼎武丁用熙自比?鹊巢於庙殿枭鵩鸣於宫寝菌生宾阶轩坐之正准诸往记信可为诫且南西未静兵革不息郊甸之内大旱跨时民劳物悴莫此之甚承天子育者所宜矜恤伏愿陛下追殷二宗感变之意侧躬耸诚惟新圣道节夜饮之忻强朝御之膳养方富之年保金玉之性则魏祚可以永隆皇夀等於山岳矣

孝明帝正光二年崔光为司徒侍中时获秃鶖鸟於宫内诏以示光光表曰蒙示所得大鸟此即诗所谓有鶖在梁解云秃鶖也贪恶之鸟野泽所育不应入殿庭昔魏氏黄初中有鹈鹕集於灵芝池文帝下诏以曹恭公远君子近小人博求贤俊太尉华歆由此逊位而让管宁者也臣闻野物入舍古人以为不善是以张臶恶鵀贾谊忌鵩鹈鹕蹔集而去前王犹为至诫况今亲入宫禁为人所获方被畜养晏然不以为惧准诸往义信有殊矣且饕餮之禽必资鱼肉菽麦稻粱时或餐啄一食之费容过斤镒今春夏阳旱谷籴稍贵穷窘之家时有菜色陛下为民父母抚之如伤岂可弃人养鸟留意於丑形恶声哉卫侯好鹤曹伯爱鴈身死国灭可为寒心陛下学通春秋亲览前事何得口咏其言行违其道诚愿远师殷宗近法魏祖修德延贤消灾集庆放无用之物委之川泽取乐琴书颐养神性帝览之大悦

孝武帝永熙中有风雹之变诏访谠言瀛州刺史王椿上疏曰伏奉诏书以风雹厉威上动天睠访谠辞於百辟诏舆诵於四海宸衷恳切备在丝纶只承兢感心焉靡庴伏惟陛下启籙应期驭育万物承缀旒之艰运纂纎丝之危绪忘餐日昃求衣未明俾上帝下临愍兹荼蓼永济沟壑而沧浪降戾作害中秋上帝照临义不虚变窃惟风为号令皇天所以示威雹者气激隂阳有所交争殆行令殊节舒急失中之所致也昔澍雨千里实缘教祀之诚炎精三舍宁非善言之力谴不空发徵岂谬应谁谓盖高实符人事伏愿陛下留心曲览垂神远察礼贤登士博举审官擢申滞怨振穷省役使夫滋水没川之彦毕居朝右仪表丹青之位未或虚加圜土絶五毒之民揆日息千门之费岩岩廊署无不遇之士忪忪惸独荷酒帛之恩则物见昭苏人知休泰徐奏薰风之曲无论鸿鴈之歌岂不天人幸甚鬼神咸忭

唐太宗贞观六年帝谓侍臣曰朕比见衆议以祥瑞为美事频有贺表如朕本心但使天下太平家给人足虽无祥瑞亦可比德於尧舜若百姓不足夷狄内侵纵有芝草遍街衢凤凰栖苑囿亦何异於桀纣常闻石勒时有羣吏燃连理木煮白雉肉吃岂得称为明主邪又隋文帝深爱祥瑞遣秘书监王劭着衣冠在朝堂对考使焚香以读皇隋感瑞经旧尝见传说此事实以为可笑夫为人君当须至公理天下以得万国之欢心昔尧舜在上百姓敬之如天地爱之如父母动作兴事人皆乐之发号施令人皆悦之此是大祥瑞也自此以後诸州所有祥瑞并不用申奏羣臣皆曰诚如圣旨

八年陇右山崩大蛇屡见山东及江淮多大水太宗问侍臣秘书监虞世南对曰春秋时梁山崩晋侯召伯宗而问焉对曰国主山川故山崩川竭君为之不举乐降服乘缦而祝币以礼焉梁山晋所主也晋侯从之故得无害汉文帝元年齐楚地二十九山同日崩大水出令羣国无来献施惠於天下远近欢洽亦不为灾後汉灵帝时青蛇见御坐晋惠帝时大蛇长三百步见齐地经市入朝中案蛇宜在草野而入市朝所以为怪耳今蛇见山泽盖深山大泽必有龙蛇亦不足怪又山东足雨虽则其常然隂潜过久恐有寃狱宜断省系囚庶或当天意且妖不胜德唯修德可以销变太宗以为然因遣使者赈恤饥馁申理狱讼多所原宥

时有彗星见於南方长六尺经百余日乃灭太宗谓侍臣曰天见彗星由朕之不德政有亏失是何妖也世南对曰昔齐景公时有彗星见公问晏子晏子对曰公穿池沼畏不深起台榭畏不高行刑罚畏不重是以天见彗星为公诫耳景公惧而修德後十三日而星没陛下若德政不修虽麟凤数见终是无益但使朝无阙政百姓安乐虽有灾变何损於德愿陛下勿以功高古人而自矜大勿以太平渐久而自骄逸若能慎终如始彗星纵见未足为忧太宗曰吾之理国良无景公之过但朕年十八便为经纶王业北剪刘武周西平薛举东擒窦建德王世充二十四而天下定二十九而居大位四夷降服海内乂安自谓古来英雄拨乱之主无见及者颇有自矜之意此吾之过也上天见变良为是乎秦始皇平六国隋炀帝富有四海既骄且逸一朝而败吾亦何得自骄也言念於此不觉惕惕而震惧魏徵进曰臣闻自古帝王未有无灾变者但能修德灾变自消陛下因有天变遂能诫惧反覆思量深自克责虽有此变必不为灾也

十一年大雨谷水溢冲洛城门入洛阳宫平地五尺毁宫寺十九所漂七百余家太宗谓侍臣曰朕之不德皇天降灾将由视听弗明刑罚失度遂使隂阳舛谬雨水乖常矜物罪己载怀忧惕朕又何情独甘滋味可令尚食断肉进蔬食文武百官各上封事极言得失中书侍郎岑文本上封事曰臣闻开拨乱之业其功既难守已成之基其道不易故居安思危所以定其业也有始有卒所以崇其基也今虽亿兆乂安边隅宁谧既承丧乱之後又接凋弊之余户口减损尚多田畴垦辟犹少覆焘之恩着矣而疮痍未复德教之风被矣而资产屡空是以古人譬之种树年纪绵远则枝叶扶疎若种之日浅根本未固虽壅之以黑壤暖之以春日一人揺之必致槁枯今日之百姓颇类於此常加含养则日就滋息蹔有征役则随日凋耗凋耗既甚则人不聊生人不聊生则怨气充塞怨气充塞则离叛之心生矣故帝舜曰可爱非君可畏非民孔安国曰人以君为命故可爱君失道人叛之故可畏仲尼曰君犹舟也人犹水也水所以载舟亦所以覆舟是以古人云哲王虽休勿休日慎一日良为此也伏惟陛下览古今之事察安危之机上以社稷为重下以亿兆为念明选举慎罚赏进贤才退不肖闻过遽改从谏如流为善在於不疑出令期於必信颐神养性省畋猎之娱去奢从俭减工役之费务静方内而不求辟土载櫜弓矢而无忘武备凡此数者虽为国之常道陛下所常行臣之愚昧唯愿陛下思而不怠则至道之美与三五比隆亿载之祚随天地长久虽使桑榖为妖龙蛇作孽雉雊於鼎耳石言於晋地犹当转祸为福变灾为祥况雨水之患隂阳常理岂可谓天谴之而系圣心哉臣闻古人有言农夫劳而君子养焉愚者言而知者择焉辄陈狂瞽伏待斧钺帝深纳其言太宗时飞雉数集宫中帝问是何祥也禇遂良曰昔秦文公时有侲子化为雉雌鸣陈仓雄鸣南阳侲子曰得雄者王得雌者霸文公遂雄诸侯始为宝鸡祠汉光武得其雄起南阳有四海陛下本封秦故雌雄并见以告明德帝悦曰人之立身不可以无学遂良所谓多识君子哉

高宗时晋州地震不息帝问侍中张行成对曰天阳也君象地隂也臣象君宜动臣宜静今静者顾动恐女谒用事大臣隂谋又诸王公主参承起居或伺间隙宜明设防闲且晋陛下本封应不虚发伏愿深思以杜未萌帝然之

时陨石十八于冯翊高宗问曰此何祥也朕欲悔往修来以自戒若何太傅于志宁对曰春秋陨石于宋五内史过曰是隂阳之事非吉凶所生物固有自然非一系人事虽然陛下无灾而戒不害为福也

武后延载元年以杜景佺为检校凤阁侍郎同凤阁鸾台平章事时后尝季秋出棃华示宰相以为祥衆贺曰陛下德被草木故秋再华周家仁及行苇之比景佺独曰隂阳不相夺伦渎即为灾故曰冬无愆阳夏无伏隂春无凄风秋无苦雨今草木黄落而木复华渎隂阳也窃恐陛下布德施令有所亏紊臣位宰相助天治物治而不和臣之咎也顿首请罪后曰真宰相

久视二年三月大雨雪凤阁侍郎苏味道等以为瑞率羣臣入贺监察御史王求礼让曰宰相燮和隂阳而季春雨雪乃灾也果以为瑞则冬月雷渠为瑞雷邪味道不从既贺者入求礼即厉言於朝曰今阳气偾升而隂冰激射此天灾也主荒臣佞寒暑失序边隅不靖盗贼繁兴正官少伪官多百司非贿不入使天有瑞何感而来哉羣臣震恐后为罢朝

中宗神龙元年大水诏文武九品以上官直言极谏右卫骑曹参军宋务光上书曰后王乐闻过罔不兴拒谏罔不乱乐闻过则下情通下情通则政无缺此所以兴也拒谏则羣议壅羣议壅则上孤立此所以乱也臣尝观天人相与之际有感必应其间甚密是以教失於此变生於彼易曰天垂象见吉凶圣人象之窃见自夏以来水气勃戾天下多罹其灾洛水暴涨漂损百姓传曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见又水者隂类臣妾之道气盛则水泉溢顷虹蜺纷错暑雨滞霪隂胜之沴也後廷近习或有离中馈之职以干外政愿深思天变杜絶其萌又自春及夏牛多病死疫气浸淫传曰思之不睿时则有牛祸意者万几之事陛下未躬亲乎晁错曰五帝其臣不及则自亲之今朝廷贤佐虽多然莫能仰陛下清光愿勤思法宫凝就大化以万方为念不以声色为娱以百姓为忧不以犬马为乐臣闻三五之君不能免淫亢顾备御存乎人耳灾兴细微安之不怪及祸变已成骇而图之犹水决治防病困求药虽复僶俛尚何救哉夫塞变应天实繁人事今霖雨即闭坊门岂一坊一市能感发天道哉必不然矣故里人呼坊门为宰相谓能节宣风雨天工人代乃为虚设又数年以来公私乏竭户口减耗家无接新之储国乏俟荒之蓄陛下近观朝市则以为既庶且富试践闾陌则百姓衣马牛之衣食犬彘之食十室而九丁壮尽於边塞孀孤转於沟壑猛吏奋毒急政破资马困斯佚人穷斯诈起为奸盗从而刑之良可叹也今人贫而奢不息法设而伪不止长吏贪冒选举以私稼穑之人少商旅之人衆愿坦然更化以身先之凋残之後缓其力役久弊之极训以敦龎十年之外生聚方足臣闻太子者君之贰国之本所以守器承祧养民赞业愿择贤能早建储副安社稷慰黎元姻戚之间谤议所集积疑成患凭宠生灾爱之适以害之也如武三思等诚不宜任以机要国家利器庸可久假於人秘书监郑普思国子祭酒叶舜能挟小道浅术列朱紫取银黄亏国经悖天道书曰制治於未乱保邦於未危此诚治乱安危之秋也愿陛下远佞人亲有德乳保之母妃主之家以时接见无令媟黩

景龙二年武平一上表曰臣缘修起居注太史监每季有牒臣伏见从去岁以来屡有灾异荧惑入羽林太白再经天太阳亏月犯大角臣伏按旧史文志咸非休吉之感或为咎徵之兆臣闻灾不妄生变不虚设象见於上人应於下其理昭彰有如影响陛下嗣膺鸿业寅畏上玄故皇天不言以灾眚谴诫诗曰敬天之怒不敢驱驰又曰惟此文王小心翼翼昭事上帝聿怀多福臣伏见陛下孝爱因心敦崇戚族泽濡后氏恩洽外家位以慈周荣因惠假臣当宗亲阶越三等家有数侯既沗国姻复叨枝属朱轮华毂金牓瑶簪过东汉之梁邓迈西京之许史光辉焜煌古今所絶诚陛下庄於亲宠降於慈贷臣未息讥谋深近嚣黩恩弥崇而议弥积位逾厚而舋逾拥臣又闻月满必亏日盈则蚀春秋有交谢之理星律有轮环之次时不再来荣难久藉昔永淳之後藩维构孽王室多难先圣考运从权时居宝历臣诸房等地惟宗子爵列扞城窃禄疏封屡回星纪今皇明复辟圣政惟新自合恭守园庐遥承雨露庇影椒房之末阶亲槐里之余今乃再假宠灵骤贻奨渥姻从日茂爵封如初但见昇崇无闻损降高班厚位遂超涯极以此或隂气僭阳乾文告变且顷年以来河洛泛溢东都西京俱有水潦盖以隂气太盛所致昔王家骄贵梅福上书窦氏专权丁鸿进谏臣伏思古来后妃之始自吕霍上官阎董之氏皆以恩宠过深骄盈过溢一朝倾覆竟无噍类易曰不远而复又曰鼎折足覆公餗伏愿思抑损之宜运长远之策或令安车就第剖符临州远之以机权锡之以闲逸上恭乾乾之惕下全亲亲之道则肃彰国图殷鉴後叶臣舋招酷罚待毙苦壤圣心不弃穷秽备官史册哀绪莫申余隂无几精魂屡竭昭恤末流如将有补明时不矜荒殆伏乞假名外郡遂礼私庭冀存识爽少训腼冒臣瞻光视漏岂复支久既因灾眚诚兼宗国俯揆残骸退深殒越

玄宗开元初大旱关中饥诏求直言礼部侍郎张廷珪上疏曰古有多难兴国殷忧启圣盖事危则志锐情苦则虑深故能转祸为福也景龙先天间凶党构乱陛下神武汛扫氛垢日月所烛无不濡泽明明上帝宜锡介福而顷隂阳愆候九谷失稔关辅尤剧臣思天意殆以陛下春秋鼎盛不崇朝有大功轻尧舜而不法思秦汉以自高故昭见咎异欲日慎一日永保太和是皇天於陛下睠顾深矣陛下得不奉若休旨而寅畏哉诚愿约心削志考前王之书敦素朴之道登端士放佞人屏後宫减外廐场无蹴鞠之玩野絶从禽之乐促远境罢县戍矜惠惸独蠲薄徭赋去淫巧捐珠璧不见可欲使心不乱或谓天戒不足畏而上帝冯怒风雨迷错荒馑日甚则无以济下矣或谓人穷不足恤而亿兆?离愁苦昏垫则无以奉上矣斯安危所系祸福之原奈何不察今受命伊始华夷百姓清耳以听刮目以视冀有闻见何遽孤其望哉

开元四年山东大蝗民祭且拜坐视食苗不敢捕紫微令姚崇奏曰诗云秉彼蟊贼付畀炎火汉光武诏曰勉顺时政劝督农桑去彼螟蜮以及蟊贼此除蝗谊也且蝗畏人易驱又田皆有主使自救其地必不惮勤请夜设火坎其旁且焚且瘗乃可尽古有讨除不胜者特人不用命耳乃出御史为捕蝗使分道杀蝗汴州刺史倪若水上言除天灾者当以德昔刘聦除蝗不克而害愈甚拒御史不应命崇移书诮之曰聦伪主德不胜祆今祆不胜德古者良守蝗避其境谓修德可免彼将无德致然乎今坐视食苗忍而不救因以无年刺史其谓何若水惧乃纵捕得蝗十四万石时议者喧譁帝复以问崇对曰庸儒泥文不变事固有违经而合道反道而适权者昔魏世山东蝗小忍不除至人相食後奏有蝗草木皆尽牛马至相噉毛今飞蝗所在充满加复蕃息且河南河北家无宿藏一不获则流离安危系之且讨蝗纵不能尽不愈於养以遗患乎帝然之

宰相姚崇遣使分道捕蝗谏议大夫韩思复上言曰夹河州县飞蝗所至苗辄尽今游食至洛使者往来不敢显言且天灾流行庸可尽瘗望陛下悔过责躬损不急之务任至公之人持此诚实以答谴咎其驱蝗使一切宜罢玄宗然之

五年帝将幸东都而太庙坏姚崇建言庙本苻坚故殿不宜罢行国子祭酒舒国公褚无量鄙其言以为不足听乃上疏曰王者隂盛阳微则先祖见变今後宫非御幸者宜悉出之以应变异举畯良撙奢靡轻赋慎刑纳谏争察谄谀继絶世则天人和会灾异讫息帝是崇语车驾遂东

七年日食帝素服俟变録囚多所贷遣赈恤灾患罢不急之务侍中宋璟曰陛下降德音恤人隐末宥轻系惟流死不免此古所以慎赦也恐议者直以月蚀修刑日蚀修德或言分野之变冀有揣合臣以谓君子道长小人道销止女谒放谗夫此所谓修德也囹圄不扰兵甲不渎官不苛治军不轻进此所谓修刑也陛下常以为念虽有亏蚀将转而为福又何患乎且君子耻言浮於行愿动天以诚无事空文帝嘉纳

十四年六月大风诏羣臣陈得失太子左庶子吴竞上疏曰自春以来亢阳不雨乃六月戊午大风拔树坏居人庐舍传曰敬德不用厥灾旱上下蔽隔庶位踰节隂侵於阳则旱灾应又曰政悖德隐厥风发屋坏木风隂类大臣之象恐陛下左右有奸臣擅权怀谋上之心臣闻百王之失皆由权移於下故曰人主与人权犹倒持太阿授之以柄夫天降灾异欲人主感悟愿深察天变杜絶其萌且陛下承天后和帝之乱府库未充冗员尚繁户口流散法出多门赇谒大行趋竞弥广此弊未革实陛下庶政之阙也臣不胜惓惓愿斥屏羣小不为慢游出不御之女减不急之马明选举慎刑罚杜侥幸存至公虽有旱风之变不足累圣德矣

代宗时朱泚军中猫鼠同乳表其瑞诏示宰相常衮衮率羣臣贺中书舍人崔佑甫独曰可吊不可贺诏使问状对曰臣闻礼迎猫为其食田鼠以其为人去害虽细必録今猫受畜於人不能食鼠而反乳之无乃失其性耶猫职不修其应若曰法吏有不触邪疆吏有不扞敌臣愚以为当命有司察贪吏戒边候勤徼廵则猫能致功鼠不为害帝异其言

德宗贞元十九年大旱中书舍人权德舆因陈阙政曰陛下斋心减膳闵恻元元告於宗庙祷诸天地一物可祈必致其礼一士有请必听其言忧人之心可谓至已臣闻销天灾者修政术感人心者流惠泽和气洽则祥应至矣畿甸之内大率赤地而无所望转徙之人毙踣道路虑种麦时种不得下宜诏在所裁留经用以种贷民今兹租赋及宿逋远贷一切蠲除脱不蠲除亦无可敛之理不如先事图之则恩归於上矣

给事中许孟容亦因旱上疏曰陛下斋居损膳具牲玉走羣望而天意未答岂丰歉有定隂阳适然乎窃惟天人交感之际系教令顺民与否今户部钱非度支岁计本备缓急若取一百万缗代京兆一岁赋则京圻无流亡振灾为福又应省察流移征防当还未还役作崇锢当释未释负逋馈送当免免之沈滞鬰抑当伸伸之以顺人奉天若是而神弗佑岁弗稔未之闻也

穆宗尝问礼部尚书韦绶所以振灾邀福者绶对曰宋景公以善言退法星三舍汉文除秘祝敕有司祭而不祈此二君皆受自至之福书美前史如失德以却灾媚神以丐助神而有知且因以谴也时帝不德故托讽焉文宗太和六年大旱诏询所以致雨者司门员外郎李中敏上言曰雨不时降夏阳骄愆苗欲槁枯陛下忧勤降德音俾下得尽言臣闻昔东海误杀一孝妇大旱三年臣顷为御史台推囚华封儒杀良家子三人陛下赦封儒死然三人者亦陛下赤子也神策士李秀杀平民法当死以禁卫刑止流宋申锡位宰相生平馈致一不受其道劲正奸人忌之陷不测之辜狱不参验衔恨而没天下士皆指目郑注臣知数寃必列诉上帝天之降灾殆有由然汉武帝国用空竭桑弘羊兴筦榷之利然卜式请烹以致雨况申锡之枉天下知之何惜斩一注以快忠臣之?则天且雨矣帝不省

懿宗时罗隐上疏曰岁贡贱臣隐既以文不得意且抱犬马之疾於长安夏五月京畿旱癸巳日闻诏大京兆用器水鑪香蒲萧绦幡辈致於坊市门将所以用旧法而召雨也臣踊起病榻间以为明天子忧人虽舜禹不如是之勤幸甚幸甚臣又闻水旱与天地同出苟时或然不可以仓卒除去今秦地旱已逾月矣而陛下祷祠亦已频矣天之高地之厚五岳之绵亘四渎之宏远陛下命百执事启祈外何尝不以心祝之虽茎槁苖乾而百姓不怨嗟者其感陛下之诚深也今以蒲萧辈为请者岂陛下谓其灵於岳渎者乎夫岳渎视陛下之公辅裂陛下之土田苟陛下忧则岳渎亦宜忧矣受祭据封者尚未能为陛下出力彼蒲萧辈复何以动天臣为陛下不取也臣又闻天之有雨泽犹陛下有渥恩雨泽可以委曲干之则陛下渥恩亦可以委曲干之矣臣闻天子有左右史将所以记事记言然後付太史氏臣必恐其得以容易编牍今冒死请追癸巳日诏苟若陛下落十六圣之教训虽五种栖野而百姓不暇掇岂蒲萧辈之所及乎昔殷汤之代民不以旱为灾仁圣之君在上也今旱未及殷代而陛下忧已过矣臣请因旱以贺万姓俾其知陛下心

蜀主王建时李安道上灾异疏曰仓廪者国之本粮食者人之命固其本则邦宁重其命则人富今粒食中皆生蜂虿切疑在位贪鄙夺民农时戕害人命故天生灾异以为警告又虫皆曳米而行恐边鄙不宁干戈忽起馈挽相继人不堪命伏愿少精圣虑与大臣恐惧修省以消灾异

後汉隐帝时宫中大风发屋拔木吹郑门扉起十余步而落帝召司天监赵延义问以禳祈之术对曰臣之职在天文时日祈禳非所习也然王者欲弭灾异莫如修德帝曰何谓修德对曰请读贞观政要而法之

宋太宗雍熙六年右补阙知睦州田锡应诏论火灾疏曰臣伏念臣才谋不迨於古人职次沗居於谏省敢不常思补报用答休明六年九月十三日诣阁上书昧死言事陛下於是下御札俾人直谏降勅书奨臣敢言七年十二月十二日又再上奏疏入逓而不知逹与未逹直言虽求用而不知行与未行今日陛下有所因方渇闻至言有所为方切待直谏引咎自戒修德弥新臣谓责在近臣而不在圣躬罪在臣辈而不在陛下日近陛下有朝令夕改之事由制敕所行时有未当而无人封駮者给事中之过也给事中若任得其人制敕若许之封駮则所下之敕无不当所行之事无不精事无不精则垂为典彛敕无不当则徧为格式岂有朝令夕改之弊岂有不精不当之虞也臣所以谓责在近臣而不在圣躬也臣又见陛下有舍近谋远之事由言动所为未合至理而无人敢谏诤者是左右拾遗补阙之过也今遗补是侍从之臣而不得在左右职分当献替之事而未有上封章自此国家举事有不便於时遗补不敢谏朝廷法令有不合於道遗补不敢言加以时久昇平天下混一致陛下谓昇平自得资陛下以功业自多日迁月移浸成圣性左取右奉无非睿谋所以陛下出一言乃以谓汤武可偕陛下行一事乃以谓尧舜可继自缵大位於今九年四方未宁万国虽静然刑罚未甚措水旱未堪调陛下谓之太平谁敢不谓之太平陛下谓之至理谁敢不谓之至理方欲为民求福报天之功有事於太山展礼於上帝人谋虽克天意未从火於禁中将觉悟於英主诏下海内遂布告於舆人近臣闻陛下感悟之言宁不惕厉谏官閲陛下忧勤之诏谁不彷徨臣所以谓过在近臣不在圣躬罪在谏官不在陛下臣死罪死罪然臣两度上疏而陛下不用一二今臣在外而陛下委之以分忧碌碌随衆忧旷瘝之靡暇皇皇有志思谏诤之未能今幸天启圣心神赞皇运感陛下虚伫待犯顔之谏致陛下专精求逆耳之言臣是以再罄愚衷复伸鄙见臣所谓陛下有朝令夕改者试举其一二以明之置而寻废者农师禁而不严者车服也臣所谓陛下有舍近谋远者试举其一二以明之宰相不得用人而委员郎差遣近臣专受责而求令録封章也自此章奏必多听用必广听用既广则条制必繁条制既繁则依从者少既依从者少则是法令不行法令不行则由规画不当有如前年勅下令邻近州府互差司理判官至今年敕下却令本州仍旧差置又如前年敕下应征科官吏限前得了即与超陞限外未了即当降黜即不以县有大小之分税有难易之征土田沃瘠之不同岁时丰稔之不等风俗勤惰之各异官吏能否之各殊而一槩以程限所拘一例以陛降为定自後未闻限外欠者降一官限前了者陞一人此无乃垂之空言示之寡信乞今後凡有所奏或有所陈幸陛下察而审之令大臣议而行之盖臣下言之则谓封章陛下行之则出为法令法令可简而不可使繁制度可永而不可屡变变易不定是彰思虑之不精繁多难依是令手足之无措也尚书曰临下以简又曰得师者王今宰臣若贤愿陛下信而用之宰臣非贤愿陛下择可用而任之何以置之为具臣而疑之若衆人也百官若举其职愿陛下听而用之百官未称其职愿陛下量其才而用之何以置之为备员而待之若冗秩也臣谓百职若举则万事从而自理百官未修则万务从而亦隳必若任而疑之则上下非一心疑而用之则君臣非一体何则疑能生谤谤能生疑疑从谤生则父子之道或偶亏於慈孝谤因疑起则君臣之际或变成於怨尤魏文侯焚谤书陛下固当知之令狐楚有辨谤论陛下时宜览之若然则保得臣下始终全得君上恩信方谓君为元首臣作股肱

端拱二年锡知制诰论旱灾疏曰臣今奉敕差在太一宫用青词文设醮行祈雨者窃以时雨愆亢圣虑焦劳自秋涉冬诸寺及庙虽徧祠祷未彰感通以致陛下亲降乘舆躬诣诸庙寺观有以见仁主忧民之旨圣人恤物之心虽灾沴流行何代蔑有而帑廪储积可备不虞然自今岁以来天见星祆秋深雷震继以旱暵之沴可虞馑饥之灾此实隂阳失和调燮倒置上侵下之职而烛理未尽下知上之失而规过未能所以成兹咎证彰乎降鉴或天文示变或沴气生祆昨陛下以天垂谪告之文御楼行赦德音朝发祆星夕消天不言而感报昭彰神幽赞而应答遄速今以粟麦未种甘雨未降人心不宁农望已失或闻小小宼盗聚散靡常嗷嗷蒸黎忧畏实甚愆阳既盭於寒沍厥疾乃生於疠疵民或流亡谷必翔贵尚赖陛下圣德宗庙庆灵蠢尔獯戎骚边稍息惠然诸国底贡交修不然人心一揺盗计斯得何以静潢池弄兵之啸聚何以御代马南牧之奔冲惟是秋冬久无雪雨此乃天意尚欲垂戒圣心谅亦深思岂刑系之间尚未平允法令之设尚尔烦苛或力役未悉矜蠲或奢靡未尽撙节言路虽启蹇谔者未必一一听从王道虽行孤苦者未必人人受赐或刑赏过於常理或喜怒失於厥中嘉言纳忠见破於横议任贤待下或难於至诚若然则虽旰食劳怀宵衣轸念孜孜万务适足劳於圣躬翼翼小心尚未臻於至化今举大略上犯宸严礼曰王言如丝其出如纶书曰谨乃出令令出惟行今朝廷所言或异於是谋始稍亏於审谨令出无愧於改更以是知急速机务宁无错行臣之愚衷岂敢逭於诛戮臣之遭遇安忍负於圣明是以因事上言庶禆万一伏望陛下因此时旱更降诏书引咎责躬以答天戒进德覃庆以安民心蠲减征徭简约科禁搜察淹滞登进才良猛士守方无使黜贤召怨朝臣典郡正宜选廉任能或旌别勤劳或省閲浮泛振廪通货以救饿殍加估收储以备阙乏蕃戎蹂践之处士庶陷殁之家哀亡恤存悯其余苦掩骼置奠慰彼沈寃闾里再命於复除孤寡量优其给赐俭约奉己以合礼谨静息民以安边详延忠鲠之臣询究灾祥之理弭灾求理正在此时变沴致祥属当今日若旱沴不已岁歉相仍盗聚苇蒲伺隙而动敌乘馑塞幸灾为虞是则国家之虑实深朝廷之忧非浅也

太保兼侍中赵普上奏曰臣昨覩御批劄子云所谓彗星谪见引证古今莫知所措自旦及暮实不遑宁每以恤寡矜孤卿等应知朕意又云千思万虑莫测其由者臣等伏捧指踪同承圣旨兢惶战惧各不胜任其间老臣冣负深过三十年之重位但愧叨尘一千载之明君将何辅弼谬列三台之首慙无一日之长自知政术疎遗宁免祆星谪见挠至尊之怀抱皆臣下之作为都缘蒙蔽聦明隐藏苦疾被虐者无由披诉偷安者不敢指陈虽衆议以明知奈皇情而莫测隐蔽之咎惟臣冣多甘俟严诛仰期得罪今则人心颇欝上象仍差起狂夫思乱之谋生敌人犯边之计天时人事不比寻常惟有今年倍须保护?审陛下初知妖异亲谕德音便欲徧与覃恩优加赏赐发此一言之善须增万福之祥全由惠物之心必有变灾之望才经旬朔似有改移窃闻司天台内妄陈邪佞之言深惑圣明之德猥云妖异合灭契丹臣窃虑俱是谄谀未明真伪乞加询问须见实情乞问司天台内所有前件奏陈未委按何经典臣今将所按经典逐件进呈伏望陛下亲赐看详便知可否臣闻五星二十八宿至於五岳四渎皆居中国不在四夷而又尚书万方有罪罪在朕躬岂可谓契丹封疆不属万方之数臣今老迈岂会隂阳惟将正理参详复以前书证验三坟五典必可依凭今録到故事五件谨具分柝如後

一按汉书天文志及诸书云岁星辰见东方行疾则不见迟则变为祆星石氏云为欃枪为棓【音棒】又曰彗星者所谓扫星也其本类星其末类彗也小者数寸长者或竟尺彗状如箒亦为孛孛然或如纷絮形状虽异其殃一也皆是逆乱凶悖非常恶气之所生也见则为兵为丧除旧布新之状不有大乱必有大兵天下合谋暗闭不明破军流血死人如麻哭声徧天下干戈并出四夷来侵余灾不尽为水旱饥疫凶恶之事不可具载又云凡关天象变异下方必灾殃如人脏腑生疾必先形於面色象不虚发惟圣德可以消除

一按左传云齐有彗星齐侯使禳之晏子曰无益也祗取诬焉天道不谄不贰其命若之何禳之且天之有彗以除秽也君无秽德又何禳焉若德之秽禳之无益诗曰惟此文王小心翼翼昭事上帝聿怀多福厥德不回以受方国君无违德方国将至何患於彗诗曰我无所监夏后及商用乱之故民卒流亡若德回乱民将流亡祝史之为无能补也公说乃止其後齐国果有田氏簒夺之祸

一按晋书天文志魏文帝黄初六年五月壬戌荧惑入太微又按蜀志先主传明帝问黄权曰天下三分鼎立何地为正对曰当验天文即可知也往者荧惑守心而魏文帝殂吴蜀无事此其验也

一按梁书武帝大通元年荧惑犯南斗武帝跣足下殿走以厌之是年後魏孝明帝殂武帝叹曰索虏亦应天道

一按唐书云高宗緫章元年四月有彗见於五车上避正殿减常膳令内外五品已上上封事及言得失许敬宗上言虽孛而光芒小此非国眚不足上劳圣虑请御正殿复常膳高宗不从敬宗又曰星孛而东北王师问罪此高丽将灭之证上曰我为万国之主岂得推过於小蕃哉二十日而星灭

臣今捡寻故事闻逹宸聦抑将师古之文聊证顺情之说伏望陛下勤求理道独出前王虽然彗星呈祆自有皇天辅德臣所愿者除旧布新之事专乞陛下亲行变灾为福之祥乃为陛下已有如此则商高宗之桑楮遂至中兴周武王之资财须行大赉伏望陛下恭承天戒大慰物情明施旷荡之恩更保延长之祚盖缘凡关世事否泰相随倚伏盈虚岂能常定圣朝开国已三十年国富兵强近古无比诸方僭伪并受驱除无一国不亡无一人敢敌可谓鞭挞宇宙震慑华夷若非圣德神功何以当兹盛事又闻物忌太盛前圣不欲恣情今则垂象频差兆民未泰争战劳役宁有了期虽哲后修仁本意固无於亏阙而羣生造业随缘应有於感招倘时运以相逢於圣贤而不免尧水汤旱乃是明时臣又窃闻陛下自覩星文深劳帝念转积动天之德思覃及物之恩则知多难兴王但传闻於往昔殷忧启圣方式见於见今可谓何福不生何灾不灭臣今更有诚恳思逹冕旒仍须面具敷陈不敢形於翰墨伏恨言词蹇澁气力衰羸步履犹艰未任拜跪自从发动多有风涎如或一息不来便忧一词难措以兹情抱惟有感伤乞於闲暇之时伏望略赐宣唤贵将微细皆具奏闻兼缘臣自知久负过愆因此合专陈首伏以臣谬将鄙陋虚受恩荣既不能致主安民又不能除奸殄宼叨据秉钧之任忽招如彗之妖方抱耻於朝廷实难安於禄位伏见前代每逢天变必先册免三公今遇盛时乞行严宪明加黜责用激忠良

真宗咸平二年京西转运副使朱台符应诏论彗星旱灾疏曰臣伏准诏令内外文武臣并直言极谏密疏以闻此乃陛下祗畏上穹忧勤庶政惧一物之失所俾下情之尽逹广视远听求治深切之旨也臣虽不佞奉明诏承德音有所藴蓄岂敢缄默而不言乎臣闻皇天无亲王者无私上下合符有如影响若王政缺於下则天谴见於上自然之理也切惟陛下受先帝之顾命膺兆民之乐推大孝彰闻小心畏谨动遵礼法不愆旧章所宜得天必获嘉应而践祚以来三年之内彗星一见时雨再愆者岂非凶丑未尽服政令未尽顺天所以示兹警戒也夫灾变之来必以类应故彗星见者兵之象也时雨愆者泽未流也何以知其然今契丹未宾西羌作梗荆蛮有猖狂之宼江浙多饥馑之民虑其来犯边陲变为贼盗蜂屯蚁聚之衆须使讨平鼠窃狗偷之羣亦劳逮捕此彗星之所以见也陛下即位肆赦临朝听政覃恩而宥罪施惠而及物然未蠲免残租许行?利山海之货悉归於上酒税之饶不流於下元元之民未尽蒙渥泽此时雨之所以愆也陛下宜深惟二者之所以然设备以御之修政以厌之不然则事有可虑者琴瑟不调者必更弦而改张之圣朝享国四十年括地一万里经启非不久统御非不衆而治或未至政或有阙意者法术制度尚有可改而更张者乎臣虽不敏辄敢条奏其事陛下垂意而览臣闻农者国之本也其利在粟多兵者国之命也其功在战胜此二者存亡所系也方今之患在农少而粟不多兵多而战未胜农少则田或未垦兵多则用常不足故储蓄空虚而聚敛烦急矣民财尽归於国国用尽入於军所以民困而国贫也夫周公之制用积九年此尧舜水旱而民所以无饥色也今郡国阙三月之粮贫民无终岁之食稼不一熟则有饥死之民军储自赡不足何暇赈贷之乎且地方百里每亩取粟一斛岁计得粟五百四十万斛今甸服之内凡方百里者百所曾不能供足军食而区区运粮於江淮间终岁所得不过百里之出者由是而论有以见农政之不修也臣愚以谓陛下宜诏三事大臣辅相天地爕和隂阳使风雨弗迷水旱不作省徭役以寛其力劝游惰以增其衆男悉心於畎亩女尽力於蚕桑种必刈获养必纺绩不出数年自然家有余食而人有兼衣贾谊有言曰积贮者天下之大命也苟粟多而财有余何为而不成以攻则克以守则固以战则胜怀敌附远何招而不至今驱民而归之农皆着於本土使天下各食其力末技游手之民转而归南亩则人乐其所矣此农政之修也国家养兵百万士马精强器甲坚利可谓无敌於天下矣然自距马失律以还夏廷逆命之後军声不震庙胜无闻一纪于兹蒙耻未雪何者将帅弗用命而委任不专也卒既骄惰而不习知边事也有以见军政之不修也夫将帅者王之爪牙登坛授钺凿门推毂阃外之事将军裁之所以克敌而制胜也近代动相牵制不许便宜兵以奇胜而节制於阵图事惟变适而指踪以宣命勇敢无所施智谋无所用是以动而奔北也孙武曰不知军之可以进而谓之进不知军之可以退而谓之退是则糜军此之谓也臣愚以谓疑则勿用用则勿疑谨择其人专委其任有功者宠以爵位有罪者威以斧钺明示刑赏断在必行孰敢不用命哉古者井田之法兵则民也民则兵也出则战入则耕人各自供官无所赡今农人不知战战士不知农离为二途絶不相用臣愚以为古制不可全取宜参验当今便利酌中而渐制之况江浙旧有义军秦陇见屯强壮执柯取则其事可行以天下土地之饶士民之衆各于郡县量置义军本户略与复除岁时少加赏赐动则就便召发静则任从营养陛下於王畿千里之内蓄兵十万以制之天下孰敢动揺哉州县本城随宜?额溢剩者不令招置老病者尽放归休果行此道则天下之兵减大半矣缘边人物气禀崆峒便於弓马勇於闘战盖天性也措置之术如上所陈妙选有文武才略之士为吏以统之仍以厚利召募愿为正军者随郡大小差厥数以备城守止於赵魏之间少屯王师以策其後亦足减戌卒之大半矣且耕且战足食足兵削调敛之烦苛免飞挽之劳苦此军政之修也臣愚以为不任人无以安边不安边无以省兵无以惜费不惜费无以寛民不寛民无以致治舍此数事虽有智者不能为陛下计之矣刺史县令亲民之官有民人焉有社稷焉盖三代之诸侯也故汉宣帝曰与我共治者其惟良二千石乎光武亦曰郎官上应列宿出宰百里苟非其人民受其弊诚重之也顷者不除刺史止以知州代之其差委也上自仆射尚书下至京官奉职率多轻受未尽当任权不足以威吏民禄不足以惠贫乏政皆苟且事出因循意者国家以刺史之官为武夫之任有支赐公使之费奏荐僧尼之例重难其事而不以授人乎孔子曰名不正则言不顺言不顺则事不成今文武登朝官诸司使副不啻千余员代不乏才岂无循吏但未选任之耳臣愚以谓宜诏执事精练名实明扬俊贤各以检校官出为刺史但不得支赐公使奏荐僧尼其县令乃子男之任与民冣亲切者也迩来除授率多冗徒诸司吏人分据大邑识暗则莫能烛理禄微则鲜克持廉州县之职大抵相类欲其尽诚以奉上极力於字民其可得乎臣愚以谓宜诏有位举尔所知申命铨司惟才是择诸司吏人不得处大县不得为长吏凡牧宰者复俸户增其月入受空土为其职田俾其衣食足以恤家车服足以示衆专其任以劝效委其权以行事渐崇教导专务劝课每岁久用令文考课之法以户口增减垦田多少定其殿最而黜陟焉如是则人民受利矣简易者事不黩节俭者财有余今建置之过也官吏森罗於郡邑差命之烦也使者旁午於道路廪禄之费耗驿劵之供给何可胜数无名之赏赐不急之造作亦无限量土木穷其丽工巧极其淫他费百端动计千万故两税之外悉取山海之货酒榷之饶而用犹不足也加以教化未甚明租赋未甚均刑狱未甚简藩蓠之倚未甚固帷幄之谋未甚臧法有滋章之条吏无恻隐之实其余背理伤道便文自营非为公家忠计者不可一二徧举也陛下亟宜诏问大臣以当世之务如上所陈汤沐而栉治之瞑眩而针砭之使百度正彛伦叙生灵泰社稷安上下协和章程明密建皇极之道立太平之基陛下坐九重负斧扆南面而听断端拱而无为垂子孙之贻谋光祖宗之大业岂不休哉臣愚以为当今之急莫若修兵农之政择牧宰之官节军国之用弛筦?之利稽古以行道随时而立法易权宜之制定久长之策陛下抚一统之运居万方之尊号令必行禁止必举兹数者易如反掌耳传曰虽有鎡基不如待时虽有智慧不如乘势今诚陛下立圣功之时兴王道之势矧陛下躬临大宝已三年矣今之天下古之天下也今之人民古之人民也历代陈迹简册具存三王已前远而难见魏晋而下陋不足数陛下自视当今事势何如汉唐之盛时哉有土者不可以言贫有民者不可以言弱以陛下神圣聦明资之以天下之大而未能比隆於汉唐窃为陛下惜之伏惟陛下全王业之艰难握帝图之宏远诞布惟新之政博求无隐之言臣备位周行宣风外计管穴之见曷窥於高明刍荛之言愿预於询采臣又念御札云善者必加甄赏短者亦为优容臣不闲忌讳辄进狂瞽理诚短矣幸陛下优容之

是年知黄州王禹偁上奏曰臣际会昌辰沗冒通籍况在分忧之任岂忘报禄之心凡有见闻皆合论奏然而言关灾异事涉机宜苟非不讳之朝即恐犯时之忌今者不避逆耳用明匪躬仰冀圣恩稍寛死罪臣本州去年十一月城南长圻村两虎夜闘一虎死食之殆半当时即欲密奏便值銮驾北征既非吉祥嬾闻行在臣但只堤防盗贼抚恤军民而已又今年八月十三日十四日夜羣鸡忽鸣至今时复夜鸣未止又十月十三日雷声自西北起与盛夏无殊臣伏读洪范五行传及春秋灾异史记天官书两汉五行天文志等以此详校虎者毛虫属金金失其性则有毛虫之祆又云虎相食者其地当大饥鸡者羽虫属火火失其性则有羽虫之祆又云鸡夜鸣主兵革昔人闻鸡夜舞是矣雷者震也属木木失其性则有冬雷之祆又云发雷之地饥馑此皆得於儒学不在禁书然事有数年而後应者亦有终不应者要在臣下无隐帝王尽知或修德以答天心或设备以防时难故诗曰敬天之怒不敢戏豫易曰观乎天文以察时变只如咸平元年彗星出吕端等请臣作避位表臣具言星见虚危齐分请於青齐间设备以应天戒端等俱以为然不知自後作何措置臣缘不在司言之地不敢侵官去年敌兵犯边果入齐地是天以文象告人人不自知备也端虽物故李沆以下皆见臣言今黄州有此灾祥不能依前寝默虽祆不胜德终无累於圣明而遇事敢言亦粗申於忠鲠今年禾小稔日下无虞然亦恐应在他时即合先有制置伏望陛下恕臣拙直察臣愚衷于淮甸之间防饥荒之事假令灾祥不验犹胜临事无备矣臣又念古之循吏政感神灵宋均猛虎渡江臣则有虎相食啗鲁恭雉驯桑下臣则有羣鸡夜鸣百里嵩甘雨随车臣则有冬雷暴作此皆臣化人无状布政失和合寘常刑亦当自劾又虑他人陈奏臣则有昧蔽之????冒犯圣慈无任僭越

六年侍御史知杂事田锡上奏曰臣伏覩去秋以来霖雨作沴近畿诸处水潦为灾虽闻检覆蠲免租税又闻相度低下开决沟渠虽忧恤之心似有所济而利害之半莫知适从古者不夺农时虑妨营种或遇歉岁即念困穷故有赈贷粮储除放徭役免令凋瘵不至流亡今国家为少阙军兵防备边戌遂於曹单宋亳陈蔡汝頴之间点集乡村拣选强壮得五七万人访闻始降宣命指挥只令在本城防守及至奏闻都数即并抽赴京师昨近臣何以商量如此失信令下民皆怀怨望岂得无词况陛下常好读书有儒臣时得侍讲春秋谓君命无二又曰信不由中谅在圣聦尽逹微旨岂有命令既宣於羣下而诚信不由於厥中若外国差人在京探事事无钜细境外既必尽知知而图谋边上未得安静其所谋者谓古者以民为邦本食为民天今国家取丁壮为兵以失邦本以灾伤去食宁有民天粮储何止无余边备亦恐不济以此得计以此乘时此外国所谋之小者也其所谋之大者以关西去年秋稼不登京东今岁春种已失国家营救之不暇庙堂图虑之未精欲以新集未惯之兵授非材无勇之将侥幸求胜轻敌寡谋此外国所谋之大者也加以自春以来多隂少晴每遇朔风其来数日不定变阳春和平之令为边塞动静之占臣不晓古书不知兵略但以经史所言之事求灾祥可见之证以愚意裁量望圣慈采纳虽兵者凶器不得已而用之民为邦本不得已而取之今五七万人并离农亩日近更差使臣拣点岂无物议忧虞以灾沴之余宼盗若起适足为敌国之利有劳宵旰之怀捡灾伤乃是虚名行赈贷且非实事斯乃今日之务冣急而非时之患可忧也臣谓非十年不足以聚蓄财货非十年不足以生育黎元二十年间治之得其宜则无虑治之失其宜则有患非二十年尚未能蓄聚财货生育黎元况临事欲制置乎望陛下思今日之急务虑非时之所忧示信以结之善谋以成之若信不由中事出虑外必恐国家多难自今日始臣受先朝拔擢不敢不言臣受陛下指挥不敢不奏

景德三年右正言京东转运使张知白上奏曰臣伏覩司天监奏周伯星现请宣付史馆羣臣诣阙称贺者臣闻人君之德可以动天至仁积於中则休气应於外祥瑞之出皆有所因谅感应之攸致非徒然尔故天人相与之际其道甚大顷者河朔之间连年地震陛下知上天之垂戒考前王之格言以为隂气过盛则积而当然地者其道卑柔其体安静今动而不止诚有所谓且念国家开剏已来基业洪大干戈之役皆不得已而用之然而太平兴国至咸平而来二十年内边防多虞华戎之人几殒百万兵者其义主杀杀者其事属隂隂气之盛不亦宜乎伏念致治之源惟息兵为大务前年契丹之来议欲通好陛下不矜兵力之强不恃邦威之盛姑以安民在念恶杀为事不阻其诚许以盟约由是动植遂其生全亿兆知其休息然後发德音施惠泽赈贫民省寃狱敷求时病精选良吏侧身思道引咎於已益兢兢焉翼翼焉思答天谴得不感羣心招和气哉故未踰朞年有是福应所谓德动於天而辰象昭瑞也昔桑楮共生於朝七日大拱太戊修仁桑楮遂枯祆不胜德见验久矣今陛下修德可谓至矣非独弭祆灾复能致瑞应斯实我朝之盛美过前代远矣然而皇王之道在乎戒谨休祥洊至而讲德愈隆不恃太平之基而骄盈不矜大宝之位而荒怠惧乱者治必兴焉思危者安必久焉斯前代之明鉴也古之君天下也患不恤黎元之疾苦患不知军旅之勤劳患奢侈畋游之无度患声乐之不节患政事之不勤患壅蔽之不除患谏诤之不纳今陛下薄赋敛省征徭劝农桑务稼穑恤黎元之疾苦矣优恩抚士厚赏懋功解衣哺食推心置腹知军旅之勤劳矣宫室台榭不以奇衺害工服御乘舆不以雕饰过制所贵惟谷帛所宝惟贤才絶侈靡之风矣弋猎之娱弃捐而不顾禽荒之戒祗畏而无忘泽被虫鱼仁及鸟兽去畋游之暴矣乐府新声国伶妙伎存而勿废用之有时善远於声乐矣观书乙夜求衣未明躬决万机将周十稔虽隆暑沍寒无愆於一日虽飘风暴雨不废於崇朝克勤於政事矣明四目逹四聦辨谗邪杜权幸使下情上逹决壅蔽之方已流闻於天下矣延直臣启言路询求谠议乐闻上失纳谏之规固超絶於百代矣斯不亦天下幸甚陛下诚能宝兹数事虽休勿休则瑞星不出臣亦贺鸿祚无穷而青史有光矣苟异於是则瑞星虽出臣亦不敢同衆人之贺矣夫善言古者必有证於今善言天者必有证於人自古以还仗富强之基居隆盛之运怠於政事以启危乱者不可胜纪况今西北两隅虽罢征战之役然而比夫古者屈膝称臣欵塞内附则亦事异而体殊矣得不虞哉臣以谓一星为瑞善则善矣若倚之而责承平之效则虑羣心小弛而警备之方因而不谨矣恭惟圣德之大无不周知臣闻三才者人居其中乃天地之和气人心和则隂阳和隂阳和则日月星辰咸顺其晷雪霜风雨不失其时则知陛下一言之善必上动於天心一事之美必上关於天道人君言动视听必上法於天法天之义诚深矣大矣臣虽懵昧然稽之於大易粗知之矣夫乾之体六阳备焉乾之用万物生焉人君之象也非圣人孰能行之孔子称其象曰天行健君子以自强不息盖天之运行其道不止终古如一未常懈倦苟怠於一息差於一刻则六气大紊万物咸病王者之道亦当如是今陛下法天之义亦已至矣行健之德无不备矣复能念此乾元终始不易则万方受无疆之赐万乘享无穷之休臣愚陋无取涉道诚浅然佩名教服儒素考之方策得之师传知君亲之义至重治道之要至大故不敢避刑辟爱身名默而自守狂夫之词圣人采之或足以副朝廷之谋开谏诤之路伏冀天慈收一益於万分之中则臣不胜至幸大中祥符元年龙图阁待制戚纶上奏曰臣伏覩诏书受天书者臣谨按稽载籍历考秘文仰惟帝德之厖鸿握乾符而临御见天人之相接验灵鉴之垂祥然未覩昭晣炳焕若今之明着者也伏惟陛下道掩百王功高三古躅二圣之丕业启万世之鸿基烝烝之孝日跻翼翼之心无怠勤行企道恭默思元寛仁为布政之规慈俭示固身之宝巍巍盛德不可形容亹亹令猷固难拟议武王斋戒思见丹书之言汉武?祈遥启竹宫之拜繇是上天即鉴瑞牒爰臻遐垂弈叶之祥昭示临民之戒於铄景命奚九龄之足称赫弈鸿休伊七百之何筭臣叨逢景运获睹嘉祥为太平之民已知大幸遇希世之事实系前闻敢载伸言诚由过虑万一有补是为爱君窃以流俗之人古今一揆恐托国朝之嘉瑞寖生幻惑之狂图或诈托於神灵或伪形於木石妄陈符瑞广述机祥以人鬼之妖词乱天书之真旨少君栾大之事往往有之伏望陛下端守元符凝神正道参内境修身之要资五千致治之言建皇极以御人寰宝大和而延圣筭仰答天贶俯惠蒸黎

三年龙图阁待制孙奭上奏曰臣闻五载廵狩虞书常典观民设教羲易明文何须紫气黄云始能封岳嘉禾异草然後省方今乃野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑後世则後世必不信腹非窃笑有识尽然上玷皇明不为细也

天禧三年奭知河阳上奏曰臣伏见朱能者奸险小人偶尘驱使骤为侯伯皆由妄言祥瑞而陛下崇信之以至屈至尊以迎拜归秘殿以奉安中外臣僚及黎庶靡不痛心疾首不敢直言臣所以不避死亡之诛敢言之者诚以佩荷国恩思报万一听之罪之惟在圣断昔汉文成将军以帛书饭牛阳言牛腹有奇书杀视得书天子识其手迹而斩之後有五利将军妄言方多不雠坐诛汉武以能诛文成五利前史谓之雄才先帝时有侯莫陈利用者始以方术暴得宠用一旦发其奸诛於郑州至今舆诵谓之英断唐明皇得灵宝苻上清护国经宝胜等皆王鉷田同秀所为明皇不能显戮怵於邪说自谓德实动天神必福我夫老君圣人也傥实降语应不妄言今按唐史自安史乱离乘舆播越两都荡覆四海沸腾岂天下太平乎明皇虽仅得归阙复为李辅国刼迁西内卒以馁终此岂圣夀无疆长生久视乎夫明皇以睿哲之资处高明之位祸患猥至曾不闻知良由在位多年骄亢成性谓人莫已若谓谏不足听心玩居常之安耳熟导谀之说复又内惑宠嬖外任奸回曲奉鬼神过崇妖妄今日见老君于阁上明日见老君於山中大臣尸禄以将迎端士畏威而缄默既惑左道即紊政经民心用离浸不复振及至禄山兆乱辅国刼迁老君宁肯御兵宝符安能排难身危名辱负愧包羞大命既倾前功并弃今朱能所为颇似王鉷等事愿陛下远思汉武之雄才近法先帝之英断中鉴明皇之召祸庶几灾害不生祸乱不作享万世无疆之休时宫禁火灾左仆射王旦驰入帝曰两朝所积朕不妄费一朝殆尽诚可惜也旦对曰陛下富有天下财帛不足忧所虑者政令赏罚之不当臣备位宰府天灾如此臣当罢免

历代名臣奏议卷二百九十八








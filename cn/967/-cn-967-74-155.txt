李复　和周湜雪

云表争飞镂玉花，冲烟照水弄光华。

遍妆庭树能多巧，乱入风帘不奈斜。

漠漠杨花迷客径，纷纷蝴蝶满人家。

寒檐向晚凝清滴，乳洞春硝长马牙。

李复

李复　和周湜雪

六合天人竞散花，坐惊门地亦清华。

川原霁后龙鳞出，岛屿平时鸟篆斜。

秀发园林春万里，寒生楼观月千家。

待看阳律还暄早，破润乘凌见翠牙。

李复

李复　和周湜雪

暮飚作气动长林，渴意经时恨未深。

乱学飞花穿竹户，散摇清影落地心。

生憎拂面轻难改，更觉冲风薄未任。

狡兔但从开几穴，韩卢会逐晓踪寻。

李复

李复　和周湜雪

毰毸乱舞出烟林，落久临阶试浅深。

平尽高低宽眼界，放开虚白见天心。

狂倾月窟愁将竭，厚压坤舆恐未任。

润泽功成本无迹，便回春意欲同寻。

李复


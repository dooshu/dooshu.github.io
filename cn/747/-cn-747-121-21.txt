○春令赦文

朕以眇躬，获缵洪绪，念守器承祧之重，怀临深履薄之忧。属以元道犹艰。王室多故，天降重戾，国有大丧，奸臣乐祸以图危，群寇幸灾而伺隙。力役未息，兵革方殷，朕所以尝胆卧薪，废食辍寝，虽居亿兆之上，不以九五为尊，渐冀承平，永安遐迩，内则禀太后之慈训，外则仗多士之忠勋。股肱叶谋，爪牙宣力。西摧三叛，抚其背而扼其喉；北挫群蕃，断其臂而折其脊。次则巴邛啸聚，淮海猖狂，才闻矢接锋交，已见山摧岸沮，寇难少息，师徒无亏。兼以修奉园陵，崇建宗庙，右贤左戚，同寅协恭，多事之辰，大礼无阙，负荷斯重，哀感良深。今三阳布和，四序更始，宜申兑泽，允答天休，恤狱缓刑，舍过宥罪，当万物之孚甲，开三面之网罗，顺彼发生，以召和气。应乾二年正月一日昧爽已前，天下见系罪人，除十恶五逆，官典犯赃，合造毒药，劫家杀人，贼党正身外，其馀犯人及关连者并放。如河中李守贞、凤翔王景崇、永兴赵思绾等，比与国家，素无仇衅，偶因疑惧，遂致叛违，所以命将陈师，徵辞问罪，止期旦夕，必见功收。然以彼之提封，朕之黎庶，久陷孤垒，可念非辜，易子析骸，填沟委壑，为人父母，宁不轸伤？但以屈已爱人，先王厚德，包荒含垢，列圣美谈，宜宏济物之恩，用广好生之道。其李守贞、王景崇、赵思绾等，宜令逐处都部署分明晓谕，若能翻然归顺，朕并待之如初，当保始终，享其富贵，明申信誓，固无改移。其或不认推诚，坚欲拒命，便可应时攻击，克日荡平，候收复城池，罪止元恶，其馀诖误，一切不问。仍预告诸军，破城日不可杀人放火。诸处草寇等，抛弃耕农，聚集林薮，昼伏夜动，害物残人，前後累令翦除，继行招谕，尚恐疑惧，特示宽恩。如能改过知非，出来陈首者，应已前所有为非，一切不问。宜令逐处节度刺史及巡检使明行晓示，宜达朝廷恩旨，冀其归业，常切抚安，不得信任节级所繇，衷私怨恸。重念征讨已来，劳役尤甚，兵犹在野，民未息肩，急赋繁徵，财殚力匮。矜恤之泽，未被於疲羸；愁叹之声，几盈於道路。尚以军旅未息，帑廪无馀，犹稽蠲复之恩，空怀愧悯之意。即候边烽少弭，国患渐除，当议优饶冀获苏息。诸道藩侯郡守等，咸分寄任，共体忧劳，更宜念彼疮痍，倍加勤恤，究乡闾之疾苦，去州县之烦苛，劝课耕桑，省察冤滥，共恢政理，用副忧勤。凡百臣僚，当体朕意。








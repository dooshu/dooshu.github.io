○遗诏

朕以眇躬，嗣守丕构，虽勤求理道，不敢荒宁，而保慎或乖，遘兹厉疾。赖上元垂祐，宗社降灵，洎中外庶臣，克辅寡德，服饵颐养，逾於周星。而阳气熇烦，宿恙暴作，顷刻之际，至於弥留。伊死生之理，必有其分，顾托有所，予何恨焉？皇太子湛，睿哲温恭，孝友明敏。自膺储贰，休德日新，必能嗣於耿光，绍我先业。宜令所司备礼，於柩前即皇帝位。咨尔卿士，洎方伯连帅，敬辅元子，就绥万邦，宜叶乃心，用厎於道。宜令门下侍郎平章事李逢吉摄冢宰，诸道节度观察防御等使及诸州刺史，守镇任重，戎旅事殷，并不须赴哀，易月之制，宜遵旧典。文武官等朝晡哭临，十五举音。山陵制度，务从俭约，无禁婚姻祭祀饮酒食肉。其医官等念其勤瘁，亦可矜怜，并不须加罪，宜便释放。将相卿士，中外臣寮，送往事居，无违朕意。








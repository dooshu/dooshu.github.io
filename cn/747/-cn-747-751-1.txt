○上宣州崔大夫书

某再拜，阁下以德行文章，有位於明时，如望江、汉，见其去之沓天，汪澶漫，不知其所为终始也。复自开幕府已来，辟取当时之名士，礼接待遇，各尽其意。後进以节义自持者，无不愿受阁下回首一顾，舒气快意，自以满足。今藩镇之贵，土地兵甲，及生杀与夺，在一出口，终日矜高，与门下後进之士，榷失去就於分寸铢黍间，多是其人也。独阁下不自矜高，不设堑垒，曲垂情意，以尽待士之礼。然後知後进以节义自持者，无不愿受阁下回首一顾，舒气快意，自以满足。此固然也，非敢苟佞其辞以取媚也。不知阁下俯仰延遇之去就，币帛筐篚之多少，饮食献酬之和乐，各用何道？闲夜永日，三五相聚，危言峻论，知与不知，莫不愿尽心於阁下，寿考福禄，祝之无穷。某虽不肖，则亦千百间其一人数也。《鹿鸣》，宴群臣诗，曰：“既饮食之，复实币帛筐篚，以将其厚意，然後忠臣嘉宾，得尽其心矣。”《吉日》诗曰：“宣王能慎微接下，无不尽心以奉其上焉。”自古虽尊为天子，未有不用此而能得多士尽心也，未有不得多士之尽心而得树功立业流於歌诗也，况於诸侯哉！夫子曰：“君子疾没世而名不称。”司马迁曰：“自古富贵，其名磨灭不可胜纪。”静言思之，令人感动激发，当寐而寤，在饥而饱。伏希阁下之益深，筑之益高，缄之益固，使天下之人，异日捧阁下之德，不替今日，则为宰相长育人材，兴起教化，国朝房、杜、姚、宋，不足过也。某也於流辈无所知识，承风望光，徒有输心效节之志。今谨录杂诗一卷献上，非敢用此求知，盖欲导其志，无以为先也。往年应进士举，曾投献笔语，亦蒙亟称於时。今十五年矣，於顽懵中为之不已矣，於其事能不稍工，不敢再录新述，恐烦尊重，无任惶惧。谨再拜。


○祭唐叔文

维元和十二年岁次丁酉六月己未朔二十一己卯，河东节度使检校吏部尚书平章事张宏靖，敢昭告於晋唐叔之灵。惟神娠母发祥，手文为信，殪徒林之兕，以启夏墟，受密须之鼓，以疆戎索，岂止削桐无戏，归禾有典，宜在晋蕃育，与周盛衰。况式瞻西山，神灵是宅，每廷烟夜簇，岚气朝齐，必肤寸而合，油然以遍，蓄泄在我，神宜主之。属淮雨为灾，粢盛将废，是用率兹祀典，以荣宫。伏愿降福蒸人，撤兹阴，俾三农有望，万庾斯丰，永储牺牲，以答神贶。尚享。

馀元和中掌记戎幕，时因晋祠止雨，太保高平公命馀为此文，尝对诸从事称赏，以为征唐叔故事迨无遗漏。今遇尚书博陵公移镇北都，辄敢寄题庙宇。会昌四年三月十五日，司徒兼门下侍郎平章事李德裕。


○處河患恤民窮以裨治道疏 【 治河】

恭惟　聖朝建都于西北、而轉漕于東南、運道自南而達北、黃河自西而趨東、非假黃河之支流。則運道淺澁而難行。但衝决過甚。則運道反被淤塞。利運道者莫大于黃河。害運道者亦莫大于黃河。河勢遷徙無常。有非人力所能強治者。然避高趨下之性未嘗異也為國計者、苟不盡心竭力、而為之於可為之時、壅遏以違其性、逼迫以激其怒、及霖潦浹旬、必致橫决肆出、而遺患于地方矣、善治水者因其性、順其勢而導之、則用力少而為利多、不善治者、或鑿自私之智、或泥巳往之跡、不察水性之宜、而欲強挽其不可廻之勢、决無可成之理、又不若不治而聽其自然之為愈也。故臣愚以為今日之工、但當疏濬其流于下防遏其源于上、使不至于大為害耳、謹按黃河支流分入運道者。大略有六。若六道分流。水勢減殺而不怒。豈至為患。但從來治河各官。因循度日。自渦河之源塞。則河徙而北。并出小黃河溜溝等處。而淮安徐州受其害。曾不數年前。三四處支流盡塞。而河益北。併出飛雲橋。則豐沛鞠為巨浸。而金溝一帶。運道淤矣。此則河勢漸徙而北之騐也幸此數處東西俱山。溢出之水。尚可因之以濟事。如今歲金溝之運道雖塞。而昭陽湖實通舟楫是也。若不先時併力預為之計。是時河移而北故憂其入海今則□同河益徙而北。東南無山可恃。徑奔入海。則安平鎮故道可虞也。衝突之勢。則單縣谷亭百萬生靈之命可念也。萬一或出於此。濟寧之北臨清之南運道諸水俱被混帶入海粮運何由可通臣愚以為六道分流之勢。當擇其可為者而導引之。使分于南。庶幾來可免衝決大患。此則下流不可不疏濬者也。然則保豐沛單縣谷亭一帶居民。以須築堤以障其西北。况此數處。俱有舊堤可因。為役稍易。在上既無溢出之水。其下自無渰沒之患矣。此則上流不可不隄防者也。若金溝運河。必欲復故道。不若就湖之為便。就湖之中。但恐沙隨而至、識者以為不若于湖之東。引水梵為運道。建閘以節水下。自留城以達沙河為尤便。其地脈水性之順否閘壩之因革。又在治河各官臨時相度。不可執一而廢百也然大役之興、為費不貲、切慮河南山東徐沛之民自遭流賊肆毒之後、飢饉薦臻、窮困巳極、臣目見挑淺夫役、身無完衣、面有菜色、立於水中、歲無休日、正身十有二三、極為可憫、包當十有六七、重收役錢、而令老弱搪塞、是又徒費民財而無實效、延引日月、工何由成、若再起大眾、以竭其力、派物料以匱其財、輸納不前、敲朴必慘、民心一失、其為患又有甚于河者、臣誠至愚、深為宗社憂之沿途但遇士夫、及地方耆老人等、備細咨詢、咸言必得官銀數十萬兩、使人夫出于僱役、物料悉由官買、則河患民窮、兩得其濟、臣切惟我　皇上仁覆憫下、葢之如天、若捐銀數十萬兩、可以消河患、而救困窮、必撫所惜、但府庫有限、費用無窮、切恐、無以給之、臣備員留都、熟知江南塩價湧貴。而淮塩沮格不行。多由巡塩掣塩各官上下相承。以避謗保官為念。不肯赤心通商裕國。臣愚欲望　皇上另勑新任總理河道大臣。督同巡塩御史。整理塩法。聽其便宜。多方區畫。務俾商灶兩便。官民俱利。除正額照舊外但係措置餘利悉聽本官於治河項下支用凡治河大小各官。但求事妥民安。自有無窮令聞。　皇上日月之明必蒙昭鑒。决非浮言所能惑動。不必過為遠嫌自全之計以失事機之會葢近年積弊。大小臣僚。肯任事任怨者少。故臣願　天語丁寧、戒諭各官、庶幾得其盡力、臣之所言、未敢必其可行、但目見運道淤塞可憂、而三處窮民失所、尤可深憂、偶有所見、不敢隱默、


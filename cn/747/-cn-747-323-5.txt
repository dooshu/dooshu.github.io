○赠韦司业书

月日，颍川男子萧颖士，敢复书於京兆韦夫子足下：嗟乎！事有勇於昔闻而怯於今见，有求之累月而弃之一言。其勇於昔闻而怯於今见者，固见之不厌其成也；求之累月而弃之一言者，固言之未通其情也。难进为志士之节，知音实盛名之选，可不谓难哉？必也道不磷於进取之几，交可判於言谈之分，雅心特达、中义不回者能之。由是而其来也必审於几，其去也必揆於分。鸟能择木，木不能择鸟。离合是非之迹，在主不在客。则仆之所以怯，乃足下之所以难也。呜呼！将见不见，闻不闻，惟难。仆所以盘桓顾望，且累月焉，惜知音之至希、一绝不再也。泳然不谒，幸不怪乎？仆家业山东，非举选时，不至三辅。而倏来忽往，亦已再三。一昨遇谢官，乃不知门下省与朝堂所在。足下试以此等事相对，岂轻於进退者耶？而愿托深期，积有年矣。幼小日曾窃窥足下所著《两京新记》，长来追思，实为善作人。所知殷晋，亟接清言，仆幸因之，饱於馀论，思心谏迟，（疑）以日为年。顷数岁前，足下新除吏部郎中，时曾与都省之间昧然一谒，足下亦颇垂顾接，而今得无忘耶？岂或念此，便谓仆为轻於造诣者也？仆往时之举，诚复轻率，然自足下，则有固求而不至者焉？足下诚问仆於衡轴诸公，必知未有一人言仆造其门矣。以正月二十五日至自东京，参後迨兹，遽承足下屡垂访引。又贤弟曾一陪宴席，贵婿徐子，旧所交欢，岂不足假延誉於门庭、披旧积於心腑耶？何曩之不能往也如此？所谓勇於昔闻而怯於今见者矣！仰惟足下旁求百氏，独步当朝，抑扬鉴戒，时难与拟。自甫登清贯，垂二十年。更事既多，阅人不少，尚能纡回雅虑，辱在小人。勤勤恳恳，至於数四，何其异也？方今运偶休命，贤才至众，龙门之下，跃鳞所萃，岂复吹嘘眄睐之地，尚微一萧茂挺乎？虽足下惠顾转深，而仆愈自疑也，未知足下设何礼以接之？窃观今之文人，雅操大缺，内不能自强於已，外有以求誉於时，茸，人望口气，谓其高位必以援登，芳声要以用致。而当路者既不能人人有许、郭之见，亦因依左右，惑而容之。由斯而达，十倍八九，翕翕阗阗而忘返。致令待士者不能备其礼，怀才者无以表其诚。混淆委翳，良足叹也。亦知足下爰自诸生，早云峻拔，策名从仕，清标有素，世所希也。而时事共然，颓风一扇，讵知来者有贞纯之士，得无系累於流俗乎？仆褊介自持，粗疏浸久，平生峻节，未尝屈下。恐足下尚以为风尘之士，名位不侔，行言致迕，音容便阻。则麋鹿虽微，欲服之辕轭，且必异於骐骥矣，挺而走险，何公之门不可曳长裾乎？此所谓求之累月而弃之一言也。足下名卿之孙，相门自出，妙年籍甚，宠驾时贤，俯仰周旋，故己在云霄之上。而仆汝颍之间，一後生耳，不知足下何从而见访耶？高命骤临，怪叹无，窃为重之。忽记往年奉诣时，足下云：“孙大所言第一进士，子则其人。”不肖诚愧孙公之过谈、足下误听，然尚恐足下正由此见知。苟曰其然，则足下未知之也。嗟夫！汉（阙）有言曰：“公知其一，未知其二。”此言虽大，可以喻小，若孙考功之於仆，可谓知其一也，深矣！可不忘矣！然其所未知者，乃三四不啻，岂一二而已哉？慎子有言：“以离朱之明，视秋毫之末於百步之外。”视水一尺，则不能见其浅深，何则？所赋者异也。曩时与孙考功无里交游之知、亲朋推荐之分，势悬望阻，声尘不接。蹑无情之路，回必断之明，怀恩下隔於至公，而见遇尽关於薄技。则是仆词策之知已，非心期之知已，故曰可谓知其一也。丈夫生遇平时，自为文儒士，纵不能公卿坐取，助人主视听，致俗雍熙，遗名竹帛，尚应优游道术，以名教为已任，著一家之言，垂沮劝之益，此其道也。岂直以辞场策试，一第声名，为知已相期之分耶？若由此见知，仆不才者，幸尝遇赏於孙氏。琐琐之文，何足枉二贤深顾哉？足下蕴邱明之耻，资董狐之良，载笔延阁，职司国史。诚朝之得人，窃为足下重之，斯未易任也，亦知足下怀独见之明，後来诸生，固无借其一字。然受金於吕氏之藏者，不可谓之秦无人矣。仆不意，少有此癖，心存目想，行已十年。时命不贷，所怀莫就。而朋从之间，或谬见称说，亦何知足下不缘此见访耶？苟曰其然，则仆心期之知已，未始或移於足下矣？非曰能尔，敢事当仁。何者？仆私心自料，亦已熟矣。今朝野之际，文场至广，藻飞声，森然林植。必也扣精微於赏鉴之府，稽折中於序述之科，如仆料得足下门而入者寡矣。仆不敏，窃尝自以为升足下堂，而未入於室也，但足下未深知耳。仆与足下，无世业通家之旧。屈伸之际，仆辄预舒惨焉，声同气感，不知其所以然也。夫司业古成均之贰，学政是循，国风伊始，先哲王之所以导人敏德、谋猷长世者，曷尝不就学校而本风化耶？梁代刘嗣芳，自尚书左丞除国子博士，於时物议，以为妙选。近高宗朝，乐安孙公，以宰臣之重，再转此官。朝廷素望，初不点缺，斯尚学尊儒之道也。今来擢用，此涂稍革，必当由宪台而迁会府，典纶诰而掌铨衡。一履学官，便为屏弃，虽不足以断贤才通塞之路，而常情积习，可不谓然乎？顷在洛中，闻足下初出南宫，仆惕然不乐，寻知足下载司东观，又翻然以喜。王绥有言：“国宝虽不我知，我自知国宝。”此之谓也。夫人生相知，亦有运命。在仆素诚乃命尔，足下果惠而访之，岂人事也？以足下陵戾青冥，渐渍恩渥，雍容壁沼之观，耀映石渠之府，而屈伸小数，仆尚预其惨舒。况乎沦厌盛时，悲凉壮岁，宿心有在，得不为先达论乎？临书耿叹，不知自己，惟足下实深谅之。今请以一世浮沈之端、一身能否之效，从始至末，仰诉知音。言而不应，命之极也。仆南迁士族，有梁支孙。系祖司徒鄱阳忠烈王，追踪二南，迈德荆郢。有子四十人，俾侯锡社，入卿出牧，且忠且贤，终始梁代。第三子侍中懿惠侯，大同中以信武将军都督北兖州，缘淮南军，遗爱在人，诏学士谢兰撰德政碑文。长子山阴侯，儒术精博，世有盛名。隋代山阴第十一弟常侍君，才标清峻，见崔子发《齐纠》、阳著《谈薮》，亦称俊爽而有才辩。隋开皇中，徵为东宫学士，谢病免。少子零陵通守，以再从侄齐王谘议府君为後，则小人曾王父。本则惠侯第十七弟太尉宜丰侯之後，太子太保梁安公之孙。宜丰有忠孝大节，见称梁季，迹光五史，分载《南》、《北》。安公以前代宿德，再绾台傅於义宁、武德之间。同堂兄弟，百有数十，自梁涉唐，多著名迹。终古蕃盛，莫之与比。贞观之後，群从零；垂拱以来，无复大位。越敬王之圆匡复也，王父实预其谋，摈身江海，不臣武氏，旧业岐，一朝瓦解。内弟琅邪王仁简标列传赞，备昭事迹。家君子少丁家难，辛苦百罹。事继亲，长异母弟，育孤侄，以孝友闻於姻族。仆生於汝颍，幼而苦贫，孜孜强学，业成冠岁。射策甲科，见称朝右。当此之时，为奋笔飞鸾凤，ゼ论吐烟，明主可正议而干，群公可长揖而见。何言日损一日，年贬一年，蹉跎半纪，乃殊方一下吏耳？兴言念此，不觉气之交胸。从来事业，复何所用？未可为不知已者论也。仆平生属文，格不近俗，凡所拟议，必希古人，魏晋以来，未尝留意。又况区区咫尺之判，曷足牵丈夫壮志哉？而时议喧喧，辄复见数，亦尝标奖恩於铨庭，振尘声於辇下。而今拙句尚在人口，已云再矣，复何补於沦弃耶？嗟乎！以苗侍郎之至公待物，以仆之直道干时，取舍之端，理关於一试。由来赏待，亦云乎不薄，而壮年志气，尽此一行。时耶？命耶？若此之甚也！又溺志著书，放心前史，乍窥律令，无殊桎梏。使终身学此，未知得时。用兹措足，宁逃罪戾？肤不毁，岂若是也？惟疾之忧，宁逃罪乎？仆从来宦情，素自落薄，抚躬量力，栖心有限。假使因缘会遇，躬力康衢，正应陪侍从近臣之列，以箴规讽谲为事。进足以献替明君，退足以润色鸿业。决不能作擒奸摘伏，以吏能自达耳。况乎累土之渐，升天无阶。自经窘蹙，千端万绪，方欲议一官之资，勤历政之效。信兹课最，彼京畿，不二十年，未免斯厄。举足踏坑，挥手挂网罗，摧折庭臣之威，喧呶卒伍之役。舍长用短，虽智何为？安见鼓钟可乐，便将飨爰居以愁也？近日见苗侍郎，乃云：“以子文章，非文章才所及。异时大用，不系於此得。会当再发，方成一举。”嗟夫！以文体为言则尔，而一身自卜，且又不然。何者？仆向时之试，非不工也；苗公之言，非不知也。以得便之试，逢见知之言，词殚理极，卒孤始望。自兹以外，更安可料哉？

仆有识以来，寡於嗜好，经术之外，略不婴心。幼年方小学时，受《论语》、《尚书》，虽未能究解精微，而依说与今不异。由是心开意适，日诵千有馀言。夏楚之威，不曾及体。有时疲顿，即聊自止息，不过临池水、视游鱼耳。顷来志若转不耐烦，观围棋，读八分书，亦愤闷。除经史、《老》、《庄》之玩，所未忘者，有碧天秋霁，风琴夜弹，良朋合坐，茶茗间进，评古贤，论释典。已又酒性不多，涓滴辄醉。适情缓饮，则乐在终席。虽体气薰薰，实如困惫，而中心醒悟，了无惑焉。常时知故，以此见寡。三杯之馀，则任意纵诞。就闲窗或屏风间，曲肱岸帻，怡然自处。或经过广座稠人之中，绮筵四匝，珍羞盈品，爽心翻然，有时阁箸。若乃笔歌乱奏，继以举白，博奕樗蒲，呼枭争道，优姬艳伎，喧杂左右，易貌变声，千态万曲，即答然气尽，无所觉知。心识低亻回，魂动神挠，但思临长风一大叫耳。虽复却昭子之惊楚奏、夏仲御之逃越巫，何以加之？一行郡邑，志尚都沮，事与好相背，责与闷相成。寮列不谙，悉异之。又以为务恃文词，傲弄当世，同声悉疾，何地自容，可叹息也。直性褊中，少所容忍，於心不惬，未曾勉强。昔常话文章得失，论姓氏臧否，忤人雅意，累悔无及。友生邵轸，深以为言。四五年来，绝无此过，终朝杜口，不复发端。偶然见问，则率意便答，必不能矫情饰理，雷同取合。而今世风流，见异者众，虽三五至交，才名久著，一参名理，俄然楚越。而州县之礼，舍义重权，小人跨蹑，便成简倨。卑身下气，已自不堪，词色之端，更求附会。守初心则嫌猜顿起，将任节则操履全乖。丈夫行已三十年，读书数千卷，尚不能揣摩捭阖，取权豪意旨，况复终年怏怏，折腰於掾吏之下哉？古者左史记事，右史记言。记事者《春秋经》，记言者《尚书》是也。周德既衰，史官失守。孔圣断唐虞以下，删帝王之书，因《鲁史记》而作《春秋》，托微词以示[B14A]贬。全身远害之道博，徵恶劝善之功大。韩宣子见之曰：“周礼尽在鲁矣！吾乃今知周公之德，与周之所以王也。”有汉之兴，旧章顿革。马迁唱其始，班固扬其风，《纪》、《传》平分，《表》、《志》区别。其文复而杂，其体漫而疏，事同举措，言殊卷帙。首末不足以振纲维，支条适足以助繁乱，於是圣明之笔削、[B14A]贬之文废矣。後进因循，学犹不及，竟增泛博，弥敦简要，其迷固久，非可一二言也。仆不揆，顾尝有志焉，思欲依鲁史编年，著《历代通典》。起於汉元十月，终於义宁二年，约而删之，勒成百卷。应正数者，举年以系代；分土宇者，附月以表年。於《左氏》取其文，《梁》师其简，《公羊》得其，综三传之能事，标一字以举凡。扶孔、左而中兴，黜迁、固为放命。昔荀仲豫、袁彦伯二贤，亦尝笔削纪年，裁成《两汉》。晋代则孙安国编次《南》、《北》，迄穆帝之终。其道鸾、凿齿，几原、叔庠，继踵於宋齐之间矣。梁武烈太子以弱冠之年，早事删录，杂诸家之说，著《三十家春秋》。泰清之季，金陵板荡，元帝嗣兴，乘舆不复，东台典籍，悉上荆州。及郢都沦丧，焚烧略尽，史策遗逸，散在人间，同原异流，十家俱起，而究终始一氏，则何、刘二典存焉。《陈纪》裁於野王，《齐志》创於君樊。蔡学士集江陵故事，撰《後梁春秋》。隋季有《後略》一家，亦行於世。秦赵凉诸国，亦有得而称。元魏及周，无闻焉尔。自汉元卒於大业，斯运骤迁，史籍填委，编年之作，亦往往而闻。其间体裁，非无优劣，终未能摧汉臣僭伪之锋、接《鲁论》之绪。附庸班、范，曾何足云？雄独断，抑非诸君子之事也？诚智小谋大，绠短汲深，加之数年，可以集事。尝愿得秘书省一官，登蓬莱，阅典籍，冀三四年内，绝笔之秋，使孟浪之谈，一朝见信。宁不知立身有百行、立命非一途，岂必系心翰墨，为将来不朽之事也？夫太上立德，其次立功，其次立言；立言者乃不朽之末耳。然则古之终年著述者，亦已知之。心有所存，正尔不能自己也，岂求见重於千载耶？校理是司，於今绝望，刊削之志事，即都损矣。圣朝官人，宜求称职，使道皆适务，时无弃能，何须铨衡枉分如此？仆以三月二十六日拜谢阙庭，迩来凡四十馀日，正以足下之故，未便东行，久不能断夫人与不见於胸中，由此致淹泊耳。幸足下勿谓仆为後辈一生，闻其小有所知，但欲轻一召来，试观其谈说也。仆遇于足下，岂徒伯喈、王粲之嘉会、子产、延陵之吻合耶？虽数百年外，邈尔相望，亦不为辽阔也。况契心期于府仰之顷，得不重哉？仆从来缀文，略不苦思，惟专心旧史，企望有成，不复能以他人手笔，冀流传於人世，所以援毫襞纸，见推疾速。自今月五日始作书，首末千馀言，经半旬乃就，加之笔札，斯亦勤矣。诚知殊翦截之清词，长谬悠之曼说，然苟非足下，安能有此课之善？士之托於知已，恨郁悒而无所申，非必求利也。计足下之年，应长仆二十许，岁亦已悬矣，而才名位望之隔，则又可知，所不间於夙期者道耳。足下本以道垂访，小人亦以道自谋，故此书之礼，过於慢易，成足下之高耳。苟道之不著，而名位是务，足下之趋风者多，岂惟一萧茂挺？小人之受侮亦众，岂独一韦夫子乎？足下必不以为狂，而亮其志，越绊拘之常礼，顿风流之雅躅，乘蹑履之遇，展倾盖之欢，则重赐一书，猥答诚贶。既奔足下不暇，岂敢差池？若文不足徵，道未相借，请见还此本，谨俟烧焚。无为轻置盖瓿，使识者一窥齐楚交失，非古之君子退人有礼之道也。杂诗五首，谨以奉投，聊用代情，不近文律耳。颖士再拜。


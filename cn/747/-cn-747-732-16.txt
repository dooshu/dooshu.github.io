○谏惑方士

臣闻神虑淡则血气和，嗜欲胜则疾疹作。和则必臻於寿考，作则必致於伤残。是以古之圣贤，务自颐养，不以外物挠耳目，声色败情性。繇是和平自臻，福庆斯集。故《易》曰：“无妄之疾，勿药有喜。”诗曰：“自天降康，降福穰穰。”此皆理合天人，著在经训。然则药以攻疾，无疾固不可饵之也。高宗时，处士孙思邈者，精识高道，深达摄生。所著《千金方》三十卷，行之於代。其序论云：“凡人无故不宜饵药，药气偏有所助，令人藏气不平。”推此论之，可谓达见至理矣。天寒暑为贼，节宣乖度，有资医方，尚当重慎。故礼称“医不三世，不服其药。”施于凡庶，犹且如此，况在天子，岂得自轻？先帝晚节，颇喜方士，累致危疾，陛下所自知，不可更蹈前覆，自贻後悔也。今朝野之人，纷纷窃议，直畏忤旨，莫敢献言。臣蓬艾微生，麋鹿同处，既非邀宠，亦复何求？但以曾览古今，粗知忠义，顾有闻而默，於理不安。愿陛下无忽刍荛，庶裨万一。

崔杞

杞，穆宗朝官大理少卿。


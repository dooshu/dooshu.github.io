○谢赠姊陇西郡夫人表

臣某言：伏奉诏命，赐王氏之姊陇西郡夫人，恩泽送终，宠贲中锡；感戴无力，幽冥有光。臣某中谢。臣少遭闵凶，长姊覆育。中限王事，动成远辞。奉迎才至，殂谢已及。臣顷者近当剧贼，远候蕃戎，方勤公家，遂杀私礼，瞻言痛慕，有逾常品。岂意诏书下降，圣泽旁流，念微臣之琐功，封及其姊；回圣代之茂典，荣彼重泉。未知何阶？仰答殊造，庶将友爱之分，用酬恺悌之恩。臣无任荷恩哽咽之至！








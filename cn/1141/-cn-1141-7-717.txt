春江引送濮阳无著游湖南兼怀龚扶万使君

昨夜敬亭梅初放，游子帆开宛溪上。
楚天南去二千里，此日春江正春涨。
鹦鹉洲边碧草平，洞庭湖里白蘋生。
少壮几时成老大，上书何不取公卿。
仲宣曾作荆南客，漂转干戈不得歇。
战久西山积骨高，诗成鬼哭霜天月。
到今铃阁罢从军，征西宾客坐论文。
浮湘兰芷真堪佩，吊屈骚歌谁共闻。
纷纷才子卧菰芦，啸傲长怀楚大夫。
倦游我亦渔樵者，搔首长吟天一隅。



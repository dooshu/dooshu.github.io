○吴从除蓬州贾师由除琼州萧蕃除罗州刺史等制

敕。中散大夫前使持节柳州诸军事守柳州刺史上柱国赐紫金鱼袋吴从等。地远京邑，俗杂蛮夷，不知文律，易为欺夺。朝廷选置，多无名人，小则抑郁不伸，大则聚以为寇。蓬缘巴徼，其风忿劲；琼处海外，在两汉时，往往小反；罗居百越，奚洞深阻。咨尔三吏，比尝为郡，亦报有政，勿以荒服，侮我疲人。或异诏条，必置厥辟，稍当叙进，优以上佐，苟有闻见，无忘裨助。可依前件。


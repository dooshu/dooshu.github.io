见财不苟

华亭廖寿彭之祖（景明），兄弟六人皆通籍，公其季也，疏财仗义，好为济困扶危之事。历山西偏关、临晋诸县，后擢云南宝川州知州，旋升广西直隶州知州。先是，大吏闻前任某，亏短库项甚巨，委公前往摘印查封。公禁吏胥，一无所取，并为申报实无隐匿，即亏短之银均系因公赔累，委曲周全，罪从末减，某德之。某系辽东人，距家万余里，人口既多，私债累累，竟有全家流落之势。

一日，某忽至，谓公曰：“我之亏累，皆由自取，且年已衰老，死复何恨！惟一家老小羁留异域，不久将为饿殍，今有一言敢告，在任时预料必有今日，曾以三千金密藏署中后院地下，以备还乡之资。初不料查抄之突如其来也，公肯怜我，分赠千金，俾全家得藉此作归计，固所愿也。否则公竟自取之，我亦无憾，毋日后为他人得耳。”公曰：“是何言欤？君如此收场，我不能救援，方深自抱愧，今肯见利而忘义乎？”因留某止宿署中，夜深人静，率亲丁数人偕某，至所指处发之，即装于酒瓮中，送还之。

未几，公以属吏失出案被议，解组南归，两袖清风，饔飧几致不给。时公年五十，嗣续尚虚，即于次年得一子名云槎者。幕游山左，后在东河节署掌笺奏，以布衣负时望。孙四人，出仕者三。曾孙六人，皆业儒。元孙二人，现在五房均已无人，仅赖公一线之绪，谓非厚德之报欤？













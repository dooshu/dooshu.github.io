49　房玄齡請解機務　斷表之始


攷古編以通鑑貞觀十三年房玄齡「請解機務」，「詔斷表」，爲今「斷來「來」字，何本作「表」，誤。章」之祖。愚按晉山濤傳：「手詔曰：便當攝職，令斷章表。」此斷表之始，非昉於唐也。

【閻按】胡三省通鑑唐紀注：「今之讓官者，奉表三讓，不許，敕斷來章，則閣門不復受其表，即唐制之斷表也。」

【全云】亦不始於晉，而始於漢，見王莽傳。

【元圻案】漢書王莽傳：「加公爲宰衡，莽稽首辭讓，出奏封事。太師光曰：『宜詔尚書勿復受公之讓奏。』奏可。」〇後漢書和帝紀：「七年，鄧鴻、朱徽、杜崇下獄死。」注：「時南單于安國與崇不相平，乃上書告崇。崇令斷其表章，緣此驚叛。」據此斷表始于漢無疑。今本程大昌攷古編無此條所引之文，豈攷古編固有佚文耶？






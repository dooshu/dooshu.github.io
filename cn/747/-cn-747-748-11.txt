○郑处晦守职方员外郎兼侍御史知杂事制

敕。朝议郎行尚书职方员外郎上柱国赐绯鱼袋郑处晦。御史中丞韦有翼上言曰：“御史府其属三十人，例以中台郎官一人稽参其事，以重风宪。如曰处晦，族清胄贵，能文博学，人伦义理，无不讲求，朝廷典章，饱於闻见，乞为副贰，以佐纪纲。”以尔处晦常居内庭，草具密命，自以疾去，于今惜之，颇俞其言，如我自得。有翼为尔之知已，余为有翼之德邻，上下交举，岂有私爱。勉修职业，所报非一。可守本官兼侍御史知杂事，散官勋赐如故。


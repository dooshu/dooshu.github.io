汤镬馀年再揽湖山之胜形骸土木颓然自放渊明止酒深愧未能周颙戒肉窃有志焉豁堂大师恻然哀之悯浮生之汩汩辱提诲之谆谆捧诵来篇愯然流涕书之座右一坐卧不敢忘也依韵赋答兼以志愧

其一


蜡屐来登选佛场，数年岐路叹亡羊。
溪山共尔成三笑，风俗随人馈五浆。
湖上梅花应入梦，洲边杜若为谁芳。
导师摩顶深悲悯，贻我良规字字霜。

其二

若爱渊明罢羽觞，自怜结习未能忘。
不逢开士施针砭，已分馀生老醉乡。
惜别双峰云欲碧，长愁万里蘖仍黄。
从来支许交相勉，把臂还期过讲堂。


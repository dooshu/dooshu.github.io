赵蕃　留别陈明叔兼属胡仲威五首

我去孰君友，君留谁我游。

定应缘宿契，不待分今投。

年事鬓俱白，时名诗独优。

未知兹日别，重见又何由。

赵蕃

赵蕃　留别陈明叔兼属胡仲威五首

论事从违数，题诗窜定频。

客君徒得重，爱我不言贫。

薄俗无兄弟，我曹相主宾。

别觞终作恶，别语要须真。

赵蕃

赵蕃　留别陈明叔兼属胡仲威五首

簿领三年吏，江天百里居。

我非拘雁鹜，君乃傲樵渔。

得誉且得谤，似高仍似痚。

襄阳耆旧传，书子定联予。

赵蕃

赵蕃　留别陈明叔兼属胡仲威五首

我觅祠官俸，君携异县书。

一穷直若此，五字果何如。

底用频看镜，终当老荷锄。

未知渠作计，颇亦似侬无。

赵蕃

赵蕃　留别陈明叔兼属胡仲威五首

汲汲求交友，良由不敏姿。

风流伯始后，文献澹庵师。

此士世亦寡，因君交不疑。

倡酬凡几纸，别后慰相思。

赵蕃


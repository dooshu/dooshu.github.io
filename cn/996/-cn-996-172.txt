项安世　次韵谢王粟秀才四首

掩关饱黑甜，屏迹慕鸟有。

何心望披拂，注意及衰朽。

劳君催魏徒，过我沮溺耦。

拜手把瓜桃，扪胸愧箕斗。

项安世

项安世　次韵谢王粟秀才四首

春来无酒债，客至得诗材。

论文舌本壮，诵句须髯开。

鲜芳曜楛朽，骏步惊驽骀。

巍巍王谢家，衮衮世有才。

项安世

项安世　次韵谢王粟秀才四首

书生无炎凉，市道有赢诎。

世方重陶猗，君独师卖屈。

反生自求良，背已方成黻。

乐地名教中，金珠彼何物。

项安世

项安世　次韵谢王粟秀才四首

一万里江天，供君作诗用。

灵均泛沅澧，子美去梁宋。

两公取不竭，留与我辈共。

莫歌白云词，便作清庙颂。

项安世


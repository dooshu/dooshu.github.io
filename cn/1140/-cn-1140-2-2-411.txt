张孝烈诗

孝烈名清雅字玉楚家潜山白玉磵明末献贼至父疾笃留侍汤药既卒率幼子超艺老汉云满舁棺猝殓满趣主人亟去曰老奴以死守棺雅泣曰吾父死未瞑去将奚之乃蹲伏屋梁超艺匿厠舍满独具茗饮待贼贼刃胁索主人满叩头流血不解将剖棺雅惊堕梁上两手覆棺哭贼断其手超艺从厠旁跃出代父并遇害满营殡两棺长号不食死

潜山玉涧泉呜呜流血泪万古伤人心孝烈杀身地父死方戢棺贼来那忍避蠖屈栖屋梁早决无去志伟哉老仆夫礼数守造次豺虎不可驯咆哮势何亟睨棺且挥刃人自梁间坠长号抱狸首断臂不拨弃儿来代阿翁骈首齐死义双孝殉须臾千夫皆裂眦是时天黑风天柱欲奔踬【县有天柱山】老仆痛捐躯从容志终遂人生有本根贵贱无岐异嗟彼临难子矢心谁勿贰


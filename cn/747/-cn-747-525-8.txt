○开三面网赋（以“仁圣之道开三面”为韵）

汤既有殷，圣德日新。敬畋游必因於无事，取禽兽不为乎资身。於是设无私之网，当去杀之辰。加一目而虽期於用，开三面而盖取诸仁。乃言曰：遂尔之性，启予有圣。悲罗者之所重伤，诏虞人悉除其令。恢恢虽设，不为四校之防；荡荡无疑，必遂三驱之命。是用施诸大麓，祝以嘉辞。举数隅而罔烦曲取，当直道而岂假周维。故得兽安狂顾，鸟释危疑。弗虑弗图，自乐已生者足矣。若亡若存，不用吾命者絷之。当夫狩有常，稼苗是宝。将遂乎驱逐，岂烦乎穷讨。所以释从禽之利，以绝一源；解竟野之罟，欲穷诸道。遂得行无所阻，物不怀猜。念群生而东西必遂，嘉众路而远近咸开。弱羽飞空，未见触丝之患；微行走地，曾无系足之哀。故曰圣道克美，深仁及此。虽有畋猎而无荒，虽有罘而必弛。所以冠百王而不怍，历万祀而无惭。正其德而惟守一，用其网而必去三。芳随事远，化与恩覃。则里革断罟之心，庶修遗美；西巴放は之感，足继清谈。今天子意在田，志清郊甸。庖羲之网屡设，成汤之心未变。已焉哉！谁能述三代之所兴，庶可垂永於南面。


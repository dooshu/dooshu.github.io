赵蕃　赠杨左司三首

白下初逢使广轩，始披云雾见青天。

黄花红叶蒙深赏，白发青衫又十年。

举室尚为湖外客，一身还上浙江船。

莼羹鲈脍虽佳矣，不是东归重惘然。

赵蕃

赵蕃　赠杨左司三首

先生文力早骞胜，今代词人尽服膺。

已见陈诗歌上寿，更须作颂纪中兴。

敢如杜集高岑比，尚愧韩门籍湜朋。

政尔周流不知届，况于朝夕遂师承。

赵蕃

赵蕃　赠杨左司三首

有来闻说上封章，造膝言之外敢昌。

但见诏除频宠渥，是知明圣识忠良。

都司万事无不理，一语九州当致康。

况此十年门下士，反从勾漏吊沉湘。

赵蕃


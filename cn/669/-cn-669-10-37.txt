37　齊桓之霸十二會　九合諸侯諸説


齊桓之霸，自盟于幽，莊十六年。至會于淮，僖十七年。凡十有二會。而孔子稱「九合諸侯」。繼序按：「周、秦、漢、魏，以『九合諸侯』對『一匡天下』者，數十處。大戴記并有『再爲義王』句，管子又有『三匡天子』句。證之周語又云『一合諸侯』者，又證之左傳有云『再合諸侯』、『三合大夫』者，知與富辰所云『糾合宗族』，展喜所云『糾合諸侯』不同也。但管子、國語云『乘車之會三』，史記云『乘車之會六』，穀梁傳云『衣裳之會十有一』，均與論語參差。而鄭康成、韋昭、范甯、顔師古、陸德明、司馬貞亦各以意説。」劉氏意林曰：「始于幽，終于淮，合者九。」崔氏曰：「道其不以兵車而已。莊十六年，九國盟于幽。二十七年，五國又盟于幽。僖元年，六國會于檉。二年，四國盟于貫。五年，八國會王世子于首止。七年，五國盟于甯母。八年，王人與七國會于洮。九年，宰周公與七國會于葵丘。十三年，七國會于鹹。凡九合諸侯也。」牡丘之盟，僖十五年。陽穀之會，僖二年。淮之會，蓋有兵車矣。繼序按：「洮、鹹是兵車，穀梁傳有明文。陽穀是衣裳，范甯注有明文。西疇失考。」〇案：崔西疇此説，黄氏日抄九引之。胡氏通旨曰：「桓公霸四十二年，會盟凡二十有一，獨稱九合，舉衣裳之會爾。」穀梁傳：「衣裳之會十有一。」論語疏謂：「不取北杏及陽穀爲九。」史記：「兵車之會三，乘車之會六。」其説不同。朱文公謂：「九，春秋傳作糾，展喜犒師之詞云爾。」方樸山云：「若以九爲糾，則未可概曰『不以兵車』矣。況九、糾通用，他亦無證。」〇繼序按：「莊子『禹九雜天下之川』，九、糾亦有通用者。故朱子注楚辭，亦破『九』爲『糾』。」〇集證曰：「論語釋文：『史記云：「兵車之會三，乘車之會六。」穀梁傳云：「衣裳之會十一。」范甯注云：「十三年會北杏，又會柯。十四年會鄄。十五年又會鄄。十六年會幽。二十七年又會幽。僖元年會檉。二年會貫。三年會陽穀。五年會首止。七年會甯母。凡十一會。鄭不取北杏及陽穀爲九也。」』槐按：今本穀梁注『十三年』下無『又會柯』，有『僖九年會葵丘』。皇、邢疏所引皆同，胡氏通旨因之。然鄭康成注論語，亦有柯無葵丘，則釋文所引范甯注當有所本。」李氏韶世紀序晉伯文紀云：「桓公會不邇三川，盟不加王人；案：國語「西周三川皆震」，注：「涇、渭、汭也。」〇僖公五年經：「夏，公及齊侯、宋公、陳侯、衞侯、鄭伯、許男、曹伯會王世子於首止。秋八月，諸侯盟于首止。」注：「間無異事，復稱諸侯者，王世子不盟故也。王之世子，尊與王同。齊桓行霸，翼戴天子，尊崇王室，故殊貴世子。」〇宋高氏閌集註曰：「此復舉諸侯者，尊王世子，不敢與之盟也。會者，辨上下之禮，修和好之道，而王世子與焉，猶之可也。盟者，以不相信也，若王世子亦與焉，則是以所不信者加之王世子，與約束諸侯無異，故齊侯不敢盟世子，而與諸侯自盟。諸侯自盟，所以定世子也。」〇僖公八年：「公會王人、齊侯、宋公、衞侯、許男、曹伯、陳世子款盟于洮。」公羊傳曰：「王人者何？微者也。曷爲序乎諸侯之上？先王命也。」文公會畿内，盟子虎矣。僖公二十八年傳：「王子虎盟諸侯於王庭。」二十九年經：「會王人、晉人、宋人、齊人、陳人、蔡人、秦人，盟于翟泉。」注：「翟泉，今洛陽城内大倉西南池水也。」程子曰：「晉文連年會盟，皆在王畿之側，而此盟復迫王城，又與王人盟，强逼甚矣。故諱『公』，諸侯貶稱『人』，惡之大也。」桓公寧不得鄭，不納子華，事見僖七年左傳。懼其奬臣抑君；文公則爲元咺執衞侯矣。事見僖二十八年經、傳。此夫子所以有正譎之辨。」

【元圻案】經義考：「胡氏寧春秋通旨，宋志一卷，未見。吴萊後序曰：『胡氏正傳三十卷，傳外又有總貫條例、證據史傳之文二百餘章，子寧集之，名曰春秋通旨。』」〇李琪春秋王霸列國世紀編自序：「琪少竊妄意敘東周十有四王之統，合齊、晉十有三伯之目，舉諸侯數十大國之系，皆世爲之紀。不失全經之文，略備各代之實。猶子韶爲之補續其未成。」黄虞稷曰：「琪，字孟開，吴郡人，仕國子司業。書成於嘉定辛未。」






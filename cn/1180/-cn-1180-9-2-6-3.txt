小明

五章，三章章十二句，二章章六句


首章讲：大夫久役而不得归，故呼天而诉之。曰：人臣固有往役之义，而至于困于役焉，将有不胜其自悼者。





明明上天，照临下土。

彼明明上天，照临下土久矣，固宜有以察人之隐，恤人之忧也。





我征徂西，至于艽野。二月初吉，载离寒暑。

征，行也。徂，往也。艽野，地名。二月，建卯之月。朔日曰吉。离，经历。奈何使我西征，至于艽野之地。二月初吉，载离寒暑之久，而犹未得归乎！





心之忧矣，其毒太苦。

是以我也忧心之甚，有如药毒之大苦也。





念彼共人，涕零如雨。

共人，僚友也。涕，泪也。零，陨也。夫我既出之久，则僚友之情疏矣。故我念彼共人，感旧兴嗟，而不觉涕零之如雨焉。





岂不怀归？畏此罪罟。

罪罟，法网也。若然，则我岂无怀归之心也哉？但以王事未毕，而遽言归，或有罪罟之加，故畏之而不敢耳。怀哉怀哉，虽有涕零之伤，其如共人何！

二章讲：





昔我往矣，日月方除。

往，往役。除，是除旧生新。昔我往矣，日月方除，正二月初吉之候也。





曷云其还？岁聿云莫。

还，归家。莫，晚也。今不知何时可还，而岁忽已暮矣，而犹不得少暇焉。





念我独兮，我事孔庶。

独，即单身。庶，是众。若此者岂无故乎？盖念我一身之独，而当事之甚众。





心之忧矣，惮我不暇。

惮，劳苦。不暇，即不得息。是以心之忧矣，勤劳而不暇也。





念彼共人，睠睠怀顾。

睠睠，勤厚之意。顾，顾念。斯时也，适动共人之念，至于睠睠怀顾，而不能以或忘焉。





岂不怀归？畏此谴怒。

怒，是罪责。是岂无怀归之心哉？但以王事不副,有谴怒之责，故畏之而不敢言归耳。则此睠睠之怀，其将何以自慰也耶？

三章讲：





昔我往矣，日月方奥。

奥，暖也，正月春温之时。昔我往矣，日月方燠，正二月方吉之时也。





曷云其还？政事愈蹙。岁聿云莫，采萧获菽。

政事，即行役政事。蹙，急也。采萧获菽，此正是岁暮之时。今不知何时可还，则以政事愈急之故。至于岁暮，采萧获菽之时，而犹不得以归焉。





心之忧矣，自诒伊戚。

诒，是迂。戚，是忧。若此者将谁咎乎？盖不能见几远去，是以我心之忧，要惟自贻之焉耳矣。





念彼共人，兴言出宿。

兴，是起。出宿，出居于外。斯时也，适动共人之念，至于不能安寝，而兴言出宿焉。





岂不怀归？畏此反覆。

反覆，法不可测度。是岂无怀归之心哉？但以王事未共，有反覆之祸，畏之而不敢归耳。出宿之怀，其将何以自宽也耶？

四章讲：夫远行念反，在我固为难已之情，而居官服劳在友，亦有当尽之义。





嗟尔君子，无恒安处。

君子，亦指僚友。恒，常也。安处，逸豫意。嗟尔君子，今日之安处，其视我之勤劳固不同矣.然尔无以安寝为常，要当有劳时也。





靖共尔位，正直是与。

靖共尔位，敬重以供其事。正直，正大忠直之人。与，助也。是必靖共尔位，而自尽其当为之分。又正直是与，而愈广其忠益之助。





神之听之，式穀以女。

穀，是禄。以，是与。女，即僚友。夫能勤职亲贤如此，则无愧于伦理者，亦无愧于鬼神矣。吾知神必听之于幽冥之中，而以穀禄与女，富贵于是长守矣。岂特今日之安处而已哉？

末章讲：





嗟尔君子，无恒安息。

息，亦是处。嗟尔君子，今日之安息，其视我之劳瘁固有间矣。然尔无以安息为常，要当有劳时也。





靖共尔位，好是正直。

好，爱也。是必靖共尔位，而自尽其当为之责。又好是正直，而愈弘其协恭之美。





神之听之，介尔景福。

景，是大。福，亦不外禄位。夫能勤职亲贤如此，则无愧于人道者，亦无愧于神理矣。吾知神必听之于冲漠之表，而以景福介尔，禄位于是永保矣，岂特今日之安息而已哉？






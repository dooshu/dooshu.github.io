●大明會典卷之六十一

冠服二

文武官冠服

朝服

凡大祀慶成、正旦、冬至、聖節、及頒降開讀詔赦、進表、傳制、則文武官各服朝服。 【 見職掌】

其武官應直守衛者、不拘此服

洪武二十六年定

文武官朝服、梁冠。赤羅衣。白紗中單。俱用青飾領緣。赤羅裳、青緣。赤羅蔽膝。大帶用赤白二色絹。革帶。佩綬。白襪。黑履。一品至九品。俱以冠上梁數分等第

公冠、八梁。加籠巾貂蟬。立筆五折。四柱。香草五(土商)。前後用玉為蟬

侯冠、七梁。加籠巾貂蟬。立筆四折。四柱。香草四(土商)。前後用金為蟬

伯冠、七梁。加籠巾貂蟬。立筆二折。四柱。香草二(土商)。前後玳瑁為蟬。俱左插雉尾

駙馬冠、與侯同。不用雉尾

一品冠、七梁。不用籠巾貂蟬。革帶與佩俱用玉。綬用綠黃赤紫四色絲、織成雲鳳四色花錦、下結青絲網。綬環二、用玉。笏用象牙

二品冠、六梁。革帶綬環用犀。餘同一品

三品冠、五梁。革帶用金。佩用玉。綬用黃綠赤紫四色絲、織成雲鶴花錦、下結青絲網。綬環二、用金。笏用象牙

四品冠、四梁。革帶用金。佩用藥玉。餘同三品

五品冠、三梁。革帶用銀鈒花。綬用黃綠赤紫四色絲、織成盤雕花錦、下結青絲網。綬環二、用銀鍍金。笏用象牙

六品七品冠、二梁。御史加獬廌。革帶用銀。佩用藥玉。綬用黃綠赤三色絲、織成練鵲花錦、下結青絲網。綬環二、用銀。笏用槐木

八品九品冠、一梁。革帶用烏角。佩用藥玉。綬用黃綠二色絲、織成鸂鶒花錦、下結青絲網。綬環二、用銅。笏用槐木

雜職未入流品人員、若遇大朝賀、進表、隨班行禮、止用公服。三十年奏准、亦照九品官、具朝服行禮

嘉靖八年定

梁冠照舊式

上衣用赤羅青緣、其長過腰指寸七寸。毋掩下裳

中單、白紗為之、青緣

下裳七幅。前三後四。每幅三襞積。赤羅青緣。蔽膝綴革帶

綬、各照品級花樣。革帶之後、佩綬繫而掩之。其環亦各照品級、用玉犀金銀銅為之。不以織於綬

大帶、表裏俱素。惟兩耳及下垂緣以綠色。又用青組約之

革帶、一品玉。二品犀。三品四品金。五品銀鈒花。六品七品銀。八品九品烏角。俱照舊式

珮玉一如詩傳之制。去雙滴及二珩。其三品以上用玉。四品以下用藥玉。各照舊

襪履、俱照舊式

梁冠圖

（見圖）

上衣圖

（見圖）

中單圖

（見圖）

下裳圖

（見圖）

蔽膝圖

（見圖）

綬圖

（見圖）

大帶圖

（見圖）

革帶圖

（見圖）

珮玉圖

（見圖）

襪履圖

（見圖）

祭服

凡上親祀

郊廟社稷、文武官分獻陪祀、則服祭服 【 見集禮】

洪武二十六年定

文武官陪祭服、一品至九品、青羅衣。白紗中單。俱用皂領緣。赤羅裳、皂緣赤羅蔽膝。方心曲領。其冠帶佩綬等第、並同朝服

○又令品官家用祭服。三品以上、去方心曲領。四品以下、并去佩綬

○又令雜職祭服、與九品同

嘉靖八年定

上衣用青羅皂緣。長與朝服同

下裳用赤羅皂緣。制與朝服同

蔽膝、綬環、大帶、革帶、佩玉、襪履、俱與朝服同。去方心曲領公服

在京文武官、每日早晚朝奏事、及侍班、謝恩、見辭、則服公服。在外文武官每日清早公座、亦服之。 【 見職掌】 後常朝止便服。惟朔朢具公服朝參。其武官應直守衛者、不拘此服

洪武二十六年定

文武官公服、用盤領右衽袍。或紵絲紗羅絹從宜製造。袖寬三尺。一品至四品、緋袍。五品至七品、青袍。八品九品、綠袍。未入流雜職官、袍笏帶、與八品以下同

公服花樣、一品用大獨科花、徑五寸。二品小獨科花、徑三寸。三品散荅花無枝葉、徑二寸。四品五品小雜花紋、徑一寸五分。六品七品小雜花、徑一寸。八品以下、無紋

帕頭、用漆紗二等。展角各長一尺二寸。其雜職官員帕頭、用垂帶

笏、依朝服為之

腰帶、一品用玉。或花或素。二品用犀。三品四品用金荔枝。五品以下用烏角。(革呈)用青革、仍垂撻尾於下。靴用皂

凡公侯駙馬伯公服、服色、花樣腰帶、與一品同

○凡文武官公服花樣、如無從織買、用素隨宜

○又令、凡內外未入流雜職官、帕頭展角與入流官同。不用垂帶

常服

洪武三年定

凡文武官常朝視事。以烏紗帽、團領衫、束帶、為公服。一品玉帶。二品花犀帶。三品金鈒花帶。四品素金帶。五品銀鈒花帶。六品七品素銀帶。八品九品烏角帶

二十六年定

公侯駙馬伯、麒麟白澤

文官一品二品、仙鶴錦雞。三品四品、孔雀雲鴈。五品、白鷴。六品七品、鷺鷥鸂鶒。八品九品、黃鸝鵪鶉練鵲。風憲官、用獬廌

武官一品二品、獅子。三品四品、虎豹。五品、熊羆。六品七品、彪八品九品、犀牛海馬

凡常服制度。洪武二十三年、令官員人等、衣服寬窄、以身為度。文職官、衣長自領至裔、去地一寸。袖長過手復回至肘。袖樁廣一尺。袖口九寸。公侯駙馬、與文職官同。武職官、衣長去地五寸。袖長過手七寸。袖樁廣一尺。袖口僅出拳

凡束帶。洪武二十四年定、公侯駙馬伯、與一品同。雜職未入流官、與八品九品同

凡服色禁制。洪武二十六年、令品官常服用雜色紵絲綾羅綵繡。庶民止用紬絹紗布、不許別用

○又令官吏及軍民僧道人等、衣服帳幔、並不許用玄黃紫三色、並織繡龍鳳文。違者、罪及染造之人。其朝見人員、四時並用顏色衣服、不許純素

○景泰四年、令錦衣衛指揮侍衛者、得衣麒麟服色

○天順二年、令官民人等、衣服不得用蟒龍飛魚斗牛大鵬像生獅子、四寶相花大西番蓮大雲花樣、並玄黃紫、及玄色樣黑綠柳黃姜黃明黃等色

○成化二年、令官民人等、不許僣用服色花樣

○弘治十三年奏准、今後公侯伯、及文武大臣各處鎮守守備等官、敢有違例奏討蟒衣飛魚等項衣服者、該科參駁、科道糾劾。該部執奏。治以重罪

○嘉靖六年、令在京在外官民人等、不許濫服五彩妝花織造違禁顏色。及將蟒龍造為女衣。或加飾妝彩圖利貨賣。其朝貢夷人、不許擅買違式衣服。如違、將買者賣者、一體拏問治罪

○十六年題准、今後在京在外文武官員、除本等品級服色及特賜外。不許擅用蟒衣飛魚斗牛等項、違禁華畢服色。其大紅紵絲紗羅服、惟四品以上官、及在京九卿、翰林院、詹事府、春坊、司經局、尚寶司、光祿寺、鴻臚寺、五品堂上官、經筵講官、方許穿用、其餘衙門、雖五品官、及五品以下官、經筵不係講官者、俱穿青綠錦繡。遇有吉禮、止許穿紅布絨褐品官花樣、照依品級。公侯駙馬伯、麒麟白澤。文官一品仙鶴。二品錦雞。三品孔雀。四品雲鴈。五品白鷴。六品鷺鷥。七品鸂鶒。八品黃鸝。九品鵪鶉。雜職官練鵲。風憲官獬廌。武官一品二品獅子。三品四品虎豹。五品熊羆。六品七品彪。八品犀牛。九品海馬。不許混同穿用。錦衣衛指揮侍衛者、得衣麒麟服色。其餘帶俸、及不係侍衛人員、及千百戶等官雖係侍衛、俱不許僭用

凡致仕罷閒官員服色。洪武三年、令年老致仕及侍親辭閒官。許用紗帽束帶。若為事無降者、服與庶人同

○三十年、令致仕官服色與見任同。若遇朝賀、及謝恩、見辭、一體具服行禮

公侯駙馬伯花樣

麒麟

（見圖）

白澤

（見圖）

文官花樣

仙鶴

（見圖）

錦雞

（見圖）

孔雀

（見圖）

雲鴈

（見圖）

白鷴

（見圖）

鷺鷥

（見圖）

鸂鶒

（見圖）

黃鸝

（見圖）

鵪鶉

（見圖）

練鵲

（見圖）

風憲官花樣

獬豸

（見圖）

武官花樣

獅子

（見圖）

虎豹

（見圖）

熊羆

（見圖）

彪

（見圖）

犀牛

（見圖）

海馬

（見圖）

忠靜冠服

嘉靖七年定

忠靜冠、即古玄冠。冠匡如制。以烏紗冒之。兩山俱列於後。冠頂仍方。中微起三梁、各壓以金線。邊以金緣之。四品以下去金。邊以淺色絲線緣之

忠靜服、即古玄端服。色改用深青。以紵絲紗羅為之。三品以上用雲。四品以下用素。邊緣以藍青。前後飾以本等花羕補子

深衣、用玉色

素帶、如古大夫之帶制。青表、綠緣邊並裏

素履、色用青、綠絛結。白襪

凡王府將軍中尉、及左右長史審理正副紀善教授等官、俱以品官之制服之。儀賓不得概服。在京七品以上官、及八品以下翰林院、國子監、行人司官、在外方面官、各府堂官州縣正官、儒學教官、及武官都督以上、許服。其餘不許

忠靜冠圖

（見圖）

忠靜服圖

聖諭如麒麟服有加則賜補子花樣隨品

（見圖）

深衣圖

素帶圖

（見圖）

素履圖

（見圖）

儀賓冠服

儀賓朝服公服常服、俱照品級、與文武官同。惟笏皆用象牙。常服花樣、視武官

弘治十三年定

郡主儀賓、鈒花金帶。胸背獅子。縣主儀賓、鈒花金帶。郡君儀賓、光素金帶。胸背俱虎豹。縣君儀賓、鈒花銀帶。鄉君儀賓、光素銀帶。胸背俱彪。故違僭用者、革去冠帶、戴平頭巾、於本處儒學讀書習禮三年、方許復職

命婦冠服

禮服

凡命婦入內朝見

君後、在家見舅姑並夫、及祭祀、則服禮服

洪武五年定

凡命婦圓衫、以紅羅為之。繡重雉為等第。一品九等。一品八等。二品七等。四品六等。五品五等。六品四等。七品三等。其餘不用繡雉

二十四年定

命婦冠服、公侯伯與一品同。大袖衫、用真紅色。一品至五品、紵絲綾羅隨用。六品至九品、綾羅紬絹隨用。霞帔褙子、皆用深青匹。公侯及一品二品、金繡雲霞翟文。三品四品、金繡雲霞孔雀文。五品、繡雲霞鴛鴦文。六品七品、繡雲霞練鵲文

○大袖衫、領闊三寸。兩領直下一尺間綴紐子三。前身長四尺一寸二分。後身長五尺一寸、內九寸八分、行則摺起、末綴紐子二、紐在掩紐之下、拜則放之。袖長三尺二寸二分、根闊一尺、口闊三尺五分。落摺一尺一寸五分。掩紐二、就用衫料、連尖長二寸七分、闊二寸五分、各於領下一尺六寸九分處綴之。於掩下各綴紐門一、以紐住摺起後身之餘者。兜子、亦用衫料兩塊斜裁、上尖下平、連尖長一尺六寸三分、每塊下平處、各闊一尺五分、縫合、於領下一尺七分處綴之。上綴尖皆縫合、以藏霞帔後垂之末者。霞帔二條、各長五尺七寸、闊三寸二分、各繡禽七、隨品級用、前四後三各繡、臨末左右取尖長二寸七分、前後分垂、橫綴青羅襻子、牽聯並之、前垂三尺三寸五分、尖綴墜子一、後垂二尺三寸五分、臨末插兜子內藏之。墜子、中鈒花禽一。四面雲霞文。禽如霞帔隨品級用。笏、以象牙為之、圓首方腳、長六寸四分、闊一寸五分、厚一分五釐

二十六年定

一品冠、用金事件

珠翟五箇　　　　珠牡丹開頭二箇

珠半開三箇　　　翠雲二十四片

翠牡丹葉一十八片

翠口圈一副、上帶金寶鈿花八箇

金翟二箇、口銜珠結二箇

二品至四品冠、用金事件

珠翟四箇　　　　珠牡丹開頭二箇

珠半開四箇　　　翠雲二十四片

翠牡丹葉一十八片

翠口圈一副、上帶金寶鈿花八箇

金翟二箇、口銜珠結二箇

一品至二品霞帔、用雲霞翟文。鈒花金墜子。褙子、用雲霞翟文

三品至四品霞帔、用雲霞孔雀文。鈒花金墜子。褙子、用雲霞孔雀文

五品至六品冠、用抹金銀事件

珠翟三箇　　　　珠牡丹開頭二箇

珠半開五箇　　　翠雲二十四片

翠牡丹葉一十八片

翠口圈一副、上帶抹金銀寶鈿花八箇

抹金銀翟二箇、口銜珠結子二箇

五品霞帔、用雲霞鴛鴦文。鍍金鈒花銀墜子。褙子、用雲霞鴛鴦文

六品霞帔、用雲霞練鵲文。鈒花銀墜子。褙子、用雲霞練鵲文

七品至九品冠、用抹金銀事件

珠翟二箇　　　　珠月桂開頭二箇

珠半開六箇　　　翠雲二十四片

翠月桂葉一十八片

翠口圈一副、上帶抹金銀寶鈿花八箇

抹金銀翟二箇、口銜珠結子二箇

七品霞帔墜子褙子與六品同

八品九品霞帔、用繡纏枝花。墜子、與七品同。褙子、繡摘枝團花

常服

洪武二十四年定

命婦常服、用顏色圓領衫

進士巾服

洪武初定

進士巾、如今烏紗帽之製。頂微平、展角闊寸餘、長五寸許、系以垂帶、皂紗為之。深色藍羅袍。緣以青羅、袖廣而不殺。革帶、青(革呈)、飾以黑角、垂撻尾於後。笏、用槐木。廷試後、赴國子監領出、傳臚日服之。至上表謝恩後、謁

先師孔子、行釋菜禮畢、始易常服。其巾袍等、仍送國子監交收

狀元冠服

朝冠、二梁。朝服、緋羅為之。圓領。白絹中單。錦綬蔽膝全。槐笏一把。紗帽一頂。光素銀帶一條。藥玉佩一副。朝靴氈襪各一雙。 【 俱內府製造】 禮部官引至御前頒賜。上表謝恩日服之

生員巾服

洪武二十四年定

生員襴衫、用玉色布絹為之。寬袖皂緣。皂絛。軟巾垂帶

吏員巾服

洪武四年定

各衙門掾史令史書吏司吏典吏、穿皂盤領衫。繫絲絛。戴四方平定巾

○十四年定、吏員皂衣、改用青色

○三十年定、令史典吏、皆服吏巾。巾樣不與庶民同

士庶巾服【公使人等附】

洪武三年定

士庶初戴四帶巾。今改四方平定巾。雜色盤領衣、不許用黃。執仗之士、首服鏤金額交腳帕頭。服諸色辟邪寶相花裙襖。銅葵花束帶。皂紋靴。刻期、冠方頂巾。衣胸背鷹鷂花腰線襖子。諸色闊絲匾絛。象牙雕花環。行縢八帶鞋。皂隸、冠圓頂巾。衣皂衣

○又令庶民男女衣服、並不得僭用金繡錦綺紵絲綾羅。許用紬絹素紗。其首飾釧鐲、並不許用金玉珠翠。止用銀。靴、不得裁製花樣、金線妝飾

○四年定、皂隸公使人、穿皂盤領衫。戴平頂巾。繫白褡(衿去今改尃)、帶錫牌

○六年、令庶民巾環、不得用金玉瑪瑙珊瑚琥珀。未入流品者、並同庶民。帽不得用頂。帽珠許用水晶香木。校尉、只孫束帶帕頭靴鞋。刻期、雕刻雜花象牙絛環外、餘同庶民

○十四年、令農民之家、許穿紬紗絹布。商賈之家、止許穿絹布。如農民之家、但有一人為商賈者、亦不許穿紬紗

○又令校尉用金鵝帽、黑漆。戧金荔枝、改作銅釘樣、每五釘攢就、四面稍起邊欄、(革呈)用青、緊束之。各衙門祗禁、原穿皂衣、改用淡青

○又令僧道服色、禪僧、茶褐常服。青絛玉色袈裟。講僧、玉色常服。綠絛淺紅袈裟。教僧、皂常服。黑絛淺紅袈裟。僧官皆如之。道士、常服青。法服朝服、皆用赤色。道官亦如之。惟僧錄司官袈裟。道錄司官法服朝服。皆綠紋、飾以金

○二十二年、令將軍力士校尉旗軍、常戴頭巾或(衿去今改盍)腦。官下捨人並儒士吏員民人、常戴本等頭巾。鄉村農夫、許戴斗笠蒲笠、出入市井不禁、不親農業者不許

○二十三年、令耆民儒士生員衣制同文職。惟袖長過手復回不及肘三寸。庶民衣長去地五寸。袖長過手六寸。袖樁廣一尺。袖口五寸。軍人衣長去地七寸。袖長過手五寸。袖樁廣不過一尺。窄不過七寸。袖口僅出拳

○二十五年、令文武官同籍父兄伯叔弟姪子婿、及儒士生員吏典知印承差、欽天監天文生、太醫院醫士、瑜珈僧、正一道士、將軍散騎舍人帶刀之人、正五馬軍並馬軍小旗、教讀

大誥師生、許穿靴。校尉力士、遇上直許穿、出外不許。其庶民商賈技藝、步軍及軍下餘丁、管步軍總小旗、官下家人火者皂隸伴當、在外醫卜陰陽人、皆不許。止許穿皮扎(革翁)。其北平、山西、山東、陜西、河南、並直隸徐州、地寒人民、許穿牛皮直縫靴

○二十六年、禁官民步卒人等、不許服對襟衣。惟騎士不拘○正德元年、禁商販吏典僕役倡優下賤、皆不許服用貂裘。僧道隸卒下賤之人、俱不許服用紵絲紗羅綾綿

○十六年、禁軍民人等、如有穿紫花罩甲等服、或禁門、或四外遊走者、許緝事並地方人等擒拏

○萬曆二年、禁舉人監生生儒、下至民庶奴隸之輩、有僭戴忠靜金線冠巾、穿錦綺鑲履、及張傘蓋、戴煖耳者、聽五城御史嚴拏重責枷示、仍送問

士庶妻冠服【婢使人等附】

洪武三年定

士庶妻、首飾許用銀鍍金。耳環用金珠。釧鐲用銀。服淺色團衫、許用紵絲綾羅紬絹

○五年、令凡民間婦人禮服、惟用紫染色絁。不用金繡。凡婦人袍衫、止用紫綠桃紅、及諸淺淡顏色。不許用大紅鴉青黃色。帶用藍絹布。凡女子在室者、服飾之制、皆作三小髻。金釵。珠頭(上髟下巾)。窄袖褙子。凡婢使人等、綰高頂髻。用絹布狹領長襖長裙。小婢使、綰雙髻。用長袖短衣長裙

○成化十年、令禁官民人等婦女、不許僭用渾金衣服、寶石首飾

○正德元年、令軍民婦女、不許用銷金衣服帳幔、寶石首飾鐲釧、及娼妓、不許用金首飾、銀鐲釧。犯者本身家長夫男匠作、各治重罪

教坊司冠巾服

洪武三年定

樂藝冠青卍字頂巾。繫紅綠褡(衿去今改尃)。樂妓則戴明角冠。皂褙子。不許與庶民妻同

前供奉俳長、皆服鼓吹冠。紅羅胸背小袖袍。紅絹褡(衿去今改尃)。皂靴

色長、皆服鼓吹冠。紅青綠紵絲彩畫百花袍。紅絹褡(衿去今改尃)

歌工、皆服弁冠。紅羅織金胸背大袖袍。紅生絹錦領中單。黑角束帶。紅熟絹錦腳褲。皂皮琴鞋。白綿布夾襪

樂工、服色與歌土同

凡教坊司官、常服冠帶、與百官同。至御前供奉、執粉漆笏。服黑漆帕頭。黑綠羅大袖襴袍。黑角偏帶。皂靴

○又令教坊司伶人。常服綠色巾、以別士庶之服

○又令樂人戴鼓吹冠。不用錦絛。惟用紅褡(衿去今改尃)。服色不拘紅綠

○又令教坊司婦人、不許戴冠。穿褙子

○又令樂工當承應、許穿靴。出外不許

○又令樂人衣服、許用明綠桃紅玉色水紅茶褐顏色。其餘不得穿用。俳色長樂工、俱戴皂頭巾。繫雜色絛

凡中宮供奉女樂、奉鑾等官妻、本色(上髟下狄)髻。青羅圓領提調女樂、服黑漆唐巾。大紅羅銷金花圓領。鍍金花帶。皂靴歌章女樂、服黑漆唐巾。大紅羅銷金裙襖胸帶。大紅羅抹額。青綠羅彩畫雲肩。描金牡丹花。皂靴

奏樂女樂服色與歌章同








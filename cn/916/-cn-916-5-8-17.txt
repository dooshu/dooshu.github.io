【秋日示休上人诗】

枯桑（《类聚》作枝。）叶易（本集作未。）零。（《初学记》作落。）疲客心易惊。今兹亦何早。已闻络纬鸣。回风灭且起。卷蓬息复征。怆怆（《类聚》作凄凄。）簟上寒。凄凄（《类聚》作栗栗。《初学记》、《御览》作凄凄。）帐里清。物色延暮思。霜露逼（《初学记》作遍。）朝荣。临堂观秋草。东西望楚城。白杨（本集作百物。《御览》、《诗纪》同。）方萧瑟。坐（《类聚》作长。《御览》同。）叹从此生。（○本集八。《诗纪》五十一。又《类聚》三、《初学记》三并作秋日诗。引惊、鸣、征、清、荣、生六韵。《御览》二十五作答汤惠休诗。引惊、鸣、征、清、荣、生六韵。）


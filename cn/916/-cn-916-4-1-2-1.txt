【答嵇康诗四首】

〖一作答弟叔夜。〗

华堂临浚沼。灵芝茂清泉。仰瞻春（《诗纪》作青。）禽翔。俯察绿水滨。逍遥步兰渚。感物怀古人。李叟寄周朝。庄生游漆园。时至忽蝉蜕。变化无常端。（○嵇康集一。《诗纪》十八。）

君子体变通。否泰非常理。当流则蚁（《诗纪》作义。）行。时逝（《诗纪》作游。）则鹊起。达者鉴通机。（《诗纪》作塞。）盛衰为衣里。列仙徇生命。松乔安足齿。纵躯任世度。至人不私已。（○同上）

达人与物化。无俗不可安。（《诗纪》作世俗安可论。）都邑可优游。保必栖山原。孔父策良驷。不云世路难。出处因时资。潜跃无常端。保心守道居。睹（《诗纪》作视。）变安能迁。（○同上）

饰车驻驷。驾言出游。南厉伊渚。北登邙丘。青林华茂。春（下阙○同上）


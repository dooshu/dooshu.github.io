○授朱克柔张戎等加阶制

敕。具官某等。外诸臣有政事可以称家父位尊功大不求闻於时者，可谓能处其身而协进趣之道矣。而师保元勋，燕居毂下，以遗落之才，广朕闻听，亦深得大臣之体裁。惟兹二事，朕实乐闻。尔克柔能以政经葺吾旧许，薰人莅俗，远至迩安。而戎前佐大藩，休有淑问，盘错斯验，锋芒有馀。或嘉韬椟之心，或允求伸之志。大臣子弟，朕岂无私。元勋荐扬，朕岂不信。上公进律，少将通班。阶序徽章，旌别优异。惟尔克柔与戎，宜知朕宠待汴帅全忠与太保之意，而勉於从政立朝也。可依前件。


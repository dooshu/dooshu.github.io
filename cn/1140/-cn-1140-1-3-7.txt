寜国府故太守袁公祠记

郡东郭上下两桥石趾穿决缮修既有记其创始实维豫章袁公桥侧旧有袁公小像僻寄僧庐衆罔瞻覩父老悲思久矣至此益追颂公德不衰图新其祠地故偪水滨隘甚又为桥建也不可以它徙於是架层楼治水榭址不加增而有廓其宇先後有事斯桥者次第列祀费取诸修桥之余家叔父独出已力补所不给工乃竣郡人又属为袁公祠记余作而叹曰天下事其可为乎为之未必皆成成者且以得谤於是畏愞者以有事为戒矣夫至於戒有为则虽事之必不可已皆束手郤步而天下事日以废坏今有一事於此利济日被万人功可数百载不为则人殆而我安为之则任重责繁幸底於成而或不免於难为行为止贤豪必早辨之矣吾每过宛水两桥未尝不为郡太守袁公叹息流涕也当明正统初公用辅臣荐守寜国兴去利弊果艺以达始至则改建府学兴贤育才其它官舍仓廪条治井井盖元之末季於象为蛊明之初造於象为蒙公奋然明作於象为震为离功大而可久莫如东郭两桥其始聨舟架木遇暴涨立败公肇置石桥上曰凤凰下曰济川不耗帑而用给不病民而事举语具桥记中是时诏举天下治行卓异者十人公居第二无何坐泾人程御史蜚语逮繋以幽愤死郡人皆呜呜孺子泣今所谓程御史者考其时案之泾志不问可得其人彼亦赫有时名或公强正不善事贵人卒被齮齕事连督桥工医官荀存善并逮榜治欲令诬服污公荀至死不波一言郡人义之今置像於公侧者是也於乎人能戕公之生不能斩公之泽能陷其身於一时不能夺其名於百世方公被难时郡人已涕泣奉祠今垂三百年语贤太守莫不曰袁公袁公也公亦可无憾矣公讳旭字廷辅江西抚州乐安人永乐乙未进士初授津江令以官俸代民偿积负其守吾郡可知也或言公既死为吾郡城隍之神数有徵验事见王给事盖石溪闲笔今郡人犹户说云


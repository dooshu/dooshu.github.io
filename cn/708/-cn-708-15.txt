卷十五 释证部


释证

阿育王像（出《渚宫遗事》）

长沙寺有阿育王像，相传是阿育王女所造。太元中，夜浮至江津，渔人见异光如昼，而诸寺以千人迎之，嶷然不动。长沙寺翼法师者，操行精苦，乃率寺僧至诚祈启，即时就辇。至齐末，像常夜行，不知者以槊刺之，作铜声而倒。每南朝大事及灾役，必先流汗数日，自像教已来，最为灵应也。

【总评】按育王第四女，貌丑不售，乃遍造诸佛瑞像，经年后，感佛变形。

西明寺（出《玉堂闲话》）

长安城西明寺钟，寇乱之后，缁徒流离，阒其寺者数年。有贫民利其铜，袖錾往窃凿之，日获一二斤，鬻于阛阓，如是经年，人皆知之，官吏不禁。后其家忽失所在，市铜者亦讶其不来。后官欲徙其钟于别寺，见寺钟平堕在阁上。及仆之，见盗钟者抱錾俨然坐于其间，即已干枯矣。

裴休（出《北梦琐言》）

唐宰相裴休，留心释氏。常被毳衲，于歌妓院中持钵乞食。每自发愿，愿世世为国王，弘护佛法。后于阗国王生一子，手文中有“裴休”二字。闻于中朝，其子弟请迎之，彼国不允而止。

费崇先（出《法苑珠林》）

宋费崇先，吴兴人，少信佛法。泰始三年，受菩萨戒，寄斋于谢慧远家，二十四日，昼夜不懈。每听经，常以鹊尾香炉置膝前。初斋三夕，见一人，容服不凡，迳来举炉去。崇先视膝前炉犹在，方悟神异。自惟衣裳新濯，了无不净，唯坐侧有唾壶，【眉批】可为斋不净者戒。既撤去，壶即复见。此人还炉于前。未至席，犹见二炉，既至，即合为一。然则此神人所提者，盖炉影耳。【眉批】奇事。

道严（出《宣室志》）

有严师者，居于成都实历寺。开元十四年五月日，于佛殿前轩燃长明灯，忽见一巨手在殿西轩。道严悸且甚，俯而不动。久之，忽闻空中语云：“无惧，吾善神也。”道严既闻，惧少解。因问檀越何人，空中对曰：“天命我护佛寺之地。以世人为唾佛祠地，【眉批】可为唾佛地者戒。我即以背接之，受其唾。由是背有疮，渍吾肌且甚。愿以膏油傅其上，可乎？”道严遂以清油置巨手中，其手即引去。道严乃请曰：“吾今愿见檀越之形，使画工写于屋壁，且书其事以表之，冀世人无敢唾佛地者。”神曰：“吾貌甚陋，师见之，得无慄然耶？”道严曰：“无伤也。”即见西轩下有一神，质甚异，丰首巨准，严目呀口，体状魁硕，长数丈。道严一见，背汗如沃。其神即隐去。于是具以神状告画工，命图于西轩之壁。

惠凝（出《洛阳记》）

元魏时，洛中崇真寺，有比丘惠凝，死七日，还活，云：“阎罗王检阅，以错名放免。”具说所见。一比丘云是融觉寺昙谟最，讲《涅槃》《华严》，领众千人。阎罗王曰：“讲经者，心怀彼我，以骄凌物，比丘中第一粗行。今唯试坐禅诵经，不问讲经。”【眉批】可为近代讲经者戒。令付司。即有青衣十人，送昙谟最向西北门，星舍皆黑，似非好处。有一比丘云是禅林寺道弘。自云：“教化四辈檀越，造《一切经》像十躯。”阎罗王曰：沙门必须摄心守道，不干世事，不作有为。虽造作经像，正欲得他人财物。既得财物，贪心既起，便是三毒不出，具足烦恼。”亦付司，仍与昙谟最同入黑门。有一比丘云是灵觉寺宝明。自云：“出家之先，尝作陇西太守，造灵觉寺成，即弃官人道。”阎罗王曰：“卿作太守之日，曲理枉法，劫夺民财，假作此寺，非卿之力。”【眉批】造寺希福，非真善也。不然，一善能消百恶矣。付青衣送入黑门。自此以后，京邑之比丘，皆事禅诵，不复以讲经为意。

屈突仲任（出《纪闻》）

开元间，同官令虞咸往温县，道左有小草堂，有人居其中，刺臂血和朱，写《一切经》。其人年且六十，色黄而瘠，书经已数百卷。人有访者，必丐焉。问其所从，其人曰：“吾姓屈突氏，名仲任。父亦典郡，庄在温，唯有仲任一子，怜念其少，恣其所为。性不好书，唯以樗蒲弋猎为事。父卒时，家僮数十人，资数百万，庄第甚众，而仲任纵色饮博，卖易且尽。数年后，唯温县庄存焉。即货易田畴，拆卖屋宇，又已尽矣。唯庄内一堂岿然，仆妾皆尽。家贫无计，乃于堂内掘地，埋数瓮，贮牛马等肉。仲任多力，有僮名莫贺咄，亦力敌十夫。每昏后，与僮行盗牛马，盗处必五十里外，遇牛即执其两角，翻负于背。遇马驴，皆绳束其颈，亦翻负之。至家投于地，皆死，乃剥之。皮骨纳之堂后大坑，或焚弃。肉则贮于地瓮，昼日令童于城市货之，易米而食。如此者又十余年。以其盗远，故无疑者。仲任性好杀，所居弓箭罗网叉弹满屋焉，杀害飞走，不可胜数，目之所见，无得全者。乃至得刺猬，亦以泥裹而烧之，且熟，除去其泥，而猬皮与刺皆泥脱矣，则取肉食之，其残酷皆此类也。后莫贺咄病死。月余，仲任暴卒，而心下暖。其乳母老矣，犹在，守之未瘗。而仲任复苏，言曰：初见捕去，与奴对事。至一大院，厅事十余间，有判官六人，每人据二间。仲任所对最西，判官不在，立仲任于堂下。有顷，判官至，乃其姑夫郓州司马张安也。见仲任，惊而引之登阶，谓曰：“郎在世杀生千万，今忽来此，何方相拔？”仲任大惧，叩头哀祈。判官曰：“待与诸判官议之。”乃谓诸判官曰：“仆之妻侄屈突仲任，造罪无数，今召入对事。其人年命亦未尽，欲开一路放生，可乎？”诸官曰：“召明法者问之。”则有明法者来，【眉批】阴司亦用主文法家，奇哉！碧衣跼蹐。判官问曰：“欲出一罪人，有路乎？”因以具告。明法者曰：“唯有一路。”官曰：“若何？”明法者曰：“此诸物类为仲任所杀，皆偿其身命，然后托生。合召出来，当诱之曰：‘屈突仲任今到，汝食噉毕，即托生，羊更为羊，马亦为马。汝余业未尽，还受畜生身。使仲任为人，还依旧食汝，汝之业报，无穷已也。今令仲任还，为汝追福，使汝各舍畜生业，俱得人身，更不为人杀害，岂不佳哉？’诸畜闻得人身必喜，如此乃可放；若不肯，更无余路。”乃锁仲任于厅事前房中，召仲任所杀生类到。庭中地可百亩，仲任所杀生命，填塞皆满，牛、马、驴、骡、猪、羊、麞、鹿、雉、兔，乃至刺猬、飞鸟，凡数万头，皆曰：“召我何为？”判官曰：“仲任已到。”物类皆咆哮大怒，腾振蹴踏而言曰：“盍还吾债！”方忿怒时，诸猪羊身长大与马牛比，牛马亦大倍于常。判官乃使明法入晓谕，畜闻得人身，皆喜，形复如故。于是尽驱入诸畜，乃出仲任。有狱卒二人，手执皮袋兼秘木至。则纳仲任于袋中，以木秘之，仲任身血，皆于袋中诸孔中流出洒地，遍流厅前。须臾，血深至阶，可有三尺。然后，兼袋投仲任房中，又扃锁之，乃召诸畜等。皆怒曰：“逆贼杀吾身，今饮汝血！”于是兼飞鸟等，尽食其血，血既尽，皆共舐之，庭中土见乃止。当饮血时，畜生盛怒，身皆长大数倍，仍骂不止。既食已，明法又告：“汝已得债，今放屈突仲任归，为汝追福，令汝为人身。”诸畜皆喜，各复本形而去。判官然后令袋内出仲任，身则如故。判官请曰：“既见报应，努力修福。若刺血写《一切经》，此罪当尽。不然更来，永无相出望。”仲任苏，乃坚行其志焉。

孙回璞（出《冥祥记》）

唐殿中侍医孙回璞，济阴人也。贞观十三年，从车驾幸九成宫三善谷，与魏征邻家。尝夜二更，闻外有人呼孙侍医者。璞谓是魏征之命，既出，见两人谓璞曰：“官唤。”璞曰：“吾不能步行。”即取马乘之，随二人行，乃觉天地如昼日光明，璞怪而不敢言。出谷，历朝堂东，又东北行六七里，至苜蓿谷，遥见有两人持韩凤方行，语所引璞二人曰：“汝等错追，宜放之。”彼人即放璞。璞随路而还，了了不异平生行处。既至家，系马，见婢当户眠，唤之不应。越度入户，见其身与妇并眠，欲就之而不得。但著南壁立，大声唤妇，终不应。屋内极光明，壁角中有蜘蛛网，中二蝇，一大一小；并见梁上所著药物，无不分明，唯不得就床。自知是死，甚忧闷，恨不得共妻别。倚立南壁，久之微睡，忽惊觉身已卧床上，而屋中暗黑无所见。唤妇令起燃火，而璞方大汗流，起视蜘蛛网，历然不殊，见马亦大汗。凤方是夜暴死。后至十七年，璞奉敕驿驰往齐州疗齐王佑疾，还至洛州东孝义驿，忽见一人来问曰：“君是孙回璞？”曰：“是，君何问为？”答：“吾是鬼耳。监追君为记室。”因出书示璞。璞视之，则魏征署也。璞惊曰：“郑公不死，何为遣君送书？”鬼曰：“已死矣，今为太阳都录太监，【眉批】魏征为太阳都录太监。令我召君。”回璞引坐共食，鬼甚喜谢。璞请曰：“我奉敕使未还，奏事毕，然后听命。”鬼许之。璞既奏事毕，访征，已薨，校其薨日，则孝义驿之前日也。璞自以必死，与家人诀别，而请僧行道，造像写经。可六七夜，梦前鬼来召，引璞上高山，山巅有大宫殿，既入，见众君子迎谓曰：“此人修福，不得留之，可放去。”即推璞堕山，于是惊悟。

邢曹进（出《集异记》）

唐故赠工部尚书邢曹进，河朔之健将也。曾因讨叛，飞矢中肩。左右与之拔箭，而镞留于骨，微露其末焉。即以铁钳遣有力者拔之，坚不可动。曹进痛楚，计无所施。妻孥辈但为广修佛事，用希慈荫。不数日，则以索缚身于床，复命出之，而坚牢如故。曹进呻吟忍耐，俟死而已。忽因昼寝，梦一胡僧立庭中，曹进则以所苦诉之。胡僧久而谓曰：“能以米汁注其中，当自愈。”及寤，言于医工。医工曰：“米汁即泔，岂宜渍疮哉？”遂令广询于人，莫有谕者。明日，忽有胡僧诣门乞食，因遽召入，而曹进中堂遥见，乃昨所梦也。即延之附近，告以危苦。胡僧曰：“何不灌以寒食饧？当知神验。”曹进遂悟。饧为米汁，如法以点，应手清凉，顿减酸疼。其夜，疮稍痒，即令如前镊之，钳才及，镞已突然而出。后傅药，不旬日而瘥。

延州妇人（出《续玄怪录》）

昔延有妇人，白皙。颇有姿貌，年可二十四五，孤行城市。年少之子，悉与之游，狎昵荐枕，一无所却。数年而殁，州人莫不悲惜，共醵丧具，为之葬焉。以其无家，瘗于道左。大历中，忽有胡僧自西域来，见墓，遂趺坐具，敬礼焚香，围绕赞叹数日。人见谓曰：“此一淫纵女子，和尚何敬耶？”僧曰：“非檀越所知，斯乃大圣，慈悲喜舍，世俗之欲，无不徇焉。此即锁骨菩萨。不信，可启验之。”【眉批】才有分别相，便不尽舍。菩萨无不舍，由无相顾。众人即开墓，视遍身之骨，钩结皆如锁状，果如僧言。州人异之，为设大斋起塔。

【总评】按佛身有舍利骨，菩萨身有锁骨。

镇州铁塔（出《北梦琐言》）

唐天祐中，太原僧惠照，因梦镇州南三十里废相国寺中埋铁塔，特往访之。至界上，为元戎王熔所知，延在衙署供养。衙将任友义虑是邻道谍人，或致不测，恳请逐之。元戎始疑，惠具以寻塔为对。遽差于府南三十里访之，果得相国寺古基，掘其殿砌之前，得铁塔，上刻三千人姓名，悉是见在常山将校亲军，唯任友义一人无名。

蛤像（出《酉阳杂俎》）鸡卵（出《宣室志》）

隋帝嗜蛤，所食必兼蛤味，逾数千万矣。忽有一蛤，椎击如旧，帝异之，安置几上，乙夜有光。及明，肉自脱，中有一佛二菩萨像。帝悲悔，誓不食蛤。

文宗以浮屠氏无补大化而蠹于物，欲尽去之。会尚食厨吏修御膳，以鼎烹鸡卵，方燃火，忽闻鼎中有声极微，如人言者。迫而听之，乃群卵呼观世音菩萨也，声甚凄咽，似有所诉。尚食吏以闻，帝命左右验之，如所奏，帝叹异。翌日，敕尚食吏无以鸡卵为膳。因颁诏郡国，各于精舍塑观世音菩萨像。

刘成（出《宣室志》）

宣城郡当涂民有刘成、李晖者，俱不识农事，尝用巨舫载鱼蟹鬻于吴越间。天宝十三年春三月，皆自新安江载往丹阳郡，行至下查浦，去宣城四十里，会天暮泊舟，二人俱登陆。时李晖往浦岸村舍中，独刘成在江上。四顾云岛，阒无人迹，忽闻舫中有连呼阿弥陀佛者，声甚厉。成惊而视之，见一大鱼自舫中振须摇首，人声而呼阿弥陀佛焉。成且惧且悚，毛发尽劲，即匿身芦中以伺之。俄而舫中万鱼俱跳跃呼佛，声动地。成大恐，遽登舫，尽投群鱼于江中。【夹批】是。有顷而李晖至，成具以告晖，晖怒曰：“竖子安得为妖妄乎？”唾骂且久，成无以自白，即用衣资酬其直。【夹批】更是。既而余百钱，易荻草十余束，致于岸。明日，迁于舫中，忽觉重不可举，解而视之，得缗十五千，签题云：“归汝鱼直。”成益奇之。是日，于瓜州会群僧食，并以缗施焉。

崇经像

赵文昌（出《法苑珠林》。）【眉批】以下俱《金刚经》报应。

隋开皇十一年，大府寺丞赵文昌暴卒复活，云有人引至阎罗王所。王问曰：“汝一生作何福业？”昌答云：“唯专心持诵《金刚般若经》。”王闻语，合掌低首，赞言善哉，即放昌还家，令引文昌从南门出。至门首，见周武帝在门侧房内，著三重钳锁，唤昌云：“识我否？”文昌拜答云：“臣昔宿卫陛下。”帝云：“卿既我旧臣，今还家，为吾向隋皇帝说：‘吾诸罪并欲辩了，唯灭佛法罪重，未可得免，望与吾营少功德，冀兹福祐，得离地狱。’”昌受辞而行，及出南门，见一大粪坑中，有人头发上出。昌问之，引人答云：“此是秦将白起，寄禁于此，罪尤未了。”昌至家得活，遂以其事上奏。帝令天下出口钱，为周武帝转《金刚般若经》，设大供三日，仍录事状，入于隋史。

新繁县书生（出《三宝感通记》）

益州新繁县西四十里王李村，隋时有书生，姓苟氏，善王书，尝于村东室中四面书《金刚般若经》，数日便了，【眉批】向空而书。云：“此经拟诸天读诵。”人初不之觉也。后值雷雨，牧牛小儿于书经处立而不沾湿，其地乾燥，可有丈余。尔后每雨，小儿常集其中。唐武德中，有异僧语村人曰：“此地空中有《金刚般若经》，诸天于上设宝盖覆之，不可轻犯。”

蒯武安（出《报应记》）

隋蒯武安，蔡州人。有巨力，善弓矢，常射大虫。会嵩山南为暴甚，往射之。渐至深山，忽有异物如野人，手开大虫皮，冒武安身上，因推落涧下，及起，已为大虫矣。惶怖震骇，莫知所为。忽闻钟声，知是僧居，往求救，果见一僧念《金刚经》，即闭目俯伏。其僧以手摩头，忽爆作巨声，头已破矣。武安乃从中出，即具述前事。又抚其背，随手而开。既出，全身衣服尽在，有少大虫毛，盖先灸疮之所粘也。从此遂出家，专持《金刚经》。

张御史（出《广异记》）

张某，唐天宝中为御史判官，奉使淮南推覆，将渡淮，有黄衫人自后奔来，谓有急事，求附载。御船者欲殴击之，某云：“无击。”反责所由云：“载一百姓渡淮，亦何苦也！”亲以余食哺之。其人甚愧恧。既济，与某分路。须臾至前驿，已在门所。某意是嘱请，心甚嫌之，谓曰：“吾适渡汝，何为复至？可即遽去。”云：“己实非人，欲与判官议事，非左右所闻。”因屏左右，云：“奉命取君，合淮中溺死。适蒙厚恩，只可一日停留耳。”某求还至舍，有所遗嘱。鬼云：“一日之外，不敢违也。”某欲前请救，鬼云：“人鬼异路，无宜相逼。”某遥拜，鬼云：“能一日之内，转千卷《续命经》，当得延寿。”言讫出去，至门又回云：“识《续命经》否？”某初未知，鬼云：“即人间《金刚经》也。”某云：“今日已晚，何由转得千卷？”鬼云：“但是人转皆可。”某乃大呼传舍中及他百姓等数十人同转，至明日晚，终千遍讫。鬼又至云：“判官已免，会须暂谒地府。”众人皆见黄衫吏与某相随出门。既见王，具言千遍《续命经》足，当更得十载寿，便放重生。至门，前所追吏云：“坐追判官迟回，今已遇捶。”乃袒示之，愿乞少钱。某云：“我贫士，且逆旅不便。”鬼云：“唯二百千。”某云：“若纸钱，当奉五百贯。”鬼云：“感君厚意，但我德素薄，何由受汝许钱？二百千正可。”某云：“今我亦鬼耳，夜还逆旅，未易办得。”鬼云：“判官但心念，令妻子还我，自当得之。”某遂心念甚至。鬼云：“已领讫。”须臾复至，云：“夫人欲与，阿奶不肯。”又令某心念阿奶，须臾曰：“得矣。”某因冥然如落深坑，因此遂活。求假还家，具说其事。妻云：“是夕梦君已死，求二百千纸钱，欲便市造。阿奶云：‘梦中事何足信。’其夕，阿奶又梦，因得。”

韦克勤（出《报应记》）

唐韦克勤少持《金刚经》。为中郎将，从军伐辽，没高丽。贞观中，太宗征辽。克勤望见官军，乃夜出投之，暗不知路，至心念经，俄见炬火前导，随火而去，遂达汉军。

司马乔卿（出《法苑珠林》）

唐司马乔卿，永徽中，为扬州司户曹。丁母忧，居丧毁瘠，刺血写《金刚般若经》二卷。未几，于庐侧生芝草二茎，九日长尺有八寸，绿茎朱盖，日沥汁一升，食之，味甘如蜜，取而复生。

陈文达（出《法苑珠林》）

唐陈文达，梓州郪县人。常持《金刚经》，愿与亡父母念八万四千卷，多有祥瑞。为人转经，患难皆免。铜山县人陈约，曾为冥司所追，见地下筑台，问之，云：“此是般若台，待陈文达。”

于李回（出《报应记》）

于李回举进士，元和八年，下第将归，有僧劝曰：“郎君欲速及第，何不读《金刚经》？”遂日念数十遍。至王桥宿，因步月，有一美女与言，遂被诱去。十余里，至一村舍，戏笑甚喧。引入升堂，见五六人，皆女郎。李回虑是精怪，乃阴念经，忽有异光自口出。群女震骇奔走，但闻腥秽之气，盖狐狸所宅，榛棘满目。李回茫然不知所适。俄有白犬，色逾霜雪，似导李回前行，口中有光，复照路，逡巡达本所。

康仲戚（出《报应记》）

康仲戚，唐元和十一年往海东，数岁不归。其母唯一子，日久忆念。有僧乞食，母具语之，僧曰：“但持《金刚经》，儿疾回矣。”母不识字，令写得经，乃凿屋柱以陷之，加添其上，晨暮敬礼。【眉批】精诚之至，更胜识字持诵。一夕雷霆大震，拔此柱去。月余，儿果还，以锦囊盛巨木至家，入拜跪母。母问之，仲戚曰：“海中遇风，舟破坠水，忽有雷震，投此木于波上，某因就浮之，得至岸。某命是其所与，敢不尊敬？”母惊曰：“必吾藏经之柱。”即破柱得经，母子常同诵念。

开行立（出《报应记）》

唐开行立，陕州人，不识字。长庆初，常持《金刚经》一卷随身，到处焚香拜礼。忽货出同州，遇十余贼，行立弃货而逃。不五六十斤，贼举之，竟不能动。相视惊异，追行立问之，对曰：“中有《金刚经》，恐是神力。”贼发囊，果有经焉。却与百余千，请其经去，誓不作贼，受持终身。

王殷（出《酉阳杂俎》）

蜀左营卒王殷，常读《金刚经》。太和四年，郭钊镇蜀。郭性严急，小不如意皆死。王殷为赏设库子，因呈锦缬，郭嫌其恶弱，令袒背，将毙之。郭有蕃狗，随郭卧起，非使宅人，逢之辄噬。忽吠声，立抱王殷之背，驱逐不去。郭异之，怒遂解。

李虚（出《纪闻》）

唐开元十五年，有敕天下村坊佛堂，小者并拆除，大者皆令闭封。天下不信之徒，并望风毁拆，虽大屋大佛，亦残毁之。敕到豫州，新息令李虚，嗜酒倔强，行事违戾，方醉，而州符至，仍限三日报。虚大怒，便约胥正，界内毁拆者死？于是一界并全。虚当时非惜佛宇也，但以忿恨故全之。岁余虚病死，时正暑月，即敛，明日将殡，母与子绕棺哭之。夜久哭止，闻棺中有声，初疑鼠，未之悟也。斯须增甚，妻子惊走，母独不去，命开棺而虚生矣。身颇疮烂，月余平复。虚曰：“初为两卒拘至王前，王不见。见阶前典吏，乃新息吏也，亡经年矣。见虚拜问曰：‘长官何得来？’虚曰：‘适被录至。’吏曰：‘长官平生唯嗜杀害，不知罪福，今当受报，若何？’虚惧请救，吏曰：‘去岁拆佛堂，长官界内独全，此功德弥大。长官虽死，亦不合此间追摄。少间王问，更勿多言，但以此对。’【眉批】讲经造像建寺者，阎罗且原心厚诛。李虚不毁佛宇，卤人使性，偏得准罪，何耶？虚方忆之。顷王坐，主者引虚见王。王索善恶簿，即有人持一通案至，大合抱。王命启牍唱罪，吏读曰：‘专好割羊脚，合割其身肉百斤。’虚曰：‘去岁有敕拆佛堂，毁佛像，虚界内独存，此功德可折罪否？’王惊曰：‘审有此否？’新息吏进曰：‘有福簿在天堂，可检之。’王曰：‘促检。’殿前垣南有楼数间吏登楼检之。未至，有二僧来至王前，一曰：‘尝读《金刚经》。’一曰：‘常诵《金刚经》。’王起合掌曰：‘请法师登阶。’王座之后，有二高座，右金左银。王请诵者坐金座，读者坐银座。坐讫，开经，王合掌听之。诵读将毕，忽有五色云至金座前，紫云至银座前，二僧乘云飞去空中。王谓阶下人曰：‘见二僧乎？皆生天矣。’于是吏检善簿至，唯一纸，因读曰：‘去岁敕拆佛堂，新息一境独全，合折一生中罪，延年三十，仍生善道。’言毕，罪簿轴中火出，焚烧之尽。王曰：‘放李明府归。’仍敕两吏送出城南门，见夹道并高楼，大小男女杂坐，乐饮笙歌。虚好丝竹，见而悦之。两吏谓曰：‘急过此无顾，顾当有损。’虚见饮处，意不忍行，伫立观之。店中人呼曰：‘来。’吏曰：‘此非善处，既不相信，可任去。’虚未悟，至饮处，人皆起，就坐，奏丝竹。酒至，虚酬酢毕，将饮之，乃一杯粪汁也，臭秽特甚。虚不肯饮，即有牛头岳卒出于床下，以叉刺之，洞胸，遽饮数杯，乃出。吏引虚南入荒田小径中，遥见一灯洞然，灯旁有大坑，昏黑不见底，二吏推堕之，遂苏。”

田参军（出《广异记》）

易州参军田氏，性好畋猎。天宝初，易州放鹰，于丛林棘上见一卷书，取视之，乃《金刚经》也。自尔发心持诵，数年，已诵二千余遍，然畋猎亦不辍。后遇疾暴卒，数日，被追至地府，见诸鸟兽，周回数亩，从己征命。顷之见王，王令所由领往推问。其徒十人至吏局，吏令启口，以一丸药掷口中，便成烈火遍身。须臾灰灭，俄复成人，如是六七辈。至田氏，累三丸而不见火状，吏乃怪之，复引见王。王问在生作何福业，田氏云：“持诵《金刚经》已二千余遍。”王云：“正此灭一切罪。”命左右检田氏福簿，还白如言。王自令田氏诵经，才三纸，回视庭中禽兽，并不复见。诵毕，王称美之云：“诵二千遍，延十五年寿。”遂得放还。

孙咸（出《酉阳杂俎》）

唐襄州小将孙咸暴卒，信宿却苏，言至一处，如王者所居，仪卫甚严。有吏引一僧对事，僧法号怀秀，亡已经年，在生极犯戒，及入冥，无善可录，乃绐云：“我常嘱孙咸写《法华经》。”敕咸被追对。初咸不省，僧固执之，经时不决。忽见沙门，曰：“地藏语云，若弟子招承，亦自获祐。”【眉批】不信冥司可绐，又不信地藏教人绐。咸乃依言，因得无事。又说对勘时，见一戎王，卫者数百，自外来。冥王降阶，齐级升殿，坐未久，乃大风卷去。又见一人被考覆罪福，此人常持《金刚经》，又好食肉，左边有经数千轴，右边积肉成山，以肉多，将入重论。俄经堆中有火一星，飞向肉山，顷刻销尽，此人遂履空而去。咸问地藏：“向来外国王，风吹何处？”地藏王云：“彼王当入无间。向来风，即业风也。”因引咸看地狱，及门，烟焰扇赫，声若风雷，惧不敢视。临视镬汤，跳沫滴落左股，痛入心髓。地藏令一吏送归，及回如梦，妻儿环泣，已一日矣。遂破家写经，因请出家。梦中所滴处成疮，终身不差。

宋衎（出《报应记》）

宋衎，江淮人，应明经举。元和初，至河阴县，因疾病废业，为盐铁院书手，月钱两千，娶妻安居，不议他业。年余，有为米纲过三门者，因不识字，请衎同去，通管簿书，月给钱八千文。衎谓妻曰：“今数月不得八千，苟一月而致，极为利也。”妻杨氏甚贤，劝不令往，曰：“三门舟路，颇为险恶。身或惊危，利亦何救？”衎不纳，遂去。至其所，果遇暴风，群船尽没。衎入水，扪得粟藁一束，渐漂近岸，浮藁以出，乃活。余数十人，皆不救。因抱藁以谢曰：“吾之微命，尔所赐也。”誓存没不相舍，遂抱藁疾行数里，有孤姥鬻茶之所，茅舍两间，遂诣宿焉。具以事白，姥悯之，乃为设粥。及明旦，于屋南曝衣，解其藁以晒，于藁中得一竹筒，开之，乃《金刚经》也。寻以讯姥，且不知其详。姥曰：“是汝妻自汝来后，蓬头礼念，写经诚切，故能救汝。”衎感泣请归，姥指东南一径，去二百里，可以到家。与米二升，拜谢遂发，果二日达河阴，见妻愧谢。妻惊问何以知之，衎乃出经，尽述根本。杨媛涕泣，拜礼顶戴。衎曰“用何为记？”曰：“写时，执笔者误罗汉字，空维上无四。遂诣护国寺禅和尚处请添，和尚年老眼昏，笔点过浓，字皆昏黑。但十日来，不知其所在。”验之，果如其说。衎谓杨嫒曰：“河滨之姥，不可忘也。”遣使封茶及绢与之。使至，其居及人皆不见，诘于牧竖，曰：“此水涨无涯际，何有人鬻茶？”方知乃神化也。

三刀师（出《广异记》）

乾元中，张伯英为寿州健儿。性至孝，以父在颍州，乃盗官马往省。至淮阴，为守遏者所得。刺史崔昭令出城腰斩，刀再斩，初不伤损；乃换利刀，不损如故。刽者惊曰：“我砍至其身则手懦，不知何也？”遽白之。昭问所以，答曰：“年十五，绝荤血，诵《金刚经》十余年。自胡乱以来，身在军中，不复念诵。昨因被不测罪，唯志心念经尔。”昭叹息舍之，遂削发出家。著大铁铃乞食，修千人斋供，一日便办，时人呼为“三刀师”。

丰州烽子（出《酉阳杂俎》）

唐永泰初，丰州烽子暮出，为党项缚入西蕃养马。蕃王令穴肩骨，贯以皮索，以马数百蹄配之。经半岁，马息一倍，蕃王赏以羊革数百，因转近牙帐。赞普子爱其了事，遂令执纛左右，有剩肉余酪与之。又居半年，因与酪肉，悲泣不食。赞普问之，云：“有老母，频夜梦见。”赞普颇仁，闻之怅然，夜召帐中语云：“蕃法严，无放还例。我与尔马有力者两匹，于某道纵尔归，无言我也。”烽子得马极骋，俱乏死，遂昼潜夜走。数日后，为刺伤足，倒碛中。忽风吹物窸窣过其前，因揽之裹足。有顷，不复痛，试起，步走如故。经宿，方及丰州界。到家，其母尚存，悲喜曰：“自失尔，我唯念《金刚经》，寝食不废，以祈见尔，今果其誓。”因取经，亡数幅，不知其由。子因道碛中伤足事，母令解足视之，裹疮乃数幅经也。

兖州军将（出《报应记》）

乾符中，兖州节度使崔尚书，法令严峻。尝有一军将衙参不到，崔大怒，令就衙门处斩。其军将就戮后，颜色不变，众咸异之。是夜三更归家，明旦入谢。崔惊曰：“尔有何幻术能致？”军将云：“素无幻术，自少读《金刚经》，日三遍。昨日诵经，所以过期。”崔问：“记得斩时否？”云：“初领到戟门外，便如沉醉，都不记斩时。”崔又问：“所读经何在？”云：“在家锁函子内。”及取到，锁如故，毁锁见经，已为两断。

贩海客（出《报应记》）

唐有一富商，常诵《金刚经》，每以经卷自随。尝贾贩外国，夕宿于海岛。众商利其财，共杀之，盛以大笼，加巨石，并经沉于海。平明，众商船发，而夜来所泊之岛，乃是僧院。其院僧每夕，则闻人念《金刚经》声，深在海底。僧大异之，因命善泅者沉水访之，见一老人在笼中读经，乃牵挽而上。僧问其故，云：“被杀沉于海，不知是笼中，忽觉身处宫殿，常有人送饮食，安乐自在也。”

沙门法尚（出《梁高僧传》）【眉批】以下《法华》报应。

齐武帝时，东山人掘土，见一物，状如两唇，其中舌鲜红赤色，以事奏闻。帝问道俗，沙门法尚曰：“此持《法华》者亡相不坏也。诵满千遍，其验征矣。”乃集持《法华》者，围绕诵经。才发声，其唇舌一时鼓动。见者毛竖。以事奏闻，诏石函缄之。

尼法信（出《冥报记》）

唐武德时，河东有练行尼法信，常读《法华经》。访工书者一人，数倍酬直，特为净室，令写此经。晨起沐浴，然香更衣。仍于写经之室，凿壁通窍，加一竹筒，令写经人每欲出息，径含竹筒，吐气壁外。写经七卷，八年乃毕。供养殷重，尽其恭敬。龙门僧法端尝集大众讲《法华经》，以此尼经本精定，遣人请之。尼固辞不许。法端责让之，尼不得已，乃自送付。法端等开读，唯见黄纸，了无文字；更开余卷，悉皆如此。法端等惭惧，即送还尼。尼悲泣受，以香水洗函，沐浴顶戴，绕佛行七日夜不休，既而开视，文字如初。

悟真寺僧（出《宣室志》）

贞观中，王顺山悟真寺僧，夜如蓝溪，忽闻有诵《法华经》者，其声纤远。月下四望，数十里阒然无睹。僧惨然有惧，及至寺，述于群僧。明夕，倶于蓝溪听之，乃闻经声自地中发。于是以标表其所。明日，穷表下，得一颅骨，在积壤中。其骨槁然，独唇吻与舌，鲜而且润。遂持归寺，乃以石函置于千佛殿西轩下。自是每夕常有诵《法华经》声在石函中。长安士女，观者千数，后为新罗僧窃函而去。

李山龙（出《冥报记》）

唐李山龙，冯翊人。武德中，暴亡而心不冷，至七日而苏。自说云，当死时，被录至一官署。庭前有数千囚人，枷锁杻械，皆北面立。王问：“汝身作何善业？”山龙曰：“诵《法华经》，日两卷。”王即起立曰：“大善。”北间有高座，王令升阶登座诵经。山龙坐讫，王乃向之而坐。山龙开经曰：“《妙法莲华经•序品第一》。”王曰：“请法师下。”山龙复立阶下，至庭前囚，已尽去矣。王曰：“君诵经之福，非唯自利，众囚闻经，皆已获免，岂不善哉！今放君还。”谓吏曰：“可将此人历观诸岳。”吏即引东行百余步，见一铁城，甚广大，城旁多小窗，见诸男女从地飞入窗中，即不复出。山龙怪问之，吏曰：“此是大地狱。中有分隔，各随本业赴狱受罪。”山龙闻之悲惧，称南无佛。请吏求出院，见有大镬，火猛汤沸，旁有二人坐卧。山龙问之，二人曰：“我罪报入此镬汤，蒙贤者称南无佛，故狱中诸罪人，皆得一日休息疲睡耳。”

潘果（出《法苑珠林》）

唐京师人，姓潘，名果，年未弱冠，以武德时任都水小吏。归家与少年数人出田游戏，过于冢间，见一羊为牧人所遗，独立食草。果因与少年捉之，将以归家。其羊中路鸣唤，果惧主闻，乃拔却羊舌，于夜杀食之。后经一年，果舌渐缩尽，陈牒解吏。富平县令郑余庆疑其虚诈，令开口验之，见舌根才如豆许不尽。固问因由，果取纸书以答之。官令为羊追福，写《法华经》。果发心信教，斋戒不绝。后经一年，舌渐得生，平复如故。又诣官陈牒，县官用为里正。

石壁寺僧（出《冥报拾遗》）

唐并州石壁寺，有一老僧，禅诵为业，精进练行。贞观末，有鹆巢其房楹上，哺养二。法师每有余食，常就巢哺之。鹆雏后虽渐长，羽翼未成，因学飞，俱坠地死，僧收瘗之。经旬后，僧夜梦二小儿曰：“某等为先有小罪，遂受鹆身。比来日闻法师诵《法华》，既闻妙法，得受人身。儿等今于此寺侧十余里某村姓名家托生为男。”僧依诞期往视之，见此家妇果双育二子。因为作满月，僧呼为鹆儿，并应曰：“唯。”

释开达（出《法苑珠林》）【眉批】以下《观世音经》报应。

晋沙门释开达，隆安二年，登陇采甘草，为羌所执。时年大饥，羌胡相噉，乃置达栅中，将食之。先在栅中十有余人，羌日夕烹菹，唯达尚存。自达被执，便潜诵《观世音经》，不懈于心。及明日，当见啖，其晨始曙，忽有大虎，遥逼群羌，奋怒号吼，羌各骇怖迸走。虎乃前噬栅木，得成小缺，可容人过，已而徐去。达初见虎噬栅，谓必见害。栅既穿，不入，心疑其异，便穿栅逃走，夜行昼伏，遂免。

孙敬德（出《冥报录》）

东魏孙敬德，天平中，定州募士。奉释教，尝造观音像，自加礼敬。后为劫贼所引，不胜拷楚。忽梦一沙门，令诵救生观世音千遍。执缚临刑，诵念数满，刀自折，肤颈不伤。三易其刀，终折如故。所司以状奏闻，丞相高欢表请免死。及归，睹其家观音像，项有刃迹三。敕写其经布于世，今谓《高王观世音经》。

东山沙弥（出《法苑珠林》）

隋开皇初，有扬州僧，忘其名。诵通涅槃，自矜为业。岐州东山下村中沙弥，诵《观世音经》。二俱暴死，同至阎罗王所，乃处沙弥金高座，甚敬之；处涅槃僧银高座，敬心稍惰。僧大恨，问沙弥住处。既苏，从南来至岐州，访得沙弥，具问所由。沙弥云：“每诵观音，于别所衣净衣，烧名香咒愿，然后乃诵，斯法不怠。”谢曰：“吾罪深矣，所诵涅槃，威仪不整，身口不净，于今验矣。”

张兴（出《冥祥记》）

宋张兴，新兴人，颇信佛法，常从沙门僧融、昙，翼时受八戒。元嘉初，兴尝为劫贼所引，逃避。妻系狱，掠笞积日。时县失火，出囚路侧。会融、翼同行，偶经囚边，妻惊呼：“阇梨何不赐救？”融曰：“贫道力弱，不能救，如何？唯勤念观世音，庶获免耳。”妻便昼夜祈念。经十日许，夜梦一沙门以足蹑之曰：“咄咄！可起。”妻即惊起，钳锁桎梏俱解，然闭户警防，无由得出。虑有觉者，乃却自械。又梦向者沙门曰：“户已开矣。”妻觉而驰出，守备俱寝，安步而逸。暗行数里，卒值一人，妻惧躃地，已而相讯，乃其夫也。相见悲喜。夜投僧翼，翼匿之，获免。

王法朗（出《录异记》）【眉批】《道德经》报应。

唐夔州道士王法朗，舌大而长，呼文字不甚典切，常以为恨。因发愿读《道德经》，梦老君与剪其舌，觉而言词轻利。

牛腾（出《纪闻》）【眉批】以下持咒报应。

唐牛腾，字思远，精心释教。常慕陶潜“五柳先生”之号，故自称“布衣公子”。即河东侯裴炎之甥也。未弱冠，明经擢第，再选右卫骑曹参军。炎遇害，公子谪为牂牁建安丞。将行，时中丞崔察用事，贬官皆辞之，素有嫌者，或留之，诛殛甚众。时天后方任酷吏，而崔察先与河东侯不协，陷之。公子惧，不知所为。忽衢中遇一人，形甚瑰伟，黄衣盛服，乃问公子：“欲过中丞，得无惧死乎？”公子惊曰：“然！”又曰：“公有犀角刀子乎？”曰：“有。”异人曰：“公有刀子，甚善。授公以神咒，见中丞时，但俯伏掐诀，【夹批】言带犀角刀子，掐手诀，乃可以诵咒。其诀，左手中指第三节横文，以大指爪掐之。而密诵咒七遍，当有所见，可无患矣。【眉批】神咒可御恶人，大奇。咒曰：‘吉中吉，迦戍律，提中有律，陀阿婆迦呵。’”公子俯诵，忽失异人所在。即见察，同过三十余人，公子名当二十。前十九人，各呼名过，有郤，则留处绞斩者半。次至公子，如言诵咒，见一神人长丈余，仪质非常，自西阶直至察前，右拉其肩，左捩其首，面正当背，而诸人但见崔察低头不言，手注定字而已。公子遂得脱。

僧澄空（出《集异记》）【眉批】以下造像报应。

隋开皇中，僧澄空，年甫二十，誓愿于晋阳汾西铸铁像，高七十尺。鸠集金炭，经求用度，周二十年，物力乃办。选日写像，遐迩大集，及烟灭启炉，其像无成。空深自忏悔，复坚前约，精勤艰苦。又二十年，事费复备，及启铸，像复无成。空于是呼天求哀，叩头请罪，勤励如初。又二十年，功力复集，然后选日，复写像焉。及期，空乃身登炉巅，百尺悬绝，扬声谓观者曰：“吾少发誓愿，铸写大佛。今虚费积年，如或踵前，吾亦无面见大众也。俟其启炉，欲于金液舍命，一以谢愆于诸佛，一以表诚于众善。倘大像圆满，后五十年，吾当为建重阁耳。”时观者万众，号呼谏止，空不听。俄而金液注射，赫耀踊跃。澄空于是挥手辞谢，投身如飞鸟而入。及开炉，相好庄严，毫发皆备。自是并州之人，谋起阁以覆之，而佛身洪大，功用极广，自非殊力，无由而致。唐开元初，李暠为太原军节度使，出游，因仰像叹曰：“如此好相，而为风日所侵，痛哉！”即施钱百万缗，周岁之内，重阁成就，至今北都谓之平等阁者是也。计僧死至暠，正五十年矣。以佛法推之，则暠也得非澄空之后身欤？【眉批】李暠是澄空后身。

襄阳老姥（出《纪闻》）

神龙中，襄阳将铸佛像。有一老姥至贫，营求助施不得。姥有一钱，则为女时母所赐也，宝之六十余年。及铸像时，姥持所有，因发重愿，投之炉中。及破炉出像，姥所施钱，著佛胸臆。因磨错去之，一夕，钱又如故。僧徒惊异，钱至今存焉。

韩光祚（出《纪闻》）

桃林令韩光祚，携家之官，途经华山庙，下车谒之，入庙门，而爱妾暴死。令巫请之，巫言：“三郎好汝妾，既请且免，至县当取。”光祚至县，乃密召金工铸金为观世音菩萨像。五日，妾暴卒，半日方活，云：“适华山府君备车骑见迎，出门，有一僧金色，遮其前，车骑不敢过。神曰：‘且留，更三日迎之。’”光祚知其故，又以钱一千图菩萨像。如期又死，有顷乃苏曰：“适又见迎，乃有二僧在，未及登车。神曰：‘未可取，更三日取之。’”光、祚又以千钱召金工，令更造像。工以钱出县，遇人执猪，将烹之。工愍焉，尽以其钱赎之，像未之造也，而妾又死。俄即苏曰：“已免矣。适又见迎，车骑转盛，二僧守其门，不得人，有豪猪大如马，冲其骑，所向颠仆，车骑却走。神传言曰：‘更勿取之。’于是散去。”【眉批】然则造像又不如放生也。光祚怪何得有猪拒之，金工乃言其故，由是益信内教。








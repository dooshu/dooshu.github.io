陈启新：

淮安陈启新，故书佐，尝一举武科，颇谙绘事。游燕，善大珰曹化淳等。丙子上书，特拜吏科给事中，实无他才。首蒙破格，入省以后唯阿观望。淮抚朱大典榜其门「海内一人」。癸未宅忧，或追论其阴事，下法司。启新走免，不知所终。启新尝奉使过南京，时大司马李邦华示禁某地，内云"如此窒碍难通矣」。启新读「窒碍」为「窑碍」。及入京，上言近京陵脉窑户坎伤，引李所示为据。李疏辨，时大笑之。




○省營繕以光治道疏 【 省營繕】

臣切見近日司禮監節傳奉　聖旨葢造乾清宮西七所并添修萬歲山後毓秀亭該各衙門措辦物料雇覓工匠摘撥團營做工官軍者、臣自聞命、寸衷若驚、端居以思、中夜而歎、　陛下即位以來、節儉形于宮闈、仁恩遍于寰宇、積之于心、施之于政、無非為國愛民、而數年之間、土木頻興、若神樂觀等五處、迄今尚在做工、宮西七所固難免于葢造、山後毓秀亭、可以不復添修、今乃前工未訖後工踵之、此作未成彼作復繼、費府庫之財疲軍民之力、恐與　陛下初政愛民之心、不相類也臣謹昧死而冐言焉、命下踰月矣、臣未見有為　陛下言者、意者　陛下銳于所為言必得罪。人故自危不敢言耶。何宜言而久不言也。雖然、臣知此之宜言而自同緘默、是自欺也臣歷觀載籍、前代人君、未有不惜民力、好廑土功、而克善其治者、民之所以勞、財之所以傷、國本之所以易搖、國用之所以不給致之雖非一端而土功實甚聖帝明君故必謹焉。參緩急時酌應否、非不得已不輕以為而其為之必皆出于為民、如大禹之溝洫、文王之臺沼、始下無所病、而上安其利、王制用民之力、歲不過三日、又視歲之所入以定役數、凶札之歲則無力役新甿之治、則無征役于役民之中、寓愛民之仁如此今天下所在差遣如蝟毛、貧孤靡遺而大者剏建王府、供餉軍需、元元之瘵、難以縷數、耳目之所不及臣不舉以慁天聽也、京師比年土木之功豈盡同于古之役民者乎、軌時酌事、豈皆甚不得巳者乎、漢書載文帝、嘗欲作露臺、召匠計之直百金曰、百金中人十家之產、吾奉先帝宮室、嘗恐羞之、何以臺為、文帝之時、海內富庶、都鄙廩庾皆滿、而府庫餘貲財、且惜百金中人十家之產、則他所用肯復妄費有如此者乎、奉先帝宮室、嘗恐羞之、則凡規制一定之外、肯復有所充拓而侈于舊乎、漢文為後世嗣統守成之令主、葢以是也、　陛下志欲齊軌禹文顧不念漢文帝之言耶、且今之時、視文帝之富庶何如矣、國家無事百三十年于茲、豐亨豫大之運、宜非漢比、而閭閻之下、愁歎之聲、窘戚之態殊不稱于盛世臣觀漢文帝在位、賜天下民租之半者再、除之而不收者十餘年、當時豈無一切用度、國有餘蓄故耳、　陛下視今之內帑儲峙、果誠有餘、何不間歲示天下以免租之詔、使天下曉然知　陛下愛民之心、歆感生育、遂油雲霈雨之望于苗稿之日之為大哉、而必取盈舉諸筭榷之利以供工作、臣未睹今日之有餘蓄也、　陛下試計今日工作、奚翅百倍露臺之費也、二處物料、七所之所寄放、及該監之所收貯、一有不敷、不免索之于外。索之于外。則工部不免那移。順天等府不免科派。盧溝橋張家灣等處局廠應用者曾不能補料之半。柱礎等石皆要開塘起取。瑠璃素白磚瓦亦要設窑燒造。凡百所需。無不擾擾。二語悉工役之弊在內者以一糜二。在外者以十供一。如顏料中石大青大綠。皆每斤值銀數兩。所用無慮數萬斤。銀亦無慮數十萬兩木石等匠。除在官人外。雇覓該三百名。每名一日工價七分。一日即該銀二十一兩。略約一年工價。巳費七千餘兩矣。陛下方春時和。不為賑貸之議。奈何有用之財。棄之不急之務。有限之入。蕩于無藝之支。無漢文帝之富庶而所為過之。無乃不可乎。京營官軍。統之以二。而簡之以十二所以肘腋宸居。股肱郡輔。潛蓄精銳。專備倉卒調遣者也。其半外衛四都司。春秋兩班。按期輪替。即漢南北軍而兼乎番上。唐左右衙兵而併其府衛以居重馭輕。從中制外。我　祖宗之貽謀存焉。興役之失尚小役京軍之失甚大極論之是也非土木之功所當役也。臣揆之制軍民二役。分自後代。成周役民之法。有為五兩卒旅者。兵之役也。今之比閭族黨州鄉之中。朋戶抽丁。即專役于兵矣。而復不免于他作。不失之重役乎。邇年神樂觀等五處做工官軍有八千者。有五千者。少亦不下二千。二大營已撥去一萬七千。團營撥去五千。備更番者又該五千。工程浩繁。有一二年者。有二三年者。助輒再閱寒暑。在京土著之家。稍有生理。逐月雇工等項。用銀至一兩餘。外衛而無業者。則行糧糶盡荅應不前。自度難支。多行遠竄。心畏罪罰。不返本衛。亦往往有之。夫人情孰不欲骨肉相保。鄉井相聚。而以行役別其父母妻子。差戌拋其田廬屋產。不可憫乎。今二處做工團營。又該撥去九千。通計更番。即一萬八千之數。繰絲見蛹。勢殆未巳。竭澤得魚。後將何繼。且臣聞之。各處管工官員。大較假公濟私。便遷延以規利。務隱射以求閒。工程不急催完。軍士致荒訓練。在營聽操者。無幾何矣。營中之弊。殷實私于辦納精壯私于跟隨技藝私于造作教塲操點。暫令應名。號令甫畢。四散而去。稽其數目。莫竟所止。由做工有以為推托之地也。虜使祗今入朝。本營人馬。送迎擺列。已告不足。萬一意外之虞。突如叵測。欲一呼十萬。容可得乎。此臣之所為國家根本慮也。雖然臣聞之道路之言。又有當為　陛下告者、外間嗷傳　陛下添修毓秀亭、而盛廚廡、叢臺榭、將以極遊觀也、　陛下早朝晏罷、勵精圖治、清燕之間寧有他念、我　大祖高皇帝皇明祖訓遊翫去處、更不許造、今乃及此、殆為　祖宗之舊、不忍就墮、而人言大謬者生于疑耳、見影疑形、聞響疑聲、疑之所在、未全無以、言之所生、亦必有為、輦轂之下、眾口沸喧、傳之四方、訛且益甚矣、仰惟我　太祖皇帝沉机先略、創制定規、佑啟後人、纖悉畢具洪武八年、建大內宮殿、詔有司不事華麗、曰、使吾子孫後世守以為法、又曰、游觀之所、朕决不為、嘗指宮中隙地、謂　皇太子諸王曰此非不可起、亭館臺榭今但令內使種蔬、葢以一人治天下、不以天下奉一人、恐奢侈之易萌、而宴安之易溺也、　陛下允執厥中、監于成憲、游觀二字、臣奚復容臆揣、而外間得于彷彿之迹、終莫釋然臣愚故為　陛下惜也、欲人勿疑莫若勿為、　陛下能如　祖訓所戒、于疑何足置喙、宋英宗朝有請于汴河築堤者、趙抃謂民多不欲奏已其事、築堤以防患、而民不欲尚為之已、今日之工作、異築堤者多矣、我　太祖龍興初、自宣至徽、有儒士來見。問曰鄧愈築城、百生怨否、曰頗怨、即命罷之、築城以衛民。因民頗怨而遂罷之。今日之工作。異築城者多矣。　陛下安能保民之皆欲而無怨耶。無怪乎有是言也。是言殆近于謗然畏謗而悔過。非　陛下之聖不能也。月令工師之命。無或作為淫巧、以蕩上心、特重言之一器物之淫巧、而上心乘之以蕩、况所以蕩上心有大焉者、是誠不可不慎也、君之心權輿乎天下之安危休戚者也、慎持之則財不肯輕費、力不肯輕役、歛于民也薄、動于民也簡、不慎持之則反是、而天下之安危休戚分焉、此常理也、　陛下之聖、臣知無他念矣、彷彿之迹、猶願　陛下去之、七所制度、所當有毓秀亭事理所可緩、　陛下儻察臣言、于此參酌而弛其一、凡物料工匠官軍盡得减半、則慶幸在　朝廷當何如、禔福在生齒當何如、而外間之所疑亦自釋矣、如或亭已拆動、則可加補葺、不增一楹、使完而巳、古者宮室塗而不琱、摩而不刻、人君之字、固在謹守　祖宗之法之訓、而豈在侈土木于前觀哉、　陛下幸加早斷、毋以事集而難巳也、唐貞觀初、太宗謂公卿曰、朕欲營一殿、材用已具鑒秦而止是也、毋惡臣言之戅而難受也、貞觀四年、太宗發卒修洛陽宮、張玄素切諫、比之煬帝、太宗為罷役是也、臣以　陛下之聖、必不罪言者、故敢進此愚忠未諳事體、甘觸諱忌、草茅耿耿、自不能已、惟　陛下少垂察焉、

皇明經世文編卷之一百二十七終








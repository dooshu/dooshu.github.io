○郑州新郑县尉安定皇甫君墓志铭

君讳某，字某，皇朝监察御史某之曾孙，赠兵部侍郎某之孙，唐州长史某之第三子，尚书左丞亻先之爱弟。历叶聚祉，左丞又嗣以淳德，德义之门，宜有仁人。君生而冲茂，聪悟孝敬。弱冠以明经登科始长安丞，又转新郑尉。性恬旷，不甚以禄仕为意，避乱至江南，以坟籍自娱。谓《论语》二十篇，有夫子微言。故尝玩其章句，以导情性。非至德要道，未尝经怀。老氏不居其华。孟轲言必仁义，君之志也。晚节多病，享年七十七，以兴元元年正月三日，启手足于嘉兴县私第。夫人博陵崔氏，生一子曰攸，号慕哀敬，礼无违者。左丞嗣子兵部郎中政，实营护丧事。以前月三日，权厝于某乡原，不克及葬，难故也。郎中于予有乡党之旧，泣书美行，见命志之。铭曰：

温良恭俭，德之柄兮。居常待终，天之命兮。卜葬从权，变之正兮。


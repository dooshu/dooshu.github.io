◇答释法云书难范缜神灭论

弟子孝才和南，辱告，逮示敕旨答臣下审神灭论。窃以彭生豕立，名现齐公；元伯缨垂，事高汉史。且斩筹为喻，义在必存，神之不灭，法俗同贯，欲灭其神，内外成失，所谓管窥穷极，宁辨西东，蠡度沧溟，安知仿佛。天旨弘深，殷勤於妙象，圣情隐恻，流连於飨祭。岂直经教增隆，实使蒙愚悟道。眷逮所覃，曲垂颁及，铭兹训诱，方溢寸心。弟子范孝才和南。（《宏明集》十。）


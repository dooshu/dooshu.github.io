答关西李屺瞻进士（有《登华岳》诗。）

有美西秦客，清歌正始存。
雄心侵北地，侧目向中原。
绘事丹青绝，交游燕赵繁。
彤庭传射策，白社对倾樽。
气挟黄河注，峰攀华岳尊。
风烟开莽荡，日月郁飞翻。
安步苍龙峡，高吟玉女盆。
洵难穷耳目，直欲小乾坤。
浩浩经淮甸，悠悠历海门。
一身冲积雪，万里怅归魂。
怒与蛟龙斗，羞同燕雀喧。
艰虞留缟带，磨灭慎晨昏。
止酒铭庭训（君饮酒有定限。），凭诗省泪痕。
过从常夜月，披豁共朝暾。
俗士矜双璧，高人重片言。
看君飞动意，应化北溟鹍。



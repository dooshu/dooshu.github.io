释绍昙　听乌槛角有感送衍上人归乡

黄牛背上乌槛角，声声吹作村田乐。

低入重渊高入云，拟别宫商都是错。

断烟明灭枯岗西，这呜咿唤那呜咿。

天地豁空群动息，野花惊秀不萌枝。

古今酬知何有限，记得完全忘一半。

木人巧弄没弦琴，石女细呈毡伯板。

年来节奏总输君，听彻无声自返闻。

一曲还乡人错听，聚头唤作梅花引。

释绍昙


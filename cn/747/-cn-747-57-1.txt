○赈贷京畿百姓制

门下：王者布德行惠，必顺天时，发廪赈乏，盖循旧典。朕君临宇县，念切黎元，思欲咸致其安，各阜其业。事关恤下，政在便人，予无爱焉，斯为大本。而甸服之内，比年丰穰，一岁不登，遂至艰食。岂非毂下赋役，经制犹繁，物力所资，凋耗已甚，靖言於此，愧叹良深。今春阳发生，田事具饬，苟迫於歉乏，不能自存，而耕植顿亏，秋成何望。所以特加恩赉，蠲彼徵求，庶农桑之及时，俟麰麦之方稔。式当和煦之候，载示忧勤之心，我其永怀，俾厚生殖。京畿百姓，宜共赈给粟三十万石，内八万石以京兆府常平义仓粟充，其馀以太仓粟充支给。比者田谷致损，刍藁随之，今已过时，益难济办，其并职田草共一百一十五万束，并宜放免。又有常赋钱谷，蠲放之馀，贫弊者多，虑难输入，欲令宽息，须有忧矜。其京兆府欠去年两税青苗等钱二万一千八百贯，欠秋租杂斛斗及职田粟五万三千三百石，并宜放免。元和六年春赈贷京畿百姓义仓粟二十四万石，亦宜放免。朕诚意靡达，黎人未康，忧积於衷，鉴寐增惕。爰自去岁，以迄於今，存救之恩，屡降明诏。乃眷长吏，职惟亲人，尔其极虑抚绥，指陈利病，将我惠泽，被於鳏孤，叶於便宜，无使劳扰。故兹示谕，当悉朕怀。


【奉和悲秋应令诗】

秋天拟文学。秋水擅庄蒙。草湿蒹葭露。波卷洞庭风。便坐翻桑叶。长坂歇兰□。檐喧犹有燕。陂静未来鸿。蝉噪闻疑断。池清映似空。刘安悲落木。曹植叹征蓬。重明岂凝滞。无累在渊冲。随时四序合。应物五情同。发言形恻隐。睿作挺神功。下材均朽木。何以慕凋虫。（○文苑英华百七十九作王胄奉和悲秋应令。《诗纪》百十。又《初学记》三作秋日诗。引蒙、风、丛、鸿、空五韵。○文苑英华注云。此篇前五韵按《初学记》作萧悫秋日诗。文苑一百五十八卷复云庾信作。而此卷乃十韵。共题王胄作。观其辞意。只是一篇。当以此本为正。○逯按。文苑此篇署王胄作。次於江总、萧悫之前。然王胄随人。依时代次序不应在前。仍以作萧悫者为是。今两存之。并说明如上。）


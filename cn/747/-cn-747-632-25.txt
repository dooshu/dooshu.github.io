○月照寒泉赋（以“秋月清明，夜泉澄澈”为韵）

皎兮月出，毖彼泉流。月烛清夜，泉澄素秋。其象也合之双美，其气也同以相求。观夫彼浚者泉，彼高者月。临四海而照无私，利万物而功不伐。故能流而不竭，明而不歇。清见底而练色寒凝，晖盈轮而桂华秋发。则知水者秋之气，月者阴之精。月下泉涌，泉中月生。其始愈出，其少徐清。度晦明兮共隐共见，历今古兮齐亏齐盈。皎皎兮不易其色，泠泠兮不改其声。足以洗颍川之耳，濯沧浪之缨者欤。至若寒露白，秋天晴。金风始扇，银河未倾。卷纤云而九霄可睹，埽薄雾而万里克明。於是泉悠悠以东注，月迟迟而西行。彼月伊何，明之大者；彼泉伊何，清之至也。泉凝释於春冬，月行藏於昼夜。既处卑以习坎，亦居高而临下。揽不盈也，则照之而有馀；流无穷焉，如逝者之不舍。故德莫明匪月，莫清匪泉。月经天而烛地，泉带地而澄天。素波洞出，清影孤悬。气涵浪於一色，轮照底而双圆。圆如日丽，净若霜凝。宝镜出匣，玉壶开冰。摇清吹而滟滟，澹碧空而澄澄。度浅沙则清影迟漫，漱幽石则光波沸腾。又可乐而瓢饮，枕以曲肱者也。客有续为泉月之歌，歌曰：“月照泉兮泉涵月，泉潺潺兮月皎洁。波无鱼兮清澄，月有蟾兮澄澈。观碎璧於涟漪，认明珠於圆折。信上善之可方，而智者之所悦。”


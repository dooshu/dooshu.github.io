○授解琬左散骑常侍制

门下：散骑之列，丰貂入侍，选於耆艾，用均师友。金紫光禄大夫致仕上柱国解琬，文合骚雅，学殚经籍，百城分按，南宪是绳，万里出师，西戎即序。顷以剖符从政，解印归休，章既拜而遂行，礼及传而则往。虽风规莫拟，而志力犹茂，乞言伊属，宁忘赐杖之荣；替否旁求，宜副安车之命。可行左散骑常侍，散官勋如故，主者施行。


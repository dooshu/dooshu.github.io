朝议罢道臣兵未几罢巡道而三郡之事兼并於分守道矣

天子既重念封疆不强文弱吏问军旅所以责武备者重且专自是使者非借兵於伍则左右缓急无所恃惟督催科奉簿书期会而已夫道犹路也谓事之上下所必繇也今郡邑或有事得直以便宜上请而使者拱受成命若赘疣然昔两道兼治而不足今一道专治而有余岂昔难今易欤赖

朝廷之庆底定四方守臣得以优柔苟安素餐累岁事势所格材不塞职害未尽去譬如父母之於子视其疾痛含泪拊摩而力不能医药中夜以思未尝不抚膺然负疚也南昌旧有湖西道分司盖没宸濠废址而拓之见大学士费文宪宏记今荡然无存至则以舟为馆而临江地稍僻尤余所乐居者间览郡志自郡邑丞尉百执事皆备书守巡两使则阙焉自明设此官迄今且三百年其间濯磨奉职戮力旬宣兹土者当可指数今不载其政蹟且姓名湮灭不得比丞尉百执事无所劝戒岂不可叹哉夫大法则小廉分守使虽备官亦所以表帅三郡吏也爰采而记诸石得四十有三人


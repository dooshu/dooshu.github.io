卷三百二十三

钦定四库全书

历代名臣奏议卷三百二十三

明　杨士奇等　撰

御边

宋真宗咸平四年兵部尚书张齐贤论陕西事宜上奏曰臣窃见昨者清远军陷没以来青岗寨烧弃之後灵武一郡援隔势孤贼迁必窥觇城池刼胁熟户兵力伤沮难固垒垣况塞北未寜方有调发若果分兵西面亦恐两失机宜以今日西鄙事势言之穷讨则不足防遏则有余其计无他惟在激励自来与继迁有讐蕃部招诱远处大族首领啗之以官爵诱之以货财推恩信以导其诚述利害以激其志若山西蕃部响应远处族帐倾心则敌军之势减矣以弓箭手及旋点义军对本城兵士臣责得十三州军有二万余人若更於他州及近处对替又合得五六千人其本城兵士试加料拣亦甚有材勇可扞边者若沿边兵得及五万余更诱蕃部踰十数万但彼出则我归东备则西击使其奔命不暇矧更能外侵哉仍许蕃汉兵获得马畜赀财悉令自取明行晓谕远近皆知则蕃汉将士之心孰不见利争进今灵州军民不翅六七万陷之死地危难可知臣又虑贼迁谓来春必发兵救援灵武於我未举兵之际尽驱军马并力攻围则灵州孤城亦必难固万一陷失贼势益增纵使多聚兵革广积财货亦难保必胜矣所以臣乞封潘罗支为六谷王及厚赐金帛仍先敦谕彼必向风恐迁贼旦暮用兵断彼族卖马之路苟朝廷信使得达潘罗支则泥埋等族西南远蕃不难招辑西蕃既已禀命沿边兵势自雄则鄜延环庆之浅蕃原渭镇戎之熟户自然齐心讨贼竭力圣朝设能与对替兵甲及驻泊军马互为声援伺间而兴则万山闻之必不敢於灵州河西顿兵矣万山退缩则贺兰山蕃部亦稍叛迁贼矣如此灵州孤垒未至忧虞今议者谓六谷虚名终宜吝惜灵州孤垒翻未筹量与其滥赏而收远服之心臣谓滥赏之失轻矣苟若蹙地而稔边庭之势则蹙地之耻大矣今议者不过曰名器不可假人刑赏不可滥及此乃圣人治中国之道非议於外域者也陛下即位之初以银夏一管尽与继迁委高爵於匪人屈王臣於穹帐分储廪以悦其志辇金帛以慰其心有以见陛下爱全生灵耻用凶器惠此中国以绥四方者也朝廷於迁贼之恩可谓厚矣殊不知契丹虑迁贼感大国之恩断右臂之势防患甚切其谋甚深置王爵以赐之遣戎使以镇之王爵至则旌节之命轻矣旌节之命适所以资之也戎使至则动静皆伺之向背之心异矣我使往适所以坚之也夫西平之命亦虚名也契丹命之有何损哉以今日言之当时之策岂不为失乎且六谷者西北之远蕃也荒服之内推为雄豪若於平时但以市马须示羁縻则一怀化将军亦巳厚矣酌今日事体似失权宜兼恐今後边事兵机更有准前失中即於国家大有妨损昨清远之?是使奸凶转成丰富兵民官吏六七千余或含恨重泉或永囚异域伤和致沴思之痛心顾惟灵州还同穽兽外则虞寇戎之逼内则忧变故之生朝夕之间垂饵虎口然而握兵者畏懦逗遛坐观覆败运筹者安然自若曾不忧边臣虽至愚不胜忠愤且外敌之性变诈多端必恐彼衆之谋潜伺开隙伏望明谕边将内备外虞臣不任忧国思报之至齐贤又请调江淮荆湘丁壮八万以益防御朝议以为动摇兼泽国人民远戍西鄙亦非便计遂寝齐贤又言灵州斗絶一隅当城镇完全碛路未梗之时中外已言合弃自继迁为患以来危困弥甚南去镇戎约五百余里东去环州仅六七日程如此畏途不须攻夺则城中之民何由而出城中之兵何由而归欲全军民理须应接为今之计若能增益精兵以合西边屯驻对替之兵从以原渭镇戎之师率山西熟户从东界而入严约师期两路交进设若继迁分兵以应敌我则乘势而易攻且奔命道途首尾难卫千里趋利不败则禽臣谓兵锋未交而灵州之围自解然後取灵州军民而置砦於萧关武延川险要处以侨寓之如此则蕃汉土人之心有所依赖裁候平寜却归旧贯然後纵蕃汉之兵乘时以为进退则成功不难矣时不能用未几灵武果?

齐贤改吏部尚书上疏言曰臣在先朝常忧灵夏两镇终为继迁并吞言事者以臣所虑为太过略举既往之事以明本末当时臣下皆以继迁只是怀恋父祖旧地别无他心先帝与以银州廉察庶满其意尔後攻刼不已直至降麟府州界八部族蕃酋又胁制贺兰山下帐族言事者犹谓封奬未厚洎陛下赐以银夏土壤宠以节旄自此奸威愈滋逆志犹暴屡断灵州粮路复挠缘边城池数年之间灵州终为吞噬当灵池清远军垂欲?没臣方受经略之命臣思继迁须是得一两处强大蕃族与之为敌此乃以蛮夷攻蛮夷古今之上策也遂请以六谷名目封潘罗支俾其展効其时近臣所见全与臣谋不同多为沮挠及继迁为潘罗支射杀边患谓可少息今其子德明依前攻刼析逋游龙鉢等尽在部下其志又似不小臣虑德明乘大驾东幸之际去攻六谷则瓜沙甘肃于阗诸处渐为控制矣向使潘罗支尚在则德明未足为虞今潘罗支已亡厮铎督恐非其敌望委大臣经制其事

咸平中诏近臣议灵州弃守之事左司谏知制诰杨亿奏曰臣奉御劄子朕常览古书备详边事得其人则举无遗策失其事则谋之不臧朕三复斯文终朝在念未尝不察言观行舍短从长希戮力於邦家冀太康於宇县其如尘氛不息边塞未寜北狄虽具於堤防西鄙尚多於艰阻灵武是中原巨屏平夏乃近域小蕃久兴内牧之心常作疆场之患阻絶道路侵犯军城肆虐转恣於无厌大郡翻成於孤垒纵之则终成暴乱讨之则虑困生灵两途宜在於咨询百中须从於筹略卿职当纶綍位列清华披经史之遗文大资智略观古今之盛事必蕴机谋边患用何策以剪除灵州以何方而废置弃之则有何利害存之则有何便宜专听必当之谋无恡酌中之论分明擘画密具奏闻用符果决之诚以副荡涤之望者窃以询于刍荛前王之盛德谋及卿士载籍之格言盖所以竭尽下情详求中道使举无失策动必有成斯圣皇慎重之至也然而狂夫之言圣人择焉谋之欲多断之在独伏惟皇帝陛下清问之宴亲纡睿览言可用者行之不疑臣某幸甚幸甚臣尝读旧史见汉武北筑朔方之郡平津侯谏以为罢敝中国以奉无用之地愿罢之上使辩士朱买臣等发十策以难平津平津不能对臣以为平津侯为汉贤相深明经术习知利害属武帝以雄侈自任志在开拓买臣等以词辩获进并侍左右前史又称平津每朝会议论但开陈其端使人主自择不肯面折廷诤由此言之非不能折买臣之舌盖所以将顺人君之意耳即朔方之非便有自来矣且其地非禹贡九州之内非周官职方所领在要荒之外固声教不及元朔中大将军卫青攘却匈奴取其河南地以列置郡县今灵州是赫连果地後魏置州盖朔方之故墟即匈奴之旧壤僻介西鄙悬絶诸华数百里之间无有水草烽火不相应亭障不相望当边境谧寜羌戎即叙道路不壅饟馈无虞犹足以张大国之威声为中原之扞蔽自北军内扰边邑屡惊羣部为其胁从凶党因而猖炽待之以爵赏颇骄蹇而不恭讨之以甲兵又遁逃而无获凡有赢粮之役必兴狙击之谋每至灵武转输大须发卒防援离去内地皆无闘心经涉畏途多有菜色自曹光实白守荣马绍忠及王荣之败资粮扉屦所失至多将士丁夫相枕而死以至募商人入谷输帛偿以数倍之价复於积石之孤壤别筑清远之一城边民绎骚国帑匮乏既不能制敌人之死命又不能救灵武之急难数年之间凶党逾盛灵武危堞岿然仅存河外五城继闻?没但坚壁清野坐食糗粮闭垒枕戈苟度朝夕且使贼迁横行沙漠俶扰疆陲击列镇之戍兵侵属国之蕃部虽有警急无候望而得知纵或凭陵但缮完而自保未尝出一兵驰一骑敢与敌捔此灵武之存无益明矣平津所言罢敝中国以奉无用之地正为今日也臣以为存之有大害弃之有大利且如国家募人入粟价以十倍之直发卒转饷涉兹不毛之地此古人所谓率二十锺而致一石敺民於死地者也今或弃之即可以岁省戍卒分守内郡一卒之费可给十夫国家无飞刍挽粟之劳士卒免暴露流离之苦必谓废之即亏失土地伤损威重且如尧舜夏禹圣之盛者也地不过数千里而明德格天四门穆穆武丁成王商周之明主也然地东不过江黄西不过氐羌南不过荆蛮北不过太原而颂声并作号为至治及秦汉拓土穷兵远略虽疆理益广而干戈日寻府库之资财屡空生灵之肝脑涂地校功比德岂可同年而语哉夫蝮蛇螫手壮士断腕蚁壤不塞将漏山阿今灵武之存为害甚於蝮蛇供馈之费为蠧逾於蚁壤无鸿毛之益有泰山之损岂可忽远大之略徇悠悠之谈昔西汉贾捐之尝建议弃朱崖当时公卿亦有异论元帝能排衆多之说奋独见之明下诏废之人颂其德元帝之意寜欲自弃其地当其内属为郡固已置吏而拊循及其称兵构乱岂可劳民而征戍故其诏书曰议者以弃朱崖羞威不行夫通于时变即忧万民万民之饥饿危孰大焉且宗庙之祭凶年不备况乎避不嫌之辱哉臣以为正与今日灵武之事相类当边方寜谧靡有寇患可以存而勿论及劳师费财无益保障固宜废而不举何足以伤威重而贻羞辱哉必以失地为言即燕蓟八州河湟五郡所失多矣何必此为议者又以西北诸蕃戎马是产资其控制以通贸易环庆诸州内附蕃落藉其屏翰以免惊骚此又迂濶之甚且戎人为利所诱故?市於边关蕃部之族自强故能庇於种类必来寇於环庆固无隔於籓篱百雉危城千里悬隔自救不暇岂及於他议者又以其土田沃饶有汉陂之利恐贼迁因而播种益以富强况戎人但以攻剽为能罔知耕稼之事河陇之外弃地甚多延袤百城提封万井西汉屯田之所疆畔犹存傥事力耕可以积谷何必独耕灵武乃能足食若灵武於贼有大利即是必争之地当朝夕攻取岂至於今皆为孟浪之谈殊非经久之计况又岁有调发动致敓■〈襄攵〉借寇兵而齎盗粮竭民力而耗国用为患之大无出於斯虽庸人竖子亦知其可弃也然自清远沦?斥候不通孤城之人如釡中之鱼跃强敌之势若崑山之火炎朝廷必欲弃之须牙璋徵兵灵旗直指约齎深入执殳前驱鼔行贼中傅于城下然後合其将卒迁其人民隳城复隍塞井夷竈乃为弃也臣伏料国家物力尚屈未暇此行虽曰弃之亦空言耳今一城生齿正在焚溺之中咸惧必死以是忧思自脱而无路若陛下慎选单介间道而行齎持诏书宣布王命令其尽焚庐舍自拔而归丁壮悉令持兵老幼以之襁负古称归师不可遏又曰置之死地而後生之当此之时人百其勇临难思免其锋莫当国家又须申命偏师扬言出塞军声既振贼势自分即灵州东迁之民不虞邀击之患虽有掠刼易为枝梧且国家所惜者士民所急者财用岂可以骁果之旅委於饿虎之蹊府藏之实填於卢山之壑今若弃去灵武退守环庆卒免戍於絶域民思保其室家供馈不出於郊圻恩德自沦於骨髓民力不竭士气益扬何敌不摧何戎不克恭惟陛下欲康宇县虑困生灵求必当之谋思酌中之论臣以灵州之废置计无出於此望陛下采之而已陛下又愤兹强敌思欲翦除臣以为不可黩武以穷兵止可伐谋而制胜臣窃料贼迁睢盱边塞之外倔强沙漠之中胁制诸羌啸聚不逞无耕农之业无蚕织之工为鼠窃之谋以资衣食聚乌合之衆以扰塞垣致蕃夷之服从用凶威而驱廹非有厚利能诱其人朝廷今废弃灵州每岁更无馈运絶其觊望何所窥图此困贼迁之一也平夏之西池盐斯在先是贸易粟麦用资餱粮今条禁甚严法网尤密无敢踰越渐致擕离此困贼迁之二也严勅疆吏谨奉国经辨其非常禁其阑出使竹头木屑不遂其求狗盗鸡鸣无施其巧游魂空碛坐抵困穷此困贼迁之三也然须精选鋭师分守边地慎择名将授之庙谋训练骁雄堤防侵轶验其走集明其侦候苟鸱张而冲突必烽举以燧燔并力翦除分路驱逐如秦人之鹿犄角以攻譬常山之蛇首尾相应蕞尔残敌坐致灭亡臣窃见太祖朝命姚内斌领庆州董遵诲领环州二人所统之兵才五六千而已阃外之事一以付之军市之租不从中覆用能士卒効命羌夷畏威朝廷无旰食之忧疆场无羽书之警臣欲望陛下於武臣中选有将帅之才知边鄙之事者三数人分布诸郡各量其所将兵多少付之除廪禄之外赐与一大县租赋恣其犒设令开幕府辟召髦俊为之僚佐咨以策略勇力之士禀其指踪之用军旅之政许以便宜而行傥贼迁侵边郡军城扰内属蕃部并唇齿相援腹背夹攻或战马正肥戎士思奋即徵发内属征讨不庭俘获之余尽分麾下且戎人利於降附羞廹凶渠傥挠之以劲兵示之以大信怀荒振远推亡固存出金帛以购酋豪悬爵秩以宠降附明立赏格厚答战功即贼迁之腹心稍稍奔溃亲离衆叛事去运乖茕茕独夫谁与为伍但塞外一独夫耳安能与大邦为讐哉陛下若欲谋成庙堂功在漏刻臣以为此敌方盛其财犹丰勇悍之羣如臂使指未可以岁月破也直须废弃灵州退保环庆然後以计困之耳如臣之策祗得三两骁将付以一二万精卒以数县租赋给其用度令分守边郡贼迁可以计日成禽朝廷可以高枕无事矣臣从事儒学岂知军旅耳剽日久心知其然辄罄謏闻仰祗清问谈不稽古词非据经进思尽忠盖事君之无隐谋或可用岂以人而废言

刑部郎中陈贯上形势选将练兵论三篇大略言地有六害今北边既失古北之险然自威远城东距海三百里沮泽硗确所谓天设地造非敌所能轻入由威远西极狼山不百里地广平利驰突此必争之地凡争地之利先居则佚後趋则劳宜有以待之昔李汉超守瀛州契丹不敢视关南尺寸地今将帅大抵用恩泽进虽谨重可信卒与敌遇方略何从而出邪故敌势益张兵折於外者二十年方国家收天下材勇以备禁旅赖廪给赐予而已恬于休息久不识战可以卫京师不可以戍边境请募土人隶本军籍丁民为府兵使北扞契丹西扞夏人敌之情伪地势之险易彼皆素知可不战而屈人之兵矣

都廵检使平州刺史李继和命兼泾原仪渭钤辖时继迁未弭命张齐贤梁颢经略因访继和边事继和上言镇戎军为泾原仪渭北面扞蔽又为环庆原渭仪秦熟户所依正当回鹘西凉六谷吐蕃咩逋贱遇马臧梁家诸族之路自置军已来克张边备方於至道中所葺今已数倍诚能常用步骑五千守之泾原渭州苟有缓急会于此军并力战守则贼必不敢过此军而缘边民户不废耕织熟户老幼有所归宿此军苟废则过此新城止皆废垒有数路来寇若自陇山下南去则由三百堡入仪州制胜关自瓦亭路南去则由弹筝峡入渭州安国镇自清石岭东南去则由小卢大卢潘谷入潘原县若至潘原而西则入渭州东则入泾州若自东石岭东公主泉南去则由东山砦故彭阳城西并入原州其余细路不可尽数如以五千步骑令四州各为备御不相会合则兵势分而力不足御矣故置此城以扼要路即今自灵环庆鄜延石隰麟府等州以外河曲之地皆属於贼若更攻?灵州西取回鹘则吐蕃震惧皆为吞噬西北边民将受驱刼若以可惜之地甘受贼攻便思委弃以为良策是则有尽之地不能供无已之求也臣虑议者以调发刍粮扰民为言则此军所费止出四州地里非遥输送甚易又刘综方兴屯田屯田若成积蓄有备则四州税物亦不须得况今继迁强盛有踰曩日从灵州至原渭仪州界次东取?子山以西接环州山内及平夏次并黄河以东以南陇山内外接仪州界及灵州以北河外蕃部约数十万帐贼来足以闘敌贼迁未盛不敢深入今则灵州北河外镇戎军环州并北彻灵武平夏及山外黄河以东族帐悉为继迁所吞纵有一二十族残破奔迸事力十无二三自官军瀚海失利贼愈猖狂羣蕃震惧絶无闘志兼又咸平二年弃镇戎後继迁径来侵掠军界蕃族南至渭州安国镇北一二十里西至南市界三百余里便於萧关屯聚万子米逋西鼠等三千以胁原渭灵环熟户常时族帐谋归贼者甚多赖圣谟深远不惑羣议复置此军一年以来蕃部咸已安集边民无复愁苦以此较之则存废之说相去万倍矣又灵州远絶居常非有尺布斗粟以供王府今关西老幼疲苦转饷所以不可弃者诚恐滋大贼势使继迁西取秦成之羣蕃北掠回鹘之健马长驱南牧何以枝梧昨朝廷访问臣送刍粮道路臣欲自萧关至镇戍城砦西就葫芦河川运送但恐灵州食尽或至不守清远固亦难保青冈白马曷足御扞则环州便为极边若贼从萧关武延石门路入纵镇戎有五七千兵亦恐不敌即回鹘西凉路亦断絶伏见咸平三年诏书缘边不得出兵生事蕃夷盖谓贼如猛兽不怫其心必且不动臣愚虑此贼他日愈炽不若听骁将鋭旅屡入其境彼或聚兵自固则勿与闘妖党才散则令掩击如此则王师逸而贼兵劳贼心内离然後大举及灵州孤垒戍守最苦望比他州尤加存恤且守边之臣内忧家属之窘匮外忧奸邪之憎毁忧家则思为不亷忧身则思为退迹思不亷则官局不治思退迹则庶事无心欲其奋不顾身令出惟行不可得已良由赏未厚恩未深也赏厚则人无顾内之忧恩深则士有效死之志古之帝王皆悬爵赏以抜英俊卒能成大功大凡君子求名小人徇利臣为儿童时尝闻齐州防御使李汉超守关南齐州属州城钱七八万贯悉以给与非次赏赉动及千万汉超犹私贩榷场规免商筭当时有以此事达于太祖者即诏汉超私物所在悉免关征故汉超居则营生战则誓死赀产厚则心有所系必死战则动有成绩故毕太祖之世一方为之安静今如汉超之材固亦不少苟能用皇祖之遗法选择英杰使守灵武高官厚赏不吝先与往日留半奉给其家半奉资其用然後可以责洁廉之节保必胜之功也又戎事内制或失权宜汉时渤海盗起龚遂为太守尚听便宜从事且渤海汉之内地盗贼国之饥民况灵武絶塞西鄙强戎又非渤海之比苟许其专制则无失事机纵有营私冒利民政不举亦乞不问用将之术异於他官贪勇知愚无不皆録但使法寛而人冇所慕则久居者安心展体竭材尽虑何患灵州之不可守哉又朝廷比禁青塩甚为允惬或闻议者欲开其禁且塩之不入中土困贼之良策也今若谓粮食自蕃界来虽塩禁不能困贼此鬻塩行贿者之妄谈也蕃粟不入贼境而入于边廪其利甚明况汉地不食青塩熟户亦不入蕃界博易所禁者非徒粮食也至於兵甲皮干之物其名益多以朝廷雄富犹言摘山煮海一年商利不入则或阙军须况蕃戎所赖止在青塩禁之则彼自困矣望固守前诏为便

真宗时权御史中丞贾昌朝上备边六事其一曰驭将帅自古帝王以恩威驭将帅赏罚驭士卒用命则军政行而战功集太祖脱裘?赐王全斌曰今日居此幄尚寒不可御况伐蜀将士乎此驭之以恩也曹彬李汉琼讨江南太祖召彬至前立汉琼等於後授以劒曰副将以下不用命者得专戮之汉琼股栗而退此驭之以威也太祖虽削武臣之权然一时赏罚及用财集事皆听其专有功则赏有败则诛今每命将帅必先疑贰非近幸不信非姻旧不委今陕西四路总管而下钤辖都监廵检之属悉参军政谋之未成事已先漏甲可乙否上行下戾主将不专号令故动则必败请自今命将去疑贰推恩惠务责以大效得一切便宜从事偏禆有不听令者以军法论此驭将之道也其一曰复土兵今河北河东强壮陕西弓箭手之类土兵遗法也河北乡军其废已久陕西土兵数为贼破存者无几臣以谓河北河东强壮已诏近臣详定法制每乡为军其材能絶类者籍其姓名递补之陕西蕃落弓箭手贪召募钱物利月入粮奉多就黥涅为营兵宜优复田畴使力耕死战世为边用可以减屯戍省供馈矣内地州县增置弓手如乡军之法而阅试之其三曰训营卒太祖朝令诸军毋得食肉衣帛营舍有粥酒肴则逐去士卒有服缯彩者笞责之异时被铠甲冒霜露战胜攻取皆此曹也今营卒骄惰临敌无勇旧例三年转员谓之落权正授虽未能易此制即不必一例使为总管钤辖择有才勇可任将帅者授之况今之兵仗制造殊不适用宜按八阵五兵之法以时教习使启殿有次序左右有形势前却相附上下相援令之曰失一队长则斩一队何虑衆不为用乎其四曰制远人今四夷荡然与中国通在北则臣契丹其西则臣元昊二国合从有犄角中国之势借使以岁币羁縻之臣恐不可胜算古之备边西有金城上郡北则云中鴈门今自沧之秦绵亘数千里无山河之阻独恃州县镇戍尔岁所供赡又不下数千万一谷不熟或至狼狈契丹近岁兼用燕人治国建官一同中夏元昊据河南列郡而行赏罚此中国患也宜度西方诸国如沙州唃厮明珠灭臧之族近北如黑水女真高丽新罗之属旧通中国募人往使诱之使归我则势分而衅生体解而瓦裂矣其五曰绥蕃部属户者边陲之屏翰也延有金明府有丰州皆戎人内附之地朝廷恩威不立强敌廹之塞上诸州藐焉孤垒蕃部既坏土兵亦衰破敌之日未可期也臣请陕西缘边诸路守臣皆带安抚蕃部之名择其族大有劳者为酋帅如河东折氏之比庶可为吾藩篱之固也其六曰谨觇候古者守封疆出师旅居则有行人之觇国战则有前茅之虑无其谨如此太祖命李汉超镇关南马仁瑀守瀛州韩令坤镇常山贺惟忠守易州何继筠领棣州郭进控山西武守琪戍晋阳李谦溥守庆州董遵诲屯环州王彦升守原州冯继业镇灵武筦榷之利悉输之军中听其贸易而免其征税边臣富於财得以为间谍羌夷情状无不预知二十年间无外顾之忧今日西鄙任边事者敌之情状与山川道路险易之势絶不通晓使蹈不测之渊入万死之地肝脑涂地狼狈相藉何以破敌制胜耶愿监艺祖任将帅之制边城财用悉以委之募勇敢之士为爪牙临阵自卫无杀将之辱募死力为觇候而望敌知来无?兵之耻书奏多施行之

夏台益部寇扰王显上疏曰间岁以来戎事未息李继迁负恩於灵夏王小波干纪於巴卭河右坤维并兴师旅而继迁翻然向化遣子入觐愿修职贡陛下曲加容纳许其内附示以德信申以恩锡所以绥怀之者至矣然而狼子野心未可深信所宜谨屯戍固城垒积刍粮然後遴选才勇付以边任纵有缓急则备御有素彼又奚能为患哉至若蜀寇未平神人共愤谓宜申饬将帅速期荡平既免老师以费财且防事久则生变又况邛蜀物产殷富其间士卒骄怠迟留顾恋实兼有之莫若勿惮往来潜为更代既可均其劳逸抑可免於迁延至於河北关防所当加谨者诚以国家方事西南密谋兴举若分中朝之势力则长外寇之奸谋矣时制沿边粮斛不许过河西河西青塩不得过界贩鬻犯者不以多少处斩显请多者依法自余别为科断以差其罪章上未报移知秦州

仁宗明道二年刘平自雄州徙知成德军奏曰臣向为沿边安抚使与安抚都监刘志尝陈备边之略臣今徙真定路由顺安安肃保定州界自边吴淀望赵旷川长城口乃契丹出入要害之地东西不及一百五十里臣窃恨圣朝七十余年守边之臣何可胜数皆不能为朝廷预设深沟高垒以为厄塞臣闻太宗朝尝有请建置方田者今契丹国多事兵荒相继我乘此以引水植稻为名开方田随田塍四面穿沟渠纵广一丈深二丈鳞次交错两沟间屈曲为径路才令通步兵引曹河鲍河徐河鸡距泉分注沟中地高则用水车汲引灌溉甚便愿以刘志知广信军与杨怀敏共主其事数年之後必有成绩帝遂密勅平与怀敏渐建方田

宝元二年平为鄜延环庆路副部管乞选用酋豪各守边郡疏曰臣闻五代之末中国多事四方用兵唯制西戎似得长策于时中国未尝遣一骑一兵远屯塞上但任土豪为衆所伏者以其州邑就封之凡征赋所入得以赡兵由是兵精士勇将得其人而无边陲之虞太祖扫清天下谓唐末诸侯跋扈难制削其兵柄收其赋入自节度使以下第其俸禄或四方有急则领王师行讨事已兵归宿卫将还本镇虽为长策然当时大臣不能远计亦以朔方李彛兴灵武冯继业移於内地自此灵夏渐敝中国命将出守发兵出屯千里就粮远近骚扰十年之中兵民交困灵武既失守赵德明以僻守一隅且惧问罪亟驰驿奏愿备藩臣朝廷姑务息民即以灵夏两镇授之德明濳治甲兵日滋边患当时若止弃灵夏绥银四州限山为界使德明远遁漠北则无今日之患既以山界蕃汉人户并授之而鄜延环庆泾原秦陇岁宿兵数万今元昊僭逆恣行杀害衆叛亲离复与嘉勒斯赉相持巳久结隙方深此乃天亡之时臣闻寇不可玩敌不可纵或元昊一旦为人杀戮酋豪代之与嘉勒斯赉通和约契丹相为表里则西北之忧未可测矣若以鄜延环庆泾原秦陇四路军马分为两道益以蕃汉弓箭手步骑得精兵二十万比元昊之衆三倍居多乘人心离散与嘉勒斯赉立敌之时沿边州军转徙粮草二百余里不出一月可坐致山界洪宥等州招集土豪授以职名给衣禄金帛自防御使以下刺史以上次第封之以土人补将校勇者贪於禄富者安於家不期月而人心自定或授嘉勒斯赉以灵武军节度使西平王使逼元昊河北族帐复出鄜延石州蕃步骑攻西河部族以厚赏招其酋帅其衆离贰则大军进讨以所得城邑而封之元昊不过窜身河外一穷寇尔今元昊倚山界洪宥等州蕃部为肘腋以其劲勇而善战闘若失之是断其左右臂灵夏绥银不产五谷蕃部驰骋不习山界道路每岁供给资粮以赡之若收复洪宥限以山界凭高据险下瞰沙漠各列保障量以戍兵镇守此天险也彼灵夏绥银千里黄沙本非华土往年调发远戍老师费财官私疲弊以致小丑昌炽此谋之不臧也或朝廷贷元昊之罪更示含容宿兵转多经费尤甚恐北人谓朝廷养兵百万不能制一小戎有轻中国之心然亦须议守御之长计或元昊潜与契丹结为援以张其势则安能减西兵以应河北譬如一身二疾不可并治必轻者为先重者为後也请召夏竦范雍与两府大臣议定攻守之策令边臣遵守

宝元元年张方平上平戎十策及表曰臣某言臣於景佑元年以茂材异等对诏策陛下擢臣秘书省校书郎至宝元元年以贤良方正能直言极谏对诏策陛下擢臣秘书省着作佐郎夫士感知己犹许以死况陛下自临御已来十五年中三策天下士中选者止五人而臣再滥拣拔等比三人而已今虽远在江湖之外而闻朝廷有鄙上之虞其可悠悠自同常人者哉臣不佞才见短浅然历代之书备尝涉猎至于成败得失尤用心探讨略能言其梗概至于国论大体时务细故参详措置使臣间议其中臣潜自量亦未敢在诸生後是陛下再选臣于大问之下臣幸不辱也顷闻元昊猖獗敢干边吏出车遣戍颇烦旰昃臣窃投笔愤叹西望毛竪恨身在遐远不得请缨阙下思效愚者之虑辄上平戎十策臣未尝游函潼之西故其山川地形风土人物不无阙略至于军国机事臣以疎远莫得详知今所论着徒采历代史册兵谋地志及所见朝廷施为显然之事臆度道听惧不精审至有所得或足以发伏惟陛下神机天略固无遗算万机之暇清闲之余少回日月之光一登衡石之末以臣策不甚迂疎乞召两府大臣试於御前商?或有一得上称清衷则於海岳亦有?尘之益也所撰平戎十策谨别録实封附递上进干黩天威臣无任战汗陨越待罪之至臣诚惶诚恐顿首顿首

攻心

臣闻上兵伐谋又曰攻心为上窃料戎心之蓄叛谋有日矣国家自艺祖剗除五代之弊始大一统立太平之基太宗真宗休养生息仁泽覆露文德绥远戎狄侵轶驱逐出疆谨备边而已未尝耀威灵勤远略深入外地以恢封境也今元昊猖狂负恩且习我之旧有轻我之志而无备我之心谓我必不能长驱出塞薄伐问罪也臣谨按地志麟府本银胜之地去银州三百里夏州五百里其去兴州封壤相接贼巢穴在兴州中都山若因乡导渡河直趋五七日可到贼来入寇必自延渭比还自救程途自倍若徒遣轻骑姑谋犯边清野深沟足挫其鋭傥悉发其衆身来入寇则中都守备势当单寡诚能先以精兵屯布旁河州郡至元昊犯塞之时为奇兵自麟府路入卷甲掩其巢穴使西边城垒守险自固勿与之战元昊闻兵临国正所必救事出虑表衆怀沮惧数道伏击溃败可保且彼州父老我之遗人饮潼荷?犹怀华土王师奄至可以恩信招徕则朔方之地庶复归国伐其谋於已定攻其心於不测所谓出其不意掩其不备一举破贼策之上也臣闻先人有夺人之心军之善志自国家失朔方弃灵武置戍内地控扼益蹙专为静胜深戒生事然戎心贪戾益思蚕食今若屯兵边郡坐糜馈廪来则自保去又不追费财无功损威示弱计者若不厚惩创之使慑服而後止则臣恐边鄙之虞未能彻警也

伐交

用兵之道其次伐交今元昊所恃为交者岂非北敌乎臣闻元昊与北通姻揆其事势必先要结我与契丹通好余三十年矣自汉氏以来夷夏之和而能谨守信誓如今之久者未之有也非惟怀我恩信利我聘币抑当我盛德之世无衅可乘今其与我之和好也在外而其与戎人之亲睦也在内外虽我睦隂为戎助此又不可不过虑也示我之有礼防彼之有辞此为事机不可失者臣愿遣使一介齎书一函示之以元昊背义之由朝廷备御之意其书曰夏州自德明以来受恩于国至于元昊绥抚弥隆今忽恣睢亏废贡职藩臣阻命法当致讨如闻元昊连彼婚姻遽兴问罪之师实损与国之好彼诚矜其狂易遣喻此情若元昊悔过改图效诚请命则我为之寛宥待之如初设元昊不禀训辞居然愎扈违我二国之命自恃独夫之强则当明下诏书削其爵命申勅守将荡除鲸鲵如此则我於契丹以元昊之故益示敦睦之道契丹於我虽元昊之姻莫兴间嫌之说虽未能破彼之交而我之亲隣伐叛两有辞矣

专胜

善用兵者我专而敌分我专为一敌分为十是以十击其一也则我衆而敌寡吾所与战者约也吾所与战之地不可知则敌所备者多吾所与战者寡矣寡者备人者也衆者使人备已者也昔吴为三军而病楚隋以易戍而弊陈多方误之用此算也今缘边城垒緜接千里臣虑元昊分布凶党间出讨掠示欲掩袭分我守备务以疲我而诸守将轻请济师我备彼去正堕其计今鄜延环庆泾原诸路皆国家控制西陲置兵之根本也形势应援足相首尾缘边城垒於兹倚重臣请诸境上州军择守将使修筑堡戍斥远烽候非时寇至姑使歛衆清野闭垒自保勿与轻接又元昊犯塞路皆荒碛地无水草齎粮而至假有攻围势不能久若贼亟来攻我则逐路发师设谋邀逐无轻动衆以损威重如此则不为多方之误而取专胜之功矣

以蛮夷攻蛮夷

邈川大首领嘉勒斯赉本吐蕃之遗种也自博罗齐杀继迁而德明破灭六谷世为仇怨今诸戎能为元昊後患者惟洮凉尔比闻效顺来献戎捷朝廷抚纳恩信亦厚此诚以蛮夷攻蛮夷之策也臣以为驭戎夷之道不惟赏利怀诱亦在诚信要结今邈川介于西鄙感慕恩德纳忠为用常所赠贿恐未足以致其力傥於朝臣中择一有机辩材谋之士衔命临抚谕以国家眷遇之意凡元昊部族与洮河接境而我应援可及者使自攻取之为出偏师趋要害为之犄角是令邈川自为战也或难臣曰元昊既弱邈川复强是元昊未破又生一夏矣臣曰不然今量邈川之衆固未能困元昊也我因其力而假之势羌有贪利之心且为我用足以牵持元昊之後分其备御兹亦多算之一端也

安民

臣闻武有七德先安民而後可以保大定功也今聚师西陲凡百调率应期趋办实在关中若百姓力屈流亡搔动则啸聚草窃不逞之民乘焉语曰鸟穷则啄兽穷则搏民穷斯为盗矣羣党连结辗转相雄兹亦患起於甚微衅生乎所忽则朝廷之忧不在边防而在四郊之内矣伏愿陛下深念兹哉诸陕西将帅转运使等宜得识大体明时务周材之人充之凡废置之宜弛敛之事当循寛大无使躁急陕西州县长吏悉为选择特降明诏告诸守令所听民政务从简直宿逋久负一切除免诸所科率起自近年有害於民者悉且权罢应徭役重色破民产力者使更张之以便安百姓关津山泽侵民小利者与衆公共以惠贫弱上以布国家之德泽下以裕编氓之生路以弭盗贼以固根本安民之要此其大节若其不先恤之而先困之寇未至而民已疲则是自取弊也何保大定功之有哉

置兵根本

用军决胜在乎统帅统帅不一则威令不行不相为用非成功之势也近观唐时元济淮西之诛庆绪相州之围成败之由其事可见淮西之师中外疑沮以用裴度为宣慰使度才至师诸将各图立功惟恐在後故元济卒擒焉相州之围子仪光弼皆在非无名将也以九节度之师不相统制但用鱼朝恩为观军容使故相观望卒以溃归今环庆鄜延泾原等路各有部分莫相统领臂指伸缩当从中御机宜缓急势不相及夫同舟而济胡越一心利害背驰则为路人矣臣伏观唐氏制度方面重权不欲专授戎帅故命皇子弟为元帅及节度大使而藩帅但授副元帅节度副大使及长史行军司马亦或命宰臣遥领节度及副元帅者今自陕以西永兴当咽喉之要大河之南襃汉之北荥阳之西输馈供亿此其都会臣愚窃以为大军根本宜驻此地而置陕西处置招讨使之名应鄜延环庆泾原诸路皆节度之其大使请自圣心选置留止都下使遥领之择命大臣才望威略可任以重者为副大使行大使事以永兴为治所以临制诸路凡缘边城戍要害控扼之处为寇冲突或邀袭讨逐当得邻道相会合应援者听其处置焉此则权用虽在外而柄鐏实在内轻重相持易以移改盖驭将之要道也

足食

关中雍州之域厥田上上昔秦郑国引泾水注洛三百余里溉泽卤之田皆亩收一锺至汉白公复引泾水注渭袤二百里故关中号为沃野千里而无凶年自汉唐之盛此焉作都非惟百二之固抑资膏腴之利也臣窃以为西疆之事宜聚重师於永兴为临制根本之地然今关中地有遗利山陆险阻飞挽为艰边储军资供须劳敝今诚能按两渠之故迹丰衣食之本原检责经界开置屯务则不烦远为调发而足食矣或难臣曰昔唐氏都关中肃代兵兴中外艰食禁军乏饷百姓至挼穗以供之及刘晏领租庸转运使最达食货轻重之术然徒能引江淮之粟以食秦人岂二渠之利不兴於尔时乎臣对曰昔在唐初二渠所溉犹万余顷及承平渐久事不务本沃衍之地占为权豪观游林苑而水利分於池榭碾磑以故亡天府之利贻天下之害故二渠难复於唐氏之时正为建都于彼也今议复之又何惮焉

丰财

夫兵事之大财用为急丰财足用必有根本财用根本在乎三司比来邦费敝事积矣有司徒张空簿而国财糜散於奸游之手伏望选用材干精力之吏通轻重之数明功利之术者覆实天下之金糓以入为出以有余补不足以会中外一岁经用之实则财赋之盈虚可预料矣而又通其积滞权其赢缩使关市不乏货物平准此理国行师之本也诸不急之务无益之作浮冗之费欺侵之弊精为节度以集大计子曰足食足兵洪范八政先食货而後宾师故知师旅大事财用为急也

备奸

臣闻用兵之术多方误之伏以东南粮运在於汴渠比来重惜民力久不开濬每岁霜寒水落沈沙填淤遂至渠底高淤堤下民屋至於黄河奔流湍泻亦全藉堤防之固所谓筑垣行水今黄汴是也自戎人即叙通其行商憧憧往来布于都市其所通结素无禁限唐宪宗初讨淮西而奸臣王承宗李师道辈潜遣刺客暴害大臣断陵庙之戟焚刍廪之聚此亦虑外之事也今黄河横腹心之内汴渠为输委之本若奸人窥伺潜有决凿污瀦我良田损垫我邑屋阻絶我运路则是肘腋之下更生一役其汴渠黄河堤障益望择勤干吏密为分地廵逻以讥察奸人书曰惟事事乃其有备有备无患其此之谓矣

购募

窃闻元昊勇而好杀安忍无亲背面之间必有讐敌可重行购赏以动其人有能得其首级者举元昊之爵位土疆授之而许以重师为之援护戎人不义闻利必动则彭宠丧元於家奴苻生殒命於近族事或有之矣右御戎十策伏念臣龊龊书生本学俎豆之事区区壮志颇涉孙吴之书岂达权谋徒得糟粕顷闻元昊饱飞朝廷备御虽蜂蚁屯聚犬羊踯躅仰惟圣虑未忘忧轸臣身纡郡绂神驰塞垣不得一至军前图上方略辄此遥度或裨万一天地容覆日月照被蠢蠕微动各得尽情臣之刍荛伏望采纳

时方平又请延召近臣访议边事上疏曰臣微闻人言北敌不守封略筑城鄙上边吏谍知料閲兵马且复遣使来事固未审虚实然国家与之通好已四十年事穷必害起利尽则交疎理之常者顾但纡缓岁月北方诸戎羁属於彼者如奚高与达靼常内怀不服特强役属之尔去冬彼以大兵临河西谓如拾芥之易既而遁散以归内羞诸戎且疑我之纳夏人既羞且疑则其起辞生事思有逞於我岂保无他夫兵危事也不当易言之若信好可继朝廷岂愿事四夷即事至於不获已亦在上下奋励讲所以折冲之策图所以式遏之筭河朔之兵不啻三十万边境千里塘水居其八得以专力而控其要害城邑楼橹守在九天之上若顿重师澶魏中山坚壁而弗与战清野以待其敝出奇伺便邀其重归是不可胜在我可胜在彼矣且彼久与中原通甘心和好其贵人习於骄佚其部人不练於战闘於其本俗衰敝已甚而又母子兄弟内结疑隙上下离贰持去就心此其乱危之形中国可乘之机会若朝廷有意於远略幽蓟可图也尚实能为中原患哉诚陛下震其威灵庙堂审其计议内外文武各致其力使彼一举而不得志不有内变必有外叛诸戎势且瓦解山後之地天其或者使复合於中土未可知也臣愿陛下思患预防考谋事先秋气渐清宫殿凉爽时因燕闲延对大臣俾各尽其谋猷以定其帷幄一日有边境之急庶无仓卒之扰今西疆粗寜纵不保其久未有旦夕之虞也其将校可任者稍徙河北使得与士卒相服习渐谙土俗至于选官吏峙糗粮缮器械葺廐牧皆今切务而可以素备者也备而未用为政之常临事纷纭何以鎭静此皆朝廷尘熟之论而儒生之常谈臣忝在近班愚虑所及不敢自隐惟宸鉴裁择

方平又请罢陕西招讨经略司事上疏曰窃惟羌人叛命王师致讨分命重臣委之统帅故授夏竦陕西招讨等使四路军政实节制之空国事边于兹三岁师惟不出出则丧败寇惟不来来必得志控要城寨残荡无几内属藩落驱掠向尽钝兵挫鋭财殚力屈去岁刘平石元孙之没夺范雍节钺今春任福之败罢韩琦经略使中外皆谓朝廷威罚不举责效太轻然犹薄示损惩微塞物论安有权握大衆坐翫寇敌至于覆军杀将蹙国损威而曰我不预知是安用名为统帅也昔自三代至于春秋列国凡起军旅未有其国君不亲预戎事者自汉至唐兴兵举衆未有元帅不身先士卒在於行阵者後汉段熲征西羌二十余年未尝蓐寝讫平羌患若将率奋身许国发愤殄寇有如是之臣则陛下何忧焉事既乖失理须更张臣窃听舆人之议皆谓前後丧师非贼能败我我自取败尔何哉凡诸边臣禀命招讨司机宜事会不失之急即失之缓勇者不得施其力智者不得专其谋而又爱恶相攻异同相戾文檄矛楯人无适从且朝廷设此司所以使臂指相用首尾相救决衆谋於独断通四路为一家近如麟府之围虽非陕西疆域然为统帅苟急国患即未能请行赴救犹须耀师境上助为声援陛下旰食轸虑遣勅使齎玺书督之出偏师使遥牵贼後逗遛立却毕竟不奉命至使贼如蹈无人之境因以平丰州夷寜远麟州几?今虽仅存势已孤絶如秦人视越人之肥瘠一不动念但恐泾原鄜延即有警急亦必不能如首尾之相为救也陛下曲全事体乞还竦旧官与之一郡遂其自全之计且精择逐路守将使人自为功家自为固量其边势配之兵力仍於永兴益置重兵以为诸路根本以为人心镇重春秋择遣重臣出廵边春则量御备之力迁其军马入就仓牧命守将修治城堑完利器用以待防秋之政今焉秋则閲其训练之法蒐捕之术审官吏劳能以明升降之典按赋舆盈虚以通货食之计以严其战守但边城能坚其守已足弊贼若将率各尽其用自当有功伏愿天衷垂纳裁择

方平又请省陕西兵马及诸冗费事上奏曰臣伏闻陕西夏旱二麦不收近虽有得雨处秋田亦未必有望民已艰食颇有流移边警虽寜兵戎尚衆因之饥馑事实可忧刍粮委输最为切务朝廷绥怀夏寇本为休兵息民若其役费不纾必见物力日困经久之计殆无以支又比来诸州累报地震考诸咎证由隂有余夫隂者妻道也臣道也民也边鄙也此时後宫无过制外廷无权强所当戒虑者民与边鄙尔内安民而外待边鄙其要在货力有备而已今境上堡寨兵分力微假如寇来势必不能出战如其守也即随处土人自应足用况春夏之际戎人必无大举若每年三月以後缘边所屯东兵一切抽向内地就食至八九月复遣出戍又边城一马之给当步卒三人既多羸驽不任驰敌平时虚刍粟动辄无人效命若今後所发缘边屯驻马军约度足以廵逻外稍用步人替还寛减调度此其略也近闻勾抽陕西提点刑狱曹頴叔到阙欲令简省边计臣两见頴叔?其谋画亦恐虚行今边臣惟务留兵朝廷无肯任咎悠悠頴叔如大计何必在内外协心休戚齐虑乘边隅之粗闲极夙夜以疚怀傥详利害之原犹有异同之论断之欲独当系圣裁頴叔此行每事乞明与处分凡于冗费深加裁减如恐其势轻事难独任或推选近臣一员承命而往其陕西四路部署乞各赐一诏书谕之此意使与頴叔公共详议所有陕西转运使亦乞察臣前言早赐别行择任

宝元初陕西经略安抚使夏竦陈边事十策状曰今月八日陕西安抚使天章阁待制龎籍等到府奉传圣旨商量西鄙事宜者窃以继迁一族本党项遗类居呼韩旧地东薄银夏西至灵盐南趣鄜延北抵丰会迤逦平下辐员千里太平兴国中继迁逃背鸠集万骑屡寇朔方岁发兵夫送粮旱海邀险肆掠为害不一至道初特遣洛苑使白守荣等率重兵护粮四十余万遇寇浦洛河兵夫溃走自相蹈藉粮卒并没守荣等仅以身免朝廷旰食关辅骚然太宗皇帝召宰臣议之吕端始欲发卒由麟府丹鄜延环庆三路趣平下袭其巢穴太宗难之且曰三道深入用甲卒几万何人为将帅何人护辎重表里沙碛何处会合须更熟筹不可轻举是时边患方深议者不已至秋遂命李继隆出环州丁罕出庆州范廷召出延州王超出夏州张守恩出麟州五路趣平下竭内帑之国财罄关中之民力继隆与丁罕合行十数日不见贼张守恩见贼不击相继引还王超范廷召至乌白池以诸将失期士卒困乏而回此际先臣隶於廷召备见轻举之害然是时继迁当兄继捧入朝之後为曹光实掩袭之余遁逃之迹穷蹙可知凉州潘罗支沙州曹延禄皆受朝廷节度使犄觕追讨灵州河外大凉小凉河西北臧才等数十大蕃族皆有讐怨愿助国讨除尚犹累岁积年不能扑灭太宗又问宰臣曰卿等莫别有擘画当时宰相但错愕莫之能对太宗亦不悦久之先皇帝即位鉴追讨之弊愍关辅之劳唯戒疆吏谨烽堠严卒乘来即驱逐去勿追捕尝出陕地图自指山川堡塞示宰臣令移兵简费又以泾原地最要害屯兵且衆命增置钤辖都监以备奔轶此实先帝之圣断远图也然拓拔之境自灵武?没之後银绥割弃以来假朝廷威灵聚中原禄赐略有河外役属小蕃德明元昊久相继袭贸易华戎捃剥财用拓地千余里积货数十年较之继迁势已相万其於妄作名器僭制车舆姱咤?庐跳梁沙幕亦有日矣朝廷付以一方置而不问刍豢过饱猖蹶遽彰所宜诛夷以塞公议然而兵者凶器战者危事圣人不得已而用之自昔兵家皆欲先胜後战则举无遗策以继迁穷蹙比元昊富实事势可知也以先朝累胜之士较当今关东勇怯可知也以兴国习战之帅方沿边未试之将工拙可知也继迁逃伏平夏元昊窟穴河外地势可知也若分兵深入则军行三十里自齎粮糗则不能支久须载刍粟则难於援送师行贼境利於速战傥进则贼避其锋退则敌蹑其後昼设奇伏夜挠营栅师老粮少深可虞也若穷其巢穴须渡大河既无长舟巨舰则须浮囊挽绠苟贼列寨河上以逸待劳我师半渡左右来攻未知何谋可以扞御臣以为不较主客之利不计攻守之便议追讨者是谓无策若缮完壁垒修利器械约束将佐控扼险隘但辄过於岁月不豫计於胜负是今之常制也则虑体分势异衆力不齐旷日持久军食难继事不先定则有後忧若威以文诰格以干羽胜决帷幄师行衽席必有成算系於前筹此非臣之可及也臣今但有十策十事列上如左

一今之关塞延安险阻秦州地远易为控扼所最忧者泾原次则环庆泾原莫急於庆州戎人狡猾必不肯舍平易而趋险隘此敌情之易料也古之用兵皆择其精鋭先当矢石谓之握奇跳荡是为奇兵其次疲软则以守城壁近年之弊强弱兼用强为弱累战多无功又中国长技莫先强弩近年之弊参以他兵不能专用已长攻彼之短今若令泾原环庆两路各於土兵禁兵或弓箭手内择弓刀枪槊手三二千副之泾原令高继嵩张亢主之环庆令刘平赵振主之日夕训练常如寇至如有警急则令自泾原界望环庆路横絶边儌数百里间往来交击互为首尾传矢持满俟中而发一发万矢三得一中则十发之矢以殪三万余人敌军当此不易支也仍乞立为强弩指挥特升兵额稍增月给以震军声以壮士志但恐贼界闻此有谋必不敢容易窥塞其偏禆将校道路堡塞并委刘平等临时选择处当此实制胜之大端也

二缘边熟户号为藩篱除延州李金明胡继谔二族与贼世讐受国厚恩势必向汉自余熟户如二族者十无一二羌戎之性贪利畏威若不结以恩信惮以威武而欲仓卒驱之御敌汉强则助汉贼盛则助贼必矣其明朱灭臧等族又纳质贼境居既首鼠战必倒戈元昊窥见此隙所以勾招引致胁以锋镝诱以货财国家非不知其若此所宜速见良画深破贼计及早羁束以固藩篱此西陲之急务也臣前後累状陈启未蒙开可伏乞采臣前奏下臣勘会逐州部族首领量人马事力授以职名第给禄赐蕃官俸料至微所费不厚若控制有宜得其死力则为利至大或其间向汉不坚即令重纳有力量质子或有自恃凶强招抚不至者则令刘平等非时伺便以强弩屠其种落此策若行足以破贼计而张国威也军志云先人有夺人之心伏乞观此事机早赐裁定

三甘凉首领河西大族继迁赐爵之後德明承袭以来仰恃国威吞噬略尽回鹘吐浑去朝廷地远难收其効唯有吐蕃与贼世仇角厮罗住宗哥对贼巢穴虾氊来心据贼上游臣累奏乞诏角厮罗进讨破贼之日许以西平之封授二子灵夏节制又乞遣使心抚存虾氊令父子和协共力破贼未奉回旨窃虑议者以为元昊既破地入吐蕃则角厮罗势大复生一敌此议乃计之不熟者也平下逆党习於刼掠吐蕃虽衆兵技不敌但欲使且牵贼势必未能尽平狡穴若此际不收实效而徇空言非国家之利也伏乞采臣前奏早赐指挥先朝潘罗支充灵州西面都廵检使尚欲蛮夷相攻遥制迁贼况今厮罗向化父子受官不於此时遂其忠愤差之毫厘深可惜也若前议得行必恐昊贼未敢轻离巢窟伏乞圣鉴深察此议

四陕西四路兵甲不少但地有险易路有远近寨栅有多少军分有勇怯易防处合减兵难守处当增兵兵之增减即须察其险易量其远近计其城寨均其勇怯使各尽其宜朝廷去边陲远但因逐路所乞差发士卒所以臣前後累奏乞均匀加兵今来伏蒙朝旨许令那移驻泊尚虑边臣占恡甲兵鲜克公共方今西鄙唯泾原环庆最须备御其两路犬牙相入烽候相望分之则势孤并之则势大物理之常也欲乞刘平罢鄜延安抚兼泾原总管所贵表里相助首尾相应张大军势壮励士心亦防边之最要害也

五设使元昊谋犯边境量其事势岂能四路俱来必是择一平易路分并兵冲突其余边界即分三二千骑往来出没牵制我师此贼计之可前料者也今来沿边兵马总而计之数亦不少若各守路分则不足互相策应其最近者虽朝旨许令互相照应切恐缓急边臣执守文义不肯分兵相援欲乞朝廷详酌特降指挥有贼马犯边令四路互相关报分兵策应鄜延可以策环庆秦陇可以策泾原若此则沿边势合军声大振是计傥行固足以预制狂贼也

六元昊旅拒已来陕西加兵所费粮饷不少尚赖累年关辅大稔易为计置今夏稍旱二麦薄熟粟豆苖晚秋成未克设使元昊复称臣纳欵沿边亦未敢班师若宿兵塞上边稼不丰持久之谋未知安在所以臣前奏乞令陕西诸州各招置神虎保捷等军各一两指挥令逐州训练精熟却乞那移关东兵马归回有警急则令逐州量留士卒外并勾赴边臣一则关中土兵劲悍耐於驰骋二则减省沿边刍粟三则可为悠久之计

七关右沿边旧俗轻悍喜为寇贼山林深阻难为搜捕加以近边蕃户以藏盗为业若敌犯边人情恐动或飞挽稍频丁夫逃溃互相扇摇聚而为盗关中官司不可不预为之计也咸平中陕西转运司曾抄点保毅军六万八千余人防城备边今来西陆安静多年若遽行此法则恐人户惊扰别生寇剧前奏乞添置弓手三两倍及乞置壮丁猎户缓急可以防守城壁把截要害却那得正兵出入野战此实今之万全也朝廷检详前奏早赐行下付臣当司差官添置候贼平日却即罢遣一则不费供馈坐获其用二则不动羣情易为办集比点保毅军及抄弓箭手利害相万也

八沿边小寨多是曹玮建置常时预备讐赛防遏逋逃似有小利羌戎入寇则难於处当分兵固守则州郡势危守御不定则所蓄刍粟翻为寇粮又远近传闻亦是亡一城寨滋益贼气且损军声欲乞宣旨沿边总管司勘会小寨有兵少粮多不系要害先支沿边廵检等军马就食尽粮草所有小寨逐月廪给却令就大寨旋请如有大段警急势必难敌则令并小寨士卒入大寨把隘相杀一则免资寇盗二则并得兵力於要冲之处以卫奔冲

九方今备边之计最宜积谷故赵充国云籴三百万斛谷羌人不敢动矣况关辅税租有限岁时丰俭难常若猝调兵食急赋横歛则秦民轻悍咨怨易兴此不可不预计也近者有诏入粟拜爵须是巨富之民方能佐县官之急欲望朝廷诏关中州县有犯过误连累之罪情愿收赎者许令召保於沿边诸郡入粟赎罪每铜一斤准粟五斗良民救患何止乐输谅不踰年塞下之粟必稍充羡寛宥过误全民肤体足以上副陛下至仁之德又虑议者以为国家全盛之际不当货刑示弱此议亦思之未切也且爵者名器尚许拜授若寛刑赦过得粟便民比之拜爵此为优矣

十候教习劲弩指挥招置土兵添差弓手各有次序即乞委自当司差官拣选沿边冗兵於近里州军及减骑军回关东仍省沿边闲冗吏员古者将帅授命於朝皆假之威权许以便宜使以尽力今来朝廷傥采所陈令集西事则乞特依古制借以衔勒令竭疲驽仍乞指挥诸路总管司臣寮今後每事遵禀安抚司指挥不得怯懦自谋妄说事理闻奏上惑圣听如有寇贼奔冲并须出兵守险持重伺便痛行杀戮不得恃城玩寇放过贼马令入他处如违以军法处分如此令行下则边防畏懦之臣预谋战闘不敢只作守城自全之计

右谨具如前伏以国家富有四海重熙累洽物力全盛忠贤间出昔魏有一段干木晋人不敢窥西河江左有一谢安苻坚丧百万之衆以此计之蠢尔羌戎岂敢轻犯边境但元昊资性凶忍轻背国恩鬼得而诛灭亡可待未授首间朝廷之议不得不过为备御然贼境最多奸人尽知缘边虚实料其逆党聚谋必须潜闚间隙方敢作过若国家处置得宜任人不杂使陕西内外城邑战守有备元昊岂敢容易轻离巢穴自取败亡况关塞防秋古今常事传云无恃寇之不至恃吾有以待之此言诚得守边之要也顷继迁亡没德明尚幼族中亲属强梁者衆德明甚惧怆惶送欵当时有司不能裂河南之地封拓拔诸亲令其势分间起自相残贼而乃并锡真命授一孽童数十年间禄赐豢养资寇粮者多矣至今义士为之叹惋是知此际岩庙裁处不可不深图远算也臣素业刀笔不谙军旅昨蒙推择付以西事虽继陈方略多以迂阔不合廷议进退维谷忧骇可知岂谓天慈更容访逮拜恩沥恳敢不自竭其所陈十事实臣在职见闻夙夜惟忖心虑所及咸罄於是伏乞圣慈下两府裁酌如稍近於理即乞特赐详择施行敢不?奉德音渐图远绩然而成大益者有小害获远利者无近効方今许国者多言事者衆或不周知利害别议建明事未成间遽有更改则边臣之计惑矣此则须赖陛下倍赐主张勅左右大臣专主斯议自古内外相维则有成绩羊祜杜预非张华主之则不能平吴石雄刘沔非李德裕主之则不能平上党布在方策较然可知若臣所陈庸昧不远前谈徒烦听聪无足采録即乞早选能吏代臣经略西事别询奇画免误公朝矧将者三军司命国家安危之主不可一日轻付常才忽於大计若西陲失备则他寇相因伏乞朝廷深赐哀察干冒宸严臣无任祈天沥恳激切之至谨録状陈

竦又论复塞垣进策曰臣闻匈奴以北有隂山草木茂盛冒顿依阻寇虐中州汉夺其地边用少安匈奴过之未尝不泣夫有一隂山犹资敌势况衰晋不武尽割燕地幽蓟云朔良田沃野以之畀敌得无强盛由兹外域转为边患故国家怀之以文而不庭加之以武而不至要之以盟而无信赂之以货而无厌凭陵我边鄙虐害我生灵自迩以来为患非一盖不复塞垣而劳扞御犹张踈罗以隔蚊蚋秦赵筑长城汉筑五原塞因其山谷设为险阻先代之劳後王之利不惟经略有方兼使华夷有限应变无壅深详其理夫为万世之画削外敌之势莫若复汉故地外锢塞垣复地之谋必资良画诚当计其寇敌选其将帅明其兵政谨其边防制其阃外皆如所言然则阳示畏弱隂整用度命将领之臣修李牧之法训兵利器明赏信罚按行营垒亲视疾病膏之以恩惠劳之以言辞同其苦乐和其上下整其骑乘名其等列习其击刺养其勇鋭於是丰其金帛隂遣五间访彼山川纡直之势察彼将助好恶之性相其机而观其变因其衅而发其谋疑其君臣焚其积聚优宠降附抚绥边境令幽蓟之民积思汉之心匈奴之臣有叛主之计乃选一良将为之谋主隂勒士马出其不意夫今之边界距塞垣裁二三百里匈奴入中国之路不过四五及其险隘不阔寻丈若分奇兵之甲杜蓟门之路出并代之弩守蜚狐之口然後正兵数道攻城略地先平小邑以沮其气次克大城以观其变敌人不善婴守救兵无路而至幽陵朔易不降即溃乃命良臣以葺完留飞将以扞御复修亭障遵汉旧规则牧马之尘罕能南暨矣

竦又论谨边防奏策曰臣闻防边扞寇其要有四远烽候明约束谨关梁慎间谍远烽候则寇抄不至明约束则守御不怠谨关梁则奸觇不行慎间谍则敌情可得不知烽候约束之道者不能无御敌之患不知关梁间谍之事者不能有得敌之利善守边者令敌不知所攻掠奸不知所刺探敌动静之计进退之期山川之势法令之制知之而後制之譬如乘高建瓴方今边邑使领循守规辙政无奇状以警寇心昼日喧呶唯喏昏夜传呼更漏暇则饮醊肴觞急则施陈甲马寇至则扃键城郭受围则坐食刍粟内无奇兵外无相援四野苍生任为鱼肉以此守边殆非良画诚宜选任枭雄列分远镇坚甲精金匀於给授寇来勿纵敌去勿追仍任偏禆经络边境相为肘腋互张声势数年之间深务完葺是则边民既安边用亦足矣

元昊寇延州手诏咨访辅臣攻守方略同知枢密院事陈执中既上对退复奏疏曰元昊乘中国久不用兵窃发西陲以游兵困劲卒甘言悦守臣一旦连犯亭障延安几至不保此盖范雍纳诡说失於戒严刘平轻躁丧其所部上下纷扰远近震骇自金明李士彬族破而并边篱落皆大坏塞门金明相距二百里宜列修三城城屯兵千人益募弓箭手寇大至则退保小至则出闘选合门祗候以上为塞上都监以诸司使为卢关一路都廵检以兵二千属之使为三砦之援熟羌居汉地久者委边臣抚存之反覆者破逐之至於新附黠羌如泾原康奴灭臧大虫族久居内地常有叛心不肆剪除恐终为患今军须之出民已愁叹复欲徧修城池如河北之制及夏须成使神运之犹恐不能民力其堪此乎陕西地险非如河北惟泾州镇戎军势稍平易若不责外守而劳内营非策之上也宜修并边城池其次如延州之鄜同环庆之邠寜不过五七处量为营葺则科率减民力苏矣今贼势方张宜静守以骄其志蓄鋭以挫其锋增土兵以备守御省骑卒以减转饟然後徐议荡平改张节度更须主张将臣使横议不入则忠臣尽节而捐躯矣

历代名臣奏议卷三百二十三








赵蕃　再用前韵并寄孙推官四首

试觅图经看，宜章路几多。

彼谋宁去穴，吾备且横戈。

累土生平地，安流起丈波。

计愚无可采，敢复问云何。

赵蕃

赵蕃　再用前韵并寄孙推官四首

恍惚迷来际，周章失去傍。

怕闻行戍远，愁听哭田荒。

要挽天河水，方焚玉帐香。

夷吾政分阃，吾党讵应忙。

赵蕃

赵蕃　再用前韵并寄孙推官四首

青云怀趣逸，黄绶屈官卑。

屡捧将军檄，一哦从事诗。

少陵忧有在，充国事多宜。

傥上休兵议，因人愿早知。

赵蕃

赵蕃　再用前韵并寄孙推官四首

我亦端渠似，图中见此坳。

一身非惮巑，十日未穷郊。

问水水源绝，逢山山石硗。

政便安蹇足，敢说负萧梢。

赵蕃


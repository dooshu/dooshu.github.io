○聚米为山赋（以“习知山川之险易”为韵）

至精者米，至大者山。伊巧心之可化，谅措手之非艰。始聚之时，虽未离乎掌握；象成之後，若可极於跻攀。昔马援以炎徼未宾，雄图是急。爰请兵以薄伐，将越险而深入。惧君意之未明，陈地形之久习。既而辨襟带，分郡邑。虽蛮貊千里，亦可围於寸眸；冈峦万重，诚不过於数粒。方高高而仰止，异屑屑而俯拾。远近忽其豆分，东西俄而玉立。写载既宣，规模罔愆。雪峰竞耸，云岭交连。初疑栖亩之粮，尚班於地；渐似如坻之庾，欲峻於天。笑覆篑之难进，讶高陵之遽迁。起自纤微，有类积尘为岳；终非奇幻，那同画地成川。且坚而不动者山之常，远而可识者人之智。既分铢於忖度，得道路之险陂。所谓喻大於微，图难於易。事非同於积累，迹岂涉夫诈伪。故得户牖不窥，要荒可知。积廪於增丽，因陈而究奇。缩地势於撮土之间，孰云见小；备山形於握粟之内，何虑功亏。近可得而立验，远无劳於坐驰。经营若神，不愧巨灵之迹；融结随意，将符真宰之窥。至矣哉！曲尽人谋，详规地险。非群玉而玉彩争光，异落星而星芒乱点。然後师干可试，隘害可期。不假斗筲之算，因成指画之资。念彼愚公，谁肯与其进也；徵夫良将，吾当学以聚之。


191　蓋前人之愆惟忠孝


「爾尚蓋前人之愆，惟忠惟孝」，若沈勁之於充，張嵊之於稷，李湛之於義府，可謂能蓋愆矣。

【全云】孫則若李敬業之於勣〔一〕。

【元圻案】真西山論語集編「父在觀其志」章：「沈充，叛臣也，其子勁以死節著；李義府，姦臣也，其子湛以忠義聞。若勁與湛，可謂能蓋其父之愆矣。」〇晉書沈充傳：「充知王敦有不臣之心，因進邪説，遂相朋構。及敗歸吴興，誤入其故將吴儒家，儒遂殺之。」充子勁，見忠義傳：「勁以五百人守洛陽，爲慕容恪所執，遂遇害。」〇梁書張稷傳：「時東昏淫虐，義師圍城已久。稷乃使直閣張齊害東昏于含德殿，遣范雲、裴長穆等使石頭城詣高祖，以功封江安縣侯。」子嵊别傳：「嵊爲吴興太守。侯景圍京城。賊行臺劉神茂遣使説嵊降，嵊斬其使，爲神茂所敗，執以送景，刑之於都市。賊平，謚曰忠貞子。」〇唐書李義府傳：「武昭儀方有寵，上欲立爲后，畏宰相議，未有以發。義府叩閣上表，請廢后立昭儀。帝悦，召見。武后立，進爵爲侯。後流嶲州，以憤恚死。子湛，誅二張，統禁兵，后顧謂曰：『我待爾父子不薄，亦預是耶？』」

〔一〕「業」，原作「義」，按據舊唐書卷六七李勣傳，李勣之孫爲李敬業，作「義」顯爲形近而誤，故改。






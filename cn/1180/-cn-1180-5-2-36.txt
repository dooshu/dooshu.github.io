任用六贼


宋史纪：徽宗在位，承平日久，帑庾盈溢。蔡京为相，始倡为“丰亨豫大”之说，劝上以太平为娱。上尝大宴，出五盏玉卮以示辅臣曰：“此器似太华。”京曰：“陛下当享天下之奉，区区玉器，何足计哉！”上曰：“先帝作一小台，言者甚众。”京曰：“事苟当理，人言不足畏也。”

由是上心日侈，谏者俱不听。京又求羡财以助供费，广宫室以备游幸。兴延福宫、景龙江、艮岳等工役，海内骚然思乱，而京宠愈固，权震海内。是时，梁师成、李彦以聚敛幸，朱勔以花石幸，王黼、童贯以开边幸，而京为之首。天下号为六贼。终致靖康之祸。

宋史上记：徽宗时，承祖宗累世太平，仓库钱粮充盈满溢。那时奸臣蔡京为相，只要保位固宠，乃倡为“丰亨豫大”之说，劝徽宗趁此太平，欢娱作乐。一日徽宗大宴群臣，将所用的玉盏玉卮示辅臣说：“此器似太华美。”蔡京奏说：“陛下贵为天子，当享天下的供奉，区区玉器，何足计较！”徽宗又说：“先帝尝造一座小台，言官谏者甚众。”蔡京又奏说：“凡事只管自己该做的便是，人言何足畏乎？”徽宗因此志意日侈，不听人言。蔡京又另外设法搜求羡余钱粮，以助供应；广造宫室，以备徽宗游观。起延福宫，凿景龙江，筑艮岳假山，皆穷极壮丽，所费以亿万计。天下百姓，困苦无聊，纷纷思乱。而徽宗不知，恣意游乐，宠任蔡京之心愈固。于是，京之威权震于海内矣。那时，又有梁师成、李彦，因聚敛货财得宠；朱勔，因访求花石得宠；王黼、童贯，因与金人夹攻辽人，开拓边境得宠；这些不好的事，都是蔡京引诱开端。所以，天下叫这六个人做六贼，而蔡京实六贼之首。因此，海内穷苦，百姓离心，到靖康年问，金人入寇，京师不守，徽宗父子举家被虏北去，实宠任六贼之所致也。

自古奸臣要蔽主擅权，必先导其君以逸豫游乐之事，使其心志蛊惑，聪明壅蔽，然后可以盗窃威福，遂己之私。观徽宗以玉器为华，是犹有戒奢畏谏之意，一闻蔡京之言，遂恣欲穷侈，酿祸基乱。嗟呼！此孔子所谓“一言而丧邦”者欤！大抵勉其君恭俭纳谏者，必忠臣也。言虽逆耳，而实利于行。导其君侈靡自是者，必奸臣也。言虽顺意，而其害无穷。人主能察于此，则太平可以长保矣。





右恶可为戒者三十六事。自古人君覆亡之辙，大略不出乎此矣。谚曰：“前人踬，后人戒。”然世主皆相寻而不改。彼下愚不移，固无足怪。至如晋武、唐玄、庄宗之流，皆英明雄武，又亲见前代败亡之祸；或间关险阻，百战以取天下。及其志得意盈，迷心酖毒，遂至一败涂地，不可收拾。其视中材守成之主，反不逮焉。《书》曰：“惟圣罔念作狂。”成败得失之机，可畏也哉！

臣等尝伏读我太祖高皇帝《实录》，与侍臣论及古来女宠、宦寺、外戚、权臣、藩镇、夷狄之祸。侍臣曰：“自古叔季之君，至于失天下者，常在于此。”高皇帝曰：“朕究观往古，深用为戒，然制之有道。若不惑于声色，严宫闱之禁，贵贱有体，恩不掩义，则女宠之祸何自而生？厚其恩赉，不任以事，苟干政典，裁以至公，则外戚之祸何由而作？宦寺便习，供给使令，不假以兵柄，则无宦寺之祸。不设丞相，六卿分治，使上下相维，大小相制，防身耳之壅蔽，谨威福之下移，则无权臣之患。藩镇之设，本以卫民。使财归有司，兵必合符而调，岂有跋扈之忧？修武备，谨边防，来则御之，去不穷追，则无夷狄之虞。”渊哉睿谟，诚万世圣子神孙，所当遵守而弗失者也。至于端本澄源，正心修身，以销衅孽于未萌，杜间隙于无迹者，则又备在宝训及御制诸书。伏惟圣明留意焉，臣等不胜幸愿！









春日陌头歌

垓下重瞳泣数行沛宫隆准亦沾裳英雄哀乐各有泪眼中四坐皆北邙我欲竟此曲此曲断人肠请君浮绿醑歌白紵明眸翠袖仙仙舞弃捐陈迹何足数生不愿封万户侯但愿岁岁春三月看花十日无风雨

玉山新笋歌【宋梅尚书询读书山寺尝乘银鞍马圣俞诗当年吾叔读书处即此】

双溪云涨玉山头幽篁碍日隂风秋山灵夜召雨师集惊起苍蚪倚天立开崕裂石排崆峒紫鳞散落飞云中青冥复起半林雾鋭戟长矛森武库曈曈日射光气殊又疑海底生珊瑚骞腾作势何夭矫才迸墙根出树杪野老山僧惊叹息干霄会见千寻直喷薄虽兼雷雨功扶摇岂恃风云力当年跨马中林来尚书都官吟几回文采风流今未歇青山岁岁春花开我爱此君不能去他日重寻读书处


○停封禅诏

门下：朕闻探元赜者，先实而后宾；体至公者，本仁而末礼。名归於已，往哲存而弗务；德利於人，前圣徇而为急。是用范围天地，权轻重以会时宜；取则阴阳，适通变以从众欲。繇是古之封禅，无夺事机。所谓奉天，咸资务隙。

朕仰窥前志，历选哲王，无怀有巢，缅逾绳契之表；龟文凤纪，越在俎豆之先。扣寂寞以传疑，故可略而言也。至如三元立统，百物正名，步骤之轨蜚遥，损益之源挹。虽尧心广运，局疆域於流沙；禹迹遐宣，限要荒於碣石。犹且先宏即叙。次展玉帛之仪；首创宾门，方备云亭之典。告成之义，罔弗繇兹。况朕奄有方舆。阃域该於千古；仰承灵眷，降福超於百王。巨海所环，莫非臣妾，长河攸括，并入封疆。日者夷夏同文，贞符狎至。谓可鸣銮日观，勒牒仙闾，许以来春，亲行告禅。

而今延陀一姓，流窜西陲，控弦万计，初归正朔，亡其沙塞之地，游魂戴斗之乡。一物之微，犹惊心於夕惕；九夷乃陋，岂忘怀於施生。新就絷维，理须安置。又以朕往岁躬勤拯溺，至於炎月，沿比不安。公卿庶僚，各陈诚请，遂有翠微之役，非无版筑之劳。既而山谷阻深，朝宗有碍，重披丹恳，请建玉华。朕以寸心，经纶亿兆，冒兹隆热，贻朝野之深忧；允乃诚忱，副率土之佥望。遂复频有兴造，恐致劳烦，兼闻河北数州，颇伤淹涝。朕为人父母，思济黎元，顺动升中，理无兼遂。其介邱大礼，宜且权停。前追诸王，及四方岳牧，并蛮夷酋长。令以明年二月会泰山者，今并宜停。其朝集使及选举人等，前令诣洛阳宫，可依常年集限，并赴京师。诸为封禅事举人营造转运等，亦宜并诏停。其玉华宫所立制度，前已下诏，务从菲薄。今乃庶事减省，更令卑陋，示免风雨，称朕意焉。可分道驰驿，散颁天下，主者施行。


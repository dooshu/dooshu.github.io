○笠泽丛书序

丛书者，丛脞之书也。丛脞犹细碎也，细而不遗，大可知其所容矣。乾符六年春，卧於笠泽之滨，败屋数间，盖蠹书十馀箧。伯男儿才三尺许长，毁齿犹未遍。教以药剂象梧子大小外，研墨Г笔，供纸札而已。体中不堪羸耗，时亦隐几强坐。内壹郁则外扬为声音，歌、诗、赋、颂、铭、记、传、叙，往往杂发。不类不次，浑而载之，得称为丛书。自当谖忧之一物，非敢露世家耳目，故凡所讳，其中略无避焉。


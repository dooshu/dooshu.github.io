○举用儒吏诏

前朝失御，强梗崛起，大者帝，小者王，不以兵戈，利势弗成，不以杀戮，威武弗行，民受其弊，盖有年也。或有意於息民者，尚以武人用事，不能宣流德化。其宿学巨儒，察民之故者，甚岩之下，往往有之。彼无路光亨，而进以拊伛为嫌，退以清宁为乐，则上下之情，将何以通？简易之政，将何所议乎？昔汉世祖数年之闲，被坚执锐，提戈斩馘，一日晏然。而兵革之事，虽父子之亲，不以一言及之，则兵为民患，其来尚矣。今唐祚中兴，与汉颇同，而眇眇之身，坐制元元之上，思所以举而错之者，茕茕在疚，罔有所发，三事大夫，可不务乎？自今宜举用儒者，以补不逮。


郑贞孝渊一首

【采莲曲】

梧桐转阶月如水，满地瑶华铺不起。

谁家玉箫吹画楼，不管洛阳春色愁。

吴姬蹈歌楚女舞，罗带同心结飞组。

采莲不采菂中薏，见人但道莲心苦。

鲤鱼吹风红叶秋，独持明月上兰舟。

巴陵去去三千里，情与白波天外流。

◎补人

☆郑枋（一首）

【江南曲】

妾在钱塘小江曲，门前岁岁春波绿。

绿波涵影晓汪汪，素练平铺光一幅。

垂杨十里锁轻阴，芙蓉半渚瀁清馥。

翠云贴水风飕飕，白蘋红蓼催早秋。

大姑小姑惜芳游，朝朝拟棹江中流。

荷盖斜张低覆舟，见花颦眉愁复愁。

移舟西来泊花底，藕花染红蘋叶紫。

拾蘋犹恨蘋无根，采莲却喜莲多子。

妾身不为浮蘋生，宁作莲花守红死。

郑梴（二首）

梴字叔□，枋之从父兄也。

【拟古二首】

秦筝一何哀，中有凄凉音。

累累孤臣操，咽咽嫠妇吟。

晨霜为之寒，浮云为之阴。

听罢复三叹，不觉泪沾襟。

披衣步庭皋，嘉树鸣暑禽。

嗒然吾丧我，情与海水深。

孤斋悄无人，绛烛夜吐芒。

羽虫忽飞来，投火欲自戕。

知为明所误，曷不务韬光？

子封愿封留，淮阴喻弓藏。

法戒既昭然，昧者何茫茫？

高山有白石，行当煮为粮。


88　王肅注樂記與大傳


史記樂書引樂記，而注兼存王肅説。通典引大傳，亦取肅注。肅字子雍，魏志有傳。【原注】集説以肅爲元魏人，誤也。有兩王肅，在元魏者字恭懿，不以經學名。

【閻按】北史王肅與劉芳合傳。肅嘗執芳手曰：「吾少來留意三禮，在南諸儒亟共討論，今聞卿釋，頓祛平生之惑。」非不知經，特不及劉石經之精贍耳。

【元圻案】書録解題：「禮記集説一百六十卷，直祕閣崑山衞湜正叔集諸家説，自注疏而下爲一書，著其姓氏。」〇集説前載所引姓氏有元魏王氏肅，而不及子雍。〇北史列傳：「王肅，字恭懿，琅邪臨沂人也。少聰辯，涉獵經史。父奂及兄弟並爲齊武帝所殺。自建業來奔，進位開府儀同三司，封昌國侯，尋都督淮南諸軍事。卒年三十八，謚宣簡。」〇史記樂書注引王肅樂記注六十四條。通典五十五引王肅大傳註一條，七十五引四條。






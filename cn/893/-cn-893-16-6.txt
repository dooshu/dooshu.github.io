送友人寻越中山水





闻道稽山去，[一]偏宜谢客才。[二]千岩泉洒落，万壑树萦回。[三]东海横秦望，[四]西陵绕越台。[五]湖清霜镜晓，[六]涛白雪山来。八月枚乘笔，[七]三吴张翰杯。[八]此中多逸兴，早晚向天台。

[一]《晋书·夏统传》：先公惟寓稽山，朝会万国。《周书·齐王宪传》：兴稽山之会，总盟津之师。称会稽山为稽山，本此。



[二]钟嵘《诗品》：钱塘杜明师，夜梦东南有人来入其馆。是夕谢灵运生于会稽。旬日而谢玄亡，家以子孙难得，送灵运于杜治养之。十五方还都，故名客儿。



[三]《世说》：顾长康从会稽还，人问山川之美。顾曰：“千岩竞秀，万壑争流。”鲍照诗：“千岩盛阻积，万壑势萦回。”



[四]《水经注》：秦望山，在州城正南，为众峰之杰，陟境便见。《史记》云秦始皇登之以望南海。自平地以取山顶七里，悬磴孤危，径路险绝，攀萝扪葛，然后能升。山上无草木，当由地迥多风所致。施宿《会稽志》：秦望山，在会稽县东南四十里，旧经云众岭最高者。



[五]《水经注》：浙江又径固陵城北。昔范蠡筑城于浙江之滨，言可以固守，谓之固陵，今之西陵也。有西陵湖，亦谓之西城湖。湖西有湖城山，东有夏架山，湖水上承妖皋溪而下注浙江。《嘉泰会稽志》：西陵城，在萧山县西一十二里。《方舆胜览》：西兴渡在萧山县西十二里，本名西陵。吴越武肃王以非吉语，改曰西兴。《述异记》：勾践延四方之士，作台于外而馆之。今会稽山有越王台。《一统志》：越王台旧在种山东北，越王勾践登眺之所。宋汪纲复建在山之西麓。



[六]《太平御览》：王羲之云：每行山阴道上，如镜中游。王献之望镜湖澄澈，清流泻注，乃云：“山川之美，使人应接不暇。”



[七]“八月枚乘笔”，用《七发》中八月观涛事，已见前首注。



[八]《晋书》：张翰，吴郡吴人也。任心自适，不求当世，曰：“使我有身后名，不如实时一杯酒。”






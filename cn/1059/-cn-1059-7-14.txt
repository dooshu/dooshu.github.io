○李智

吴中焚尸人亦大有邪术。有李智者，尤精于此。尝操舟出东朱村，见岸上方焚尸，谓同舟者曰：「吾聊戏之。」使一人偃卧，智戟指默诵，咒已，呼其人起坐，则岸上之尸亦坐，使立，则尸亦立，使抱己首，尸亦抱焚尸者之首，旁观人皆惊怖。焚尸者悟曰：「有人作伎俩，欲败吾事耳。」智在舟中忽变色谓诸人曰：「渠不善，尔辈姑避去，吾有以待之。」即趋抱柁而伏。俄闻有声拉然如霹雳，柁为之寸断。智起而喜曰：「免矣。」问其故，云：「本人亦高手，本是为戏，不期便欲相害。若吾术稍劣于彼，适已碎吾首矣。」尝有人从智学，未尽其术而背去。自于他所焚尸，竟日了不焦灼，悟曰：「吾师所为。」赍钱物往拜谢，及还，火须臾便着。 【 都穗说。】


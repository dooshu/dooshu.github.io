【回宋相公〈庠〉谢除司空致仕书〈治平元年十二月〉】

右修启。伏承显奉制书，入膺召节，遂谐归政之请，兼升论道之崇，伏惟庆慰。司空相公道觉天民，学臻圣域。两朝硕望，文武兼资；四海具瞻，缙绅取法。虽欲优游于进退，实系轻重于朝廷。矧初政之日新，方任人而图旧，所以奏封累上，眷遇弥隆。终于雅志之重违，难徇舆情之所惜，耸高风以励偷俗，介眉寿而膺百祥。若贤若愚，以荣以祝，况惟庸懦，早荷知怜。方深欣颂之私，遽辱诲存之厚。感铭之至，敷叙奚周。


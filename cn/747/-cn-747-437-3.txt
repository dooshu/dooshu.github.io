○代路尚书贺登极表

臣某言：臣伏闻陛下以某月日虞奉典册，允升宝位，凡在群生，孰不感庆。中贺。臣闻大人继明，品物皆照，圣人首出，万国咸宁。是以殷宗恭默缵成汤之业；汉明聪哲，继光武之绪。伏惟陛下并离开耀，体乾成德；神武著乎抚军，孝敬形于主鬯。洎受遗嗣政，正位居体，以荷大业，载缉重光，布诏号於华裔，慰人神於遏密。此所以溥天之下，食土之毛，喜踊跃，而不知其止者。臣守职藩镇，不获称贺，瞻望阙庭，无任哀荣之至！


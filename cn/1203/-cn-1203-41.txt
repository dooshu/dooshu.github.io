卷四十一

<集部，词曲类，词选之属，御选历代诗余

钦定四库全书

御选历代诗余卷四十一目录【起六十一字至六十二字】

贺圣朝【又一体】

欧阳炯

前调【又一体】

欧阳炯

玉堂春

晏殊【三首】

南楼令【又一体】

吴文英

系裙腰【又一体】

张先

拨棹子【又一体】

黄庭坚

前调【又一体】

黄庭坚

河传【又一体】

黄庭坚

好女儿【又一体】

杨愼

定风波【又一体】

欧阳炯

阎选

李珣【五首】

欧阳修【六首】

张先【五首】

苏轼【八首】

黄庭坚【五首】

葛胜仲

叶梦得【四首】

陈与义

曾觌

辛弃疾【二首】

张孝祥

陆游

赵君举

吴子孝

前调【又一体】

苏轼

十拍子

晏殊【五首】

晏几道

苏轼

辛弃疾

程垓

陆游

赵善扛

吴子孝

苏幕遮

范仲淹

梅尧臣

张先

苏轼

王观

周紫芝【二首】

周邦彦【三首】

方千里

杨泽民

刘基

明月逐人来

李持正

张元干

临江仙【又一体】

晏几道

赞成功

毛文锡

摊破南乡子

程垓

赵长卿

赵秉文

刘基

金蕉叶【又一体】

柳永

好女儿【又一体】

晏几道【二首】

贺铸【三首】

落灯风

杨慎

御选历代诗余卷四十一目录

钦定四库全书

御选历代诗余卷四十一【起六十一字至六十二字】

司经局洗马掌局事兼翰林院修撰加二级【臣】王奕清奉旨校刋

贺圣朝

【又一体双调六十一字】

贺圣朝　　　　　　　　　　　欧阳炯

忆昔花间初识面红袖半遮妆脸轻转石榴裙带故将纎纎玉指偷捻双凤金线　碧梧桐鏁深深院谁料得两情何日教缱绻羡春来双燕飞到玉楼朝暮相见

前调【又一体】　　　　　　　　　　欧阳炯

忆昔花间相见後只凭纎手暗抛红豆人前不解巧传心事别来依旧辜负春昼　碧罗衣上蹙金绣覩对对鸳鸯空裛泪痕透想韶顔非久终是为伊只恁偷痩玉堂春

【双调六十一字】

玉堂春　　　　　　　　　　　晏　殊

帝城春暖御柳暗遮空苑海燕双双拂扬帘栊女伴相携共绕林间路折得樱桃插髻红　昨夜临明微雨新英徧旧丛宝马香车欲傍西池看触处杨花满袖风

前调　　　　　　　　　　　　晏　殊

後园春早残雪尚蒙烟草数树寒梅欲绽香英小妹无端折尽钗头朶满把金尊细细倾　忆得往年同伴沉吟无限情恼乱东风莫便吹零落惜取芳菲眼下明

前调　　　　　　　　　　　　晏　殊

斗城池馆二月风和烟暖绣户珠帘日影初长玉辔金鞍缭绕沙堤路几处行人映绿杨　小槛朱栏回倚千花浓露香脃管清弦欲奏新翻曲依约林间坐夕阳南楼令

【又一体即唐多令双调六十一字】

南楼令　　　　　　　　　　　吴文英

何处合成愁离人心上秋纵芭蕉不雨也飕飕却道晩凉天气好有明月怕登楼　年事梦中休花空烟水流燕辞归客尚淹留垂柳不萦裙带住谩长是系行舟系裙腰

【又一体双调六十一字】

系裙腰　　　　　　　　　　　张　先

清霜蟾照夜云天朦胧影画勾栏人情纵似长情月算一年年又能得几番圆　欲寄西江题叶字流不到五亭前东池始有荷新绿尚小如钱问何日藕几时莲拨棹子

【又一体双调六十一字】

拨棹子　　　　　　　　　　　黄庭坚

归去来归去来携手旧山归去来有人共对月尊罍横一琴甚处逍遥不自在　闲世界无利害何必向世间甘幻爱与君钓晩烟寒籁蒸白鱼稻饭溪童供笋菜

前调【又一体】　　　　　　　　　　黄庭坚

烟姿媚氷容薄芳蕖嫩隐映新萍池阁撷英人去後清香微绽透真珠帘幕　似无语含情垂彩佩戏芳阴洊许纎鳞相托西风直须爱惜看看浓艶伴秋光零落河传

【又一体双调六十一字自五十一字始体各参差不同唐五代词为多此则始於宋人也】

河传【戏易少游作】　　　　　　　　　黄庭坚

心情老嬾对歌对舞犹是当时眼巧笑靓妆近我衰容华鬓似扶着卖卜算　思量好个当年见催酒催更只怕归期短饮散灯稀背锁落花深院好煞人天不管好女儿

【又一体双调六十一字与别名绣带儿者迥别】

好女儿　　　　　　　　　　　杨　愼

柳似腰肢月似蛾眉看千娇百媚堪怜处有红拂当筵金莲衬步玉笋弹棊　心事一春谁问同心结断肠词叹双鱼不见征鸿远蕉心绿展樱唇红满梅子黄时定风波

【又一体双调六十二字】

定风波　　　　　　　　　　　欧阳炯

暖日闲窗映碧纱小池春水浸晴霞数树海棠红欲尽争忍玉闺深掩过年华　独凭绣牀方寸乱肠断泪珠穿破脸边花邻舍女郎相借问音信教人羞道未还家

前调　　　　　　　　　　　　阎　选

江水沉沉帆影过游鱼到晩透寒波渡口双双飞白鸟烟袅芦花深处隐渔歌　扁舟短棹归兰浦人去萧萧竹径透青莎深夜无风新雨歇凉月露凝珠颗入圆荷

前调　　　　　　　　　　　　李　珣

志在烟霞慕隐沦功成归看五湖春一叶舟中吟复醉云水此时方认自由身　花岛为邻鸥作侣深处经年不见市朝人巳得希夷微妙旨潜喜荷衣蕙带絶纎尘

前调　　　　　　　　　　　　李　珣

十载逍遥物外居白云流水似相於乘兴有时携短棹江岛谁知求道不求鱼　到处等闲邀鹤伴春岸野花香气扑琴书更饮一杯红霞酒回首半鈎新月贴清虚

前调　　　　　　　　　　　　李　珣

又见辞巢燕子归阮郎何事絶音徽帘外西风黄叶落池阁隐莎蛩叫雨霏霏　愁坐算程千万里频跂等闲经岁两心违听鹊凭龟无定意不至泪痕流在画罗衣

前调　　　　　　　　　　　　李　珣

帘外烟和月满庭此时闲坐若为情小阁拥衾残酒醒愁听寒风落叶一声声　惟恨玉人芳信阻云雨屏帷寂寞梦难成斗转更阑心杳杳将晓银釭斜照绮琴横

前调　　　　　　　　　　　　李　珣

鴈过秋空夜未央隔窗烟月鏁莲塘往事岂堪容易想惆怅故人迢逓在潇湘　纵有回文重叠意谁寄解鬟临镜泣残妆沉水香消金鸭冷愁永候虫声接杵声长

前调　　　　　　　　　　　　欧阳修

把酒花前欲问他对花何恡醉顔春到几人能烂赏何况无情风雨等闲多　艶树香丛都几许朝暮惜红愁粉奈情何好是金船浮玉浪相向十分深送一声歌

前调　　　　　　　　　　　　欧阳修

把酒花前欲问伊忍嫌金盏负春时红艶不能旬日看宜算须知开谢只相随　蝶去蝶来犹解恋难见回头还是度年期莫候饮阑花巳尽方信无人堪与补残枝

前调　　　　　　　　　　　　欧阳修

把酒花前欲问公对花何事诉金锺为甚去年春盛处虚度莺声撩乱一场空　今岁春来须爱惜难得须知花面不长红待得酒醒君不见千片不随流水即随风

前调　　　　　　　　　　　　欧阳修

把酒花前欲问君世间何计可留春纵使青春留得住虚语无情花对有情人　任是好花须落去自古红顔能得几时新暗想浮生何事好惟有清歌一曲倒金尊

前调　　　　　　　　　　　　欧阳修

过尽韶华不可添小楼红日下层檐春睡觉来情绪恶寂寞杨花撩乱拂珠帘　早是闲愁依旧在无奈那堪更被宿酲兼把酒送春惆怅甚长恁年年三月病恹恹

前调　　　　　　　　　　　　欧阳修

对酒追欢莫负春春光归去可饶人昨日红芳今绿树巳暮残花飞絮两纷纷　粉面丽姝歌窈窕清妙尊前一任醉醺醺不是狂心贪燕乐自觉年来白髪满头新

前调　　　　　　　　　　　　张　先

素藕抽条未放莲晚蚕将茧不成眠若比相思如乱绪何异两心俱被暗丝牵　暂见欲归皆是恨莫问有情谁信道无缘正是中秋云外月皎洁不团圆待几时圆

前调　　　　　　　　　　　　张　先

碧玉箆扶坠髻云杏黄衫子退红裙妆様巧将花草竞相并要教人意胜於春　酒眼茸茸香拂面乍见丹青宁是镜中真自是有情偏小小向道江东谁信更无人

前调【赠杨内翰元素】　　　　　　　　　张　先

浴殿词臣亦议兵禁中颇牧党羌平诏卷促归难自缓溪馆彩花千数酒泉清　春草未青秋叶暮客去一家行色万家情可恨黄莺相识晩望断湖边亭上不闻声

前调【送子瞻】　　　　　　　　　　张　先

谈辨才踈堂上兵画船齐岸暗潮平万乘鞾袍曾好问须信文章传口齿牙清　三百寺应游未徧还算湖山风物岂无情不独渠丘歌叔度行路吴謡终日有余声

前调【霅溪席上】　　　　　　　　　　张　先

西阁名臣奉诏行南牀吏部锦衣荣中有瀛仙宾与主相遇平津选首更神清　溪上玉楼同宴喜欢醉对堤杯叶惜秋英尽道贤人聚吴分试问也应傍有老人星

前调　　　　　　　　　　　　苏　轼

两两轻红半晕腮依依独为使君回若道使君无此意何为双花不向别人开　但看低昂烟雨里不巳劝君休诉十分杯更问尊前狂副使来岁花开时节与谁来

前调【沙湖道中遇雨】　　　　　　　　　苏　轼

莫听穿林打叶声何妨吟啸且徐行竹杖芒鞵轻胜马谁怕一蓑烟雨任平生　料峭春风吹酒醒微冷山头斜照却相迎回首向来潇洒处归去也无风雨也无晴

前调【括杜牧诗】　　　　　　　　　　苏　轼

与客携壶上翠微江涵秋影鴈初飞尘世难逢开口笑年少菊花须插满头归　酩酊但酬佳节了云峤登临不用怨斜晖古往今来谁不老多少牛山何必泪沾衣

前调　　　　　　　　　　　　苏　轼

莫怪鸳鸯绣带长腰轻不胜舞衣裳薄幸只贪游冶去何处垂杨系马恣轻狂　花谢絮飞春又尽堪恨断弦尘管伴啼妆不信归来但自看怕见为郎憔悴却羞郎

前调【送元素】　　　　　　　　　　苏　轼

千古风流阮步兵平生游宦爱东平千里远来还不住归去空留风月照人清　红粉尊前深懊恼知道怎生留得许多情记得明年花絮乱须看泛西湖是断肠声

前调【墨竹】　　　　　　　　　　苏　轼

雨洗娟娟嫩叶光风吹细细绿筠香秀色乱侵书幌晩帘卷清阴微过酒尊凉　人画竹身肥拥肿何用先生落笔胜萧郎记得小轩岑寂夜廊下月和踈影上东墙

前调【後六客词】　　　　　　　　　　苏　轼

月满苕溪照夜堂五星一老闘光芒十五年间真梦里何事长庚对月独凄凉　绿鬓苍顔同一醉还是六人吟啸水云乡宾主谈锋谁得似看取曹刘今对两苏张

前调【王定国歌儿】　　　　　　　　　苏　轼

常羡人间琢玉郎天教分付点酥娘自作清歌传皓齿风起雪飞炎海变清凉　万里归来顔愈少微笑时时犹带岭梅香试问岭南应不好却道此心安处是吾乡

前调【次高左藏韵】　　　　　　　　　黄庭坚

万里黔中一漏天屋居终日似乘船及至重阳天也霁催醉鬼门关近蜀江前　莫笑老翁犹气岸君看几人白髪上华颠戏马台前追两谢驰射风情犹拍古人肩

前调　　　　　　　　　　　　黄庭坚

把酒花前欲问溪问溪何事晩声悲名利往来人尽老谁道溪声千古有休时　且共玉人斟玉醑休诉笙歌一曲黛眉低情似长溪长不断君看水声东去月轮西

前调　　　　　　　　　　　　黄庭坚

小院难图暮雨期清欢浑待赏花时到得春来君却去相误不须言语泪双垂　密约尊前难嘱付偷顾手搓金橘歛双眉庭榭清风明月媚须记归时莫待杏花飞

前调　　　　　　　　　　　　黄庭坚

歌舞阑珊褪晩妆主人情重更留汤冠帽欹斜辞醉去还住玉人纎手自磨香　又得尊前聊笑语如许短歌宜舞小红裳宝马促归朱户闭人睡夜来应恨月侵牀

前调　　　　　　　　　　　　黄庭坚

墙上夭桃簌簌红巧随轻絮入帘栊自是芳心贪结子翻使惜花人恨五更风　露萼鲜浓妆脸靓相映隔年情事此门中粉面不知何处在无奈武陵流水卷春空

前调　　　　　　　　　　　　葛胜仲

共喜新凉大火流一声水调听歌头况有修蛾兼粉领佳景谢公兴不碍清游　平昔短檠真浪漫气岸老来都向酒杯收云水光中修禊事犹记转头不觉巳三秋

前调【始见青梅】　　　　　　　　　　叶梦得

破萼初惊一点红又看青子映帘栊氷雪肌肤谁复见清浅尚余踈影照晴空　惆怅年年桃李伴肠断秪应芳信负东风待得微黄春亦暮烟雨半和飞絮作蒙蒙

前调　　　　　　　　　　　　叶梦得

渺渺空波下夕阳睡痕初破水风凉过雨归云留不住何处远村烟树半微茫　莫笑经年人老矣归计得迟留处也何妨老子兴来殊不浅帘卷更邀明月坐空牀

前调　　　　　　　　　　　　叶梦得

千步长虹跨碧流两山浮影转螭头付与诗人都緫领风景更逢仙客下瀛洲　嫋嫋凉风吹汗漫平岸遥空新卷绦河收却怪嫦娥真好事须记探支明月作中秋

前调　　　　　　　　　　　　叶梦得

斜汉初看素月流坐惊金饼出云头华髪萧然吹素领光景何妨分付属沧洲　莫待霜花飘烂漫苹岸更凭佳句尽拘收解与破除消万事犹记一尊同得二年秋

前调【重阳】　　　　　　　　　　陈与义

九日登高有故常随晴随雨一传觞多病题诗无好句孤负黄花今日十分黄　记得眉山文翰老曾道四时佳节是重阳江海满前怀古意谁会阑干三抚独凄凉

前调【赏牡丹席上走笔】　　　　　　　　曾　觌

上苑穠芳初雨晴香风嫋嫋泛轩楹犹记洛阳开小宴娇面粉光依约认倾城　流落江南重此会相对金蕉蘸甲十分倾怕见人间春更好向道如今老此尚多情

前调【暮春漫兴】　　　　　　　　　　辛弃疾

少日春怀似酒浓插花走马醉千锺老去逢春如病酒惟有茶瓯香篆小帘栊　卷尽残花风未定休恨花开原自要春风试问春归谁得见飞燕来时相遇夕阳中

前调【赋杜鹃花】　　　　　　　　　　辛弃疾

百紫千红过了春杜鹃声苦不堪闻却解啼教春小住风雨空山招得海棠魂　恰似蜀宫当日女无数猩猩血染赭罗巾毕竟花开谁作主记取大都花属惜花人

前调　　　　　　　　　　　　张孝祥

铃索收声夜未央起寻花影步回廊莫道岭南春更暖君看梅花如雪月如霜　见说墙西歌吹好窈窕玉人遶座劝飞觞老子婆娑成独冷谁省自挑寒灺自添香

前调【进贤道上见梅赠王伯夀】　　　　　　　陆　游

欹帽垂鞭送客回小桥流水一枝梅忙里逢春都不记谁谓幽香却解逐人来　安得身闲频置酒擕手与君看到十分开少壮相从今雪鬓因甚流年羁恨两相催

前调　　　　　　　　　　　　赵君举

不是无心惜落花落花无意恋春华昨日盈盈枝上笑谁道今朝吹去落谁家　把酒临风千种恨难问梦回云散见无涯妙舞清歌谁是主回顾高城不见夕阳斜

前调　　　　　　　　　　　　吴子孝

阵阵东风变物华小园春色烂无涯二月巳深才有杏相映一枝红艶插乌纱　花遇开时堪宴乐满酌只因花好早还家世上浮云皆是累何事平章长负一栏花

前调【又一体】　　　　　　　　　　苏　轼

好睡慵开莫厌迟自怜氷脸不宜时偶作小红桃杏色闲雅尚余孤痩雪霜姿　休把闲心随物态何事酒生微晕隐瑶肌诗老不知梅骨在吟咏更看緑叶与青枝十拍子

【一名破阵子本唐教坊乐以此词一唱十拍因以名调双调六十二字】

十拍子　　　　　　　　　　　晏　殊

燕子来时新社梨花落後清明池上碧苔三四点叶底黄鹂一两声日长飞絮轻　巧笑东邻女伴采桑径里逢迎疑怪昨宵春梦好元是今朝闘草赢笑从双脸生

前调　　　　　　　　　　　　晏　殊

海上蟠桃易熟人间好月长圆惟有擘钗分钿侣离别长多会面难此情须问天　蜡烛到明垂泪熏炉尽日生烟一点凄凉愁絶意谩道秦筝有賸弦何曾为细传

前调　　　　　　　　　　　　晏　殊

燕子欲归时节高楼昨夜西风求得人间成小会试把金尊傍菊丛歌长粉面红　斜日更穿帘幕微凉渐入梧桐多少襟怀言不尽写向蛮笺曲调中此情千万重

前调　　　　　　　　　　　　晏　殊

忆得去年今日黄花巳满东篱曾与玉人临小槛共折香英泛酒卮长条插鬓垂　人貌不应迁换珍丛又覩芳菲重把一尊寻旧径所惜光阴去似飞风飘露冷时

前调　　　　　　　　　　　　晏　殊

湖上西风斜日荷花落尽红英金菊满丛珠颗细海燕辞巢翅羽轻年年岁岁情　美酒一杯新熟高歌数阕堪听不向尊前同一醉可奈光阴似水声迢迢去未停

前调　　　　　　　　　　　　晏几道

柳下笙歌庭院花间姊妹秋千记得青楼当日事写向红牎夜月前凭谁寄小莲　绦蜡等闲陪泪吴蚕到了纒绵绿鬓能供多少恨未肯无情比断弦今年老去年

前调　　　　　　　　　　　　苏　轼

白酒新开九醖黄花巳过重阳身外傥来都似梦醉里无何即是乡东坡日月长　玉粉旋烹茶乳金虀新捣橙香强染霜髭扶翠袖莫道狂夫不解狂狂夫老更狂

前调　　　　　　　　　　　　辛弃疾

宿麦畦中雉雊柔桑陌上蚕生骑火须防花月暗玉兔长携彩笔行隔墙人笑声　莫说弓刀事业依然诗酒功名千载图中今古事万石溪头长短亭小塘风浪平

前调　　　　　　　　　　　　程　垓

小小红泥院宇深深翠色屏帏簇定熏炉酥酒软门外东风寒不知恰疑三月时　钗影半欹绿子歌声轻度红儿醉里不愁更漏断更要梅花看几枝起来霜月低

前调　　　　　　　　　　　　陆　游

看破空花尘世放教昨梦浮名蜡屐登山真率饮筇杖穿林自在行身闲心太平　料峭余寒犹力廉纎细雨初晴苔纸闲题溪上句菱唱遥闻烟外声与君同醉醒

前调　　　　　　　　　　　　赵善扛

柳絮飞时绿暗荼蘼开後春酣花外青帘迷酒思陌上晴光收翠岚佳辰三月三　解佩人逢游女踏青草闘宜男醉倚画栏栏槛北梦遶清江江水南飞鸾与共骖

前调　　　　　　　　　　　　吴子孝

莎径都无尘土槐池小学蓬瀛画阁帘垂修竹映翠岫云迷曲涧萦香烧闻玉笙　雨霁云翻花影月明鹤和泉声水隔尘凡千尺碧天付清闲两鬓青钓台人不争苏幕遮

【一名鬓云松双调六十二字苏幕遮本西域妇人饰唐吕元济言浑脱骏马胡服名曰苏幕遮张说有苏幕遮诗云是海西歌舞盖本其国舞人之饰後隶教坊因以名词调也】

苏幕遮　　　　　　　　　　　范仲淹

碧云天红叶地秋色连波波上寒烟翠山映夕阳天接水芳草无情更在斜阳外　黯乡魂追旅思夜夜除非好梦留人睡明月楼高休独倚酒入愁膓化作相思泪

前调　　　　　　　　　　　　梅尧臣

露堤平烟墅杳乱碧萋萋雨後江天晓独有庾郎年最少窣地春袍嫩色宜相照　接长亭迷远道堪怨王孙不记归期早落尽梨花春又了满地残阳翠色和烟老

前调　　　　　　　　　　　　张　先

柳飞緜花萼少镂板音清浅发江南调斜日两竿留碧草马足重重又近青门道　去尘浓人散了回首旗亭渐渐红裳小莫讶安仁头白早天若有情天也终须老

前调【咏选仙图】　　　　　　　　　　苏　轼

暑笼晴风解愠雨後余清暗袭衣裾润一局选仙逃暑困笑指尊前谁向清霄近　整金杯轮玉笋凤驾鸾车谁敢争先进重五休言陞最紧纵有碧油到了输堂印

前调　　　　　　　　　　　　王　观

尽思量还尀耐为甚当时故故相招买早是幽欢多障碍更遣分飞脉脉如天外　有心怜无计奈两处厌厌一点虚恩爱独上小楼临暮霭凭暖朱阑此意无人会

前调　　　　　　　　　　　　周紫芝

水傍边山尽处唤取云来共我山头住分得一江风共雨满院芙蓉更听红妆舞　趁霜晴闲独步那里烟邨有个梅花树小径斜穿来又去醉後知他有甚青云路

前调　　　　　　　　　　　　周紫芝

老相邀山作伴千里西来始识庐山面爱酒扬雄浑不管天与邻翁来慰穷愁眼　似惊鸿吹又散画舸横江望断江南岸地角天涯无近远一阕清歌且放梨花满

前调　　　　　　　　　　　　周邦彦

陇云沉新月小杨柳梢头能有春多少试着罗裳寒尚峭帘卷青楼占得东风早　翠屏深香篆袅流水落花不管刘郎到三叠阳关声渐杳断雨残云只怕巫山晓

前调　　　　　　　　　　　　周邦彦

鬓云松眉叶聚一阕离歌不为行人驻檀板停时君看取数尺鲛绡半是梨花雨　鹭飞遥天尺五凤阁鸾坡看即飞腾去今夜长亭临别处断梗飞云尽是伤情绪

前调　　　　　　　　　　　　周邦彦

燎沉香销溽暑鸟雀呼晴侵晓窥檐语叶上初阳乾宿雨水面青圆一一风荷举　故乡遥何日去家住吴门久作长安旅五月渔郎相忆否小楫轻舟梦入芙蓉浦

前调　　　　　　　　　　　　方千里

扇留风氷却暑夏木阴阴相对黄鹂语薄晚轻阴还阁雨远岸烟深彷佛菱歌举　燕归来花落去几度逢迎几度伤羇旅油壁西陵人识否好约追凉小檥蒹葭浦

前调　　　　　　　　　　　　杨泽民

日烘晴风却暑帘幕中间紫燕呢喃语嫩竹新荷初沐雨曲槛幽轩四面明牎举　夏初临春又去不愿封侯只怕为羇旅溪上故人无恙否欲唱菱歌发棹归南浦

前调　　　　　　　　　　　　刘　基

雨萧萧风嫋嫋柔梦相牵不觉春牎晓鴈到衡阳回去了镜里离鸾独对琴台老　楚天长秦树杳山蹙愁眉江学回肠绕满地苍烟连碧草弱水三千人隔蓬莱岛明月逐人来

【双调六十二字】

明月逐人来　　　　　　　　　李持正

星河明澹春来深浅红莲正满城开徧禁街行乐暗尘香拂面皓月随人近远　天半鳌山光动凤楼西观东风静珠帘不卷玉辇待归云外闻弦管认得宫花影转

前调　　　　　　　　　　　　张元干

花迷珠翠香飘罗绮帘旌外月华如水暖红影里谁会王孙意最乐昇平景致　长记宫中五夜春风鼓吹游仙梦轻寒半醉凤帏未暖归去浓熏被更问阴晴天气临江仙

【又一体双调六十二字】

临江仙　　　　　　　　　　　晏几道

东野亡来无丽句于君去後少交亲近思往事好沾巾白头王建在犹见咏诗人　学道深山空自老留名千载不干身酒筵歌席莫辞频争如南陌上占取一年春赞成功

【双调六十二字】

赞成功　　　　　　　　　　　毛文锡

海棠未拆万点深红香包缄结一重重似含羞态邀勒春风蜂来蝶去任遶芳丛　昨夜微雨飘洒庭中忽闻声滴井边桐美人惊起坐听晨钟快教折取戴玉珑璁摊破南乡子

【双调六十二字一名青杏儿一名似娘儿亦名促拍山花子】

摊破南乡子　　　　　　　　　程　垓

休赋惜春诗留春住说与人知一年巳负东风痩说愁说恨数时数刻只望归期　莫怪杜鹃啼真个也唤得人归归来休恨花开了梁间燕子且教知道人也双飞

前调　　　　　　　　　　　　赵长卿

橘绿与橙黄近小春巳过重阳晚来一霎霏微雨单衣渐觉西风冷也无限情伤　孤馆最凄凉天色儿不耐恓惶离愁一枕灯残後睡来不是行行坐坐月在回廊

前调　　　　　　　　　　　　赵秉文

风雨替花愁风雨罢花也应休劝伊莫惜花前醉今年花谢明年花谢白了人头　乘兴两山瓯拣溪山好处追游但教有酒身无事有花也好无花也好选甚春秋

前调　　　　　　　　　　　　刘　基

独自倚阑干西风起玉宇清寒夜深月转长河曲踈萤度竹吟蛩依草凉露漙漙　闲把素琴弹氷弦上商冷宫残万牛不挽东流水悠悠碧落茫茫云海叠叠忧端金蕉叶

【又一体双调六十二字】

金蕉叶　　　　　　　　　　　柳　永

厌厌夜饮平阳第添银烛旋呼佳丽巧笑难禁艶歌无间声相继凖拟幕天席地　金蕉叶泛金波霁未更阑巳尽狂醉就中有个风流暗向灯光底恼徧两行珠翠好女儿

【又一体双调六十二字】

好女儿　　　　　　　　　　　晏几道

緑徧西池梅子青时尽无端尽日东风恶更霏微细雨恼人离恨满路春泥　应是行云归路有闲泪洒相思想旗亭望断黄昏月又依前误了红笺香信翠袖欢期

前调　　　　　　　　　　　　晏几道

酌酒殷勤尽更留春忍无情便赋余花落待花前细把一春心事问个人人　莫似花开还谢愿芳意且常新倚娇红待得欢期定向水沉烟底金莲影下睡过佳辰

前调　　　　　　　　　　　　贺　铸

车马匆匆会国门东信人间自古销魂处指红尘此道碧波南浦黄叶西风　候馆娟娟新月从今夜与谁同想深闺独守空牀思但凭占镜鹊悔分钗燕长望书鸿

前调　　　　　　　　　　　　贺　铸

才色相怜难偶当年屡逢迎几许纒绵意记秋千架底摴蒱局上祓禊池边　收贮一春幽恨细书徧砑绫笺算蓬山未抵屏山远奈碧云易合彩霞深闭明月光圆

前调　　　　　　　　　　　　贺　铸

绮绣张筵粉黛争妍记六朝旧数闺房秀有长圆璧月永新琼树随步金莲　不减丽华标韵更能唱想夫怜认情通色授纒绵处似灵犀一点吴蚕八茧汉柳三眠落灯风

【调始於杨慎以词中首句名之也双调六十二字】

落灯风　　　　　　　　　　　杨　愼

柳外落灯风乍起杏靥梅钿纷堕蕊彩架阁秋千红绳紧香尘满地春一分休矣　银塘初暖湔裙水催莫愁兰舟遥檥沽酒趁梨花听双歌温柔乡里且住为佳耳

御选历代诗余卷四十一








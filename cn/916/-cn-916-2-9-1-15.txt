【长歌行】

〖事文《类聚》引作颜延年诗。〗

青青园中葵。朝露待（李善本《文选》作行。六臣本注云。善作行字。）日晞。阳春布德泽。万物（《书钞》作里。）生光辉。（《文选》作晖。《御览》、文章正宗同。）常恐秋节至。焜黄华叶（李善本《文选》作蕊。）衰。百川东到海。何时复西归。少壮不努力。老大徒（李善本《文选》作乃。《文选》注同。六臣本注云。善作乃字。）伤悲。（《文选》注或作悲伤。○《文选》二十七。《类聚》四十二。《乐府诗集》三十。文章正宗二十九。《诗纪》六。又《书钞》百五十四引辉一韵。《文选》四十三与吴质书注引悲一韵。《文选》四十五秋风辞注引伤一韵。《御览》二十引晞、晖二韵。事文《类聚》前集六引辉一韵。）


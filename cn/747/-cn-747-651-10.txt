○进西北边图状

《京西京北州镇烽戍道路等图》一面。

右，臣先画《圣唐西极图》三面，草本并毕，伏候面自奏论，方拟进呈。前月十一日於思政殿面奉圣旨云，诸家所进《河陇图》，勘验皆有差异，并检寻近日烽、镇、城、堡不得，令臣所画，稍须精详。伏缘臣先画《西极图》，疆界阔远，郡国繁多，若烽、镇、馆驿尽言，即山川榜帖太密，恐烦圣览，不甚分明。愚臣数日之间，别画一《京西京北州镇烽戍道路等图》已毕，纤毫必载，尺寸无遗。若边上奏报烟尘，陛下便可坐观处所。若欲验臣此图与诸家所进何如，伏乞圣明於南衙及北军中召取一久任边将者，或於中使内有经过连上校熟者，宣示其道，辨别精粗，即知臣愚一一皆有依凭，不敢妄加增减。其《圣唐西极图》三本，伏缘经略意大事须面自陈，伏恐次及降诞务繁，未敢进状候对。其《京西京北镇烽戍道路等图》并《序》，谨随状进呈。


老态

齿如强留客，虽住无久理；目如新募兵，临敌乌可使？



齿废疏粱肉，目涩屏书史，浮世真几何，老态遽如此！

啜粥习安坐，用短亦自喜。



作诗记吾衰，聊用调稚子。



老态

破榼愁春近，空囷畏日长。



头风便菊枕，足痹倚藜床。



冉冉残年逼，悠悠万事忘。

有儿堪晤语，无客亦何妨。



老态

寡欲贫何损，无才老更宜。



挂墙多汉刻，插架半唐诗。



饭已频摩腹，儿来暂解颐。



尚悲吴蜀远，未免故人思。




119　蕭方等三十國春秋　綱目引方等論誤削等字


蕭方等，梁元帝子，爲三十國春秋，以晉爲主，附列劉淵以下二十九國。此通志藝文略之説。通鑑晉安帝元興三年，引方等論，綱目但云蕭方，誤削「等」字。

【全云】「方等」二字出佛書。

【元圻案】通鑑引蕭方等論曰：「夫蛟龍潛伏，魚蝦褻之。是以漢高赦雍齒，魏武免梁鵠，安可以布衣之嫌而成萬乘之隙也！」綱目所引蕭方論與通鑑同。〇梁書世子傳：「忠壯世子方等，字實相，世祖長子也。注後漢書，未就。所撰三十國春秋及静住子，行於世。」〇顔氏家訓風操篇：「父母疾篤，醫雖賤雖少，則涕泣而拜之，以求哀也。梁元帝在江州，嘗有不豫，世子方等親拜中兵參軍李猷焉。」太平御覽六百十載方等三十國春秋曰：「漢大將軍東平王約，漢王聰戲之曰：『汝誦何書？味何句也？』約曰：『臣誦孝經，每詠「身體髮膚，受之父母，不敢毁傷」，至於「在上不驕，高而不危」，未嘗不反覆誦之。』聰大悦。」三十國春秋今已不傳，記此二條，其人其書，猶可得其仿佛。






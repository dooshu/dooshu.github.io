胡寅　送黄权守归八桂三首

展骥官良是，凭熊职未专。

中和已成颂，清净岂无传。

楼雘环新堞，丁黄溢旧编。

圣朝方考绩，华宠颁宣。

胡寅

胡寅　送黄权守归八桂三首

乐物覉栖伴，筋骸放逐余。

自甘门有雀，宁叹食无鱼。

倾盖情文腆，投醪笑语舒。

晚途多感慨，赖此得时祛。

胡寅

胡寅　送黄权守归八桂三首

雨岸溪纹蹙，风亭柳带萦。

借留无上策，送别有兼程。

望杳云间旆，班余野外荆。

路从簪玉去，增我故山情。

胡寅


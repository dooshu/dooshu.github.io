133　樹之風聲證史


衞石碏以義厲一國，事見隱公四年左傳。而甯武子、蘧伯玉之類萃焉；晉趙衰以遜化一國，事見僖公二十七年左傳。而知莊子、范文子之賢繼焉。故曰：「樹之風聲。」

【元圻案】吕成公左氏傳説一：「衞之亂，石碏以身徇國，定亂討賊，維持社稷。而其後有史鰌、蘧瑗之徒出來，故季札有『衞多君子』之言，發源蓋始於此。」又卷四〔一〕：「晉國人材之盛，皆出於狐、趙。初使狐偃將上軍，則讓於狐毛而佐之；命趙衰爲卿，則讓於欒枝、先軫。及先軫死，復使先且居將中軍，又佐之，至臼季見冀缺於田野之間，其夫婦敬相待如賓。以此見非特朝廷如此相遜，而田野之間亦莫不皆然。一國皆有推賢讓能之風，趙衰、狐偃倡之也。直至悼公時〔二〕，范宣子讓，其下皆讓，其波流之及，直至如此，晉之霸業所以長久。」〇唐薛登上疏曰：「冀缺以禮讓升朝，則晉人知禮；文翁以儒林奬俗，則蜀士多賢。」亦此意。

〔一〕「卷四」，原作「卷三」；「悼公」，原作「景公」，皆據四庫本左氏傳説卷四僖公改。

〔二〕「卷四」，原作「卷三」；「悼公」，原作「景公」，皆據四庫本左氏傳説卷四僖公改。






○请御注经内外传授状

右：臣等今日於九龄处，伏见集贤院奉注御敕前件，经墨敕批答，兼九龄说。睿思幽赞，元关洞辟，微言奥旨，廓然昭畅。臣等近识，暗於大道，粗闻九龄此传，便若已有所得，欣戴感悦，诚不克任。伏惟陛下天纵无方，有来斯应，万殊一贯，三教同归。伏望降出御本，使内外传授，则冀明积劫之重昏，纳群迷於正觉。朝闻夕死，尚不足吝，顾此轻生，於焉何幸？臣等不胜忭跃之至。


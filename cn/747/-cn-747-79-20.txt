○授郑涯山南东道节度使制

门下：王者之於元老硕臣，优敬为大，苟有系（一作烦）於庶务，则思尊以宠章。中外迭居，眷惟佥属，文武二柄，揭而授之。况弄印之威望已行，泪碑之风流未远，将畴茂绩，以继昔贤。金紫光禄大夫御史大夫上柱国荥阳郡开国公食邑三千户郑涯，鹓鸑瑞时，玙璠希代，监澈止水，气融冬曦。声尘独迈於轩裳，符彩迥高於伦列，多士程准，大朝羽仪，礼容全备於身文，和易雅彰於心术。自承明晓对，建礼晨趋，参密命於北门，演纶言於西掖。相如雄丽，咸推视草之工；孔光庄重，空闻言树之诫。屡解交（疑）於都座，兼尹正於二原，会府功著於弥纶，神州政传於表则。洎登车按部，仗节总戎，移风有佩犊之谣，洁己有挂鱼之操。轻裘缓带，而师律以贞，投壶雅歌，而氓俗自泰。属者干旄入觐，宣室对扬，掌地征而天府既饶，执邦宪而朝纲载肃。朕以汉皋巨屏，岘首名都，将镇上游，必资全德。是命辍於副相，委以专征，仍兼揆路之荣，以示启行之贵。敬践乃位，时惟懋哉！可检校尚书右仆射守襄州刺史御史大夫充山南东道节度使管内观察处置等使，散官勋封如故。主者施行。


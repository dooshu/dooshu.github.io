◇诏高车使者慕容坦

卿远据沙外，频申诚款，览揖忠志，特所钦嘉。蠕蠕、厌哒与吐谷浑所以交通者，皆路由高昌国，掎角相接。今高昌内附，遣使迎引，蠕蠕既与吐谷浑往来路绝，奸势亦沮，于卿彼蕃，便有所益。行途经由，宜相供俟，不得妄令群小，敢有陵犯，拥塞王人，罪在不赦。（《魏书·高车国传》。诏使者慕容坦赐弥俄突杂采六十匹，世祖诏。又见《通典》一百九十七。）


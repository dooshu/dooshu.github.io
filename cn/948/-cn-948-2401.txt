陆游　遣怀

许国区区不自胜，秋风空羡下韝鹰。

青云夜叹初心误，白发朝看一倍增。

积愤有时歌易水，孤忠无路哭昭陵。

头颅自揣今如此，尚欲闲寻紫阁僧。

陆游

陆游　遣怀

秋风策策冷吹衣，谢病经年昼掩扉。

绝世本来希独立，刺天不复计群飞。

细思万古名何用，太息九原谁与归？

葬近要离非素意，富春滩畔有苔矶。

陆游

陆游　遣怀

暮年世事转悠悠，揽涕凄然类楚囚。

不道浑无排遣处，病观周易闷梳头。

陆游

陆游　遣怀

宽袂新裁大布裘，低篷初买小渔舟。

旧交只有青山在，壮志皆因白发休。

漫道卧罴吞貉子，安能淅米向矛头？

山园芋栗秋方熟，一饱今知本易谋。

陆游

陆游　遣怀

山泽荒寒外，门庭寂寞中。

厌闻鸠唤雨，常羡鹊知风。

逆境嗟行遍，闲愁幸扫空。

今晨有奇事，箫鼓赛年丰。







卷225

陆游

陆游　遣怀

息倦登耕陇，乘闲弄钓舟。

安能书咄咄，且复送悠悠。

穷巷谁来往，村醪自献酬。

何妨晏平仲，岁晚一狐裘。

陆游

陆游　遣怀

穷每占周易，闲惟读楚骚。

病随灾渐退，嬾与拙相遭。

投枕灯初上，披衣日已高。

清愁亦可剪，无处买并刀。

陆游

陆游　遣怀

风月资吟啸，渔樵约往还。

贫犹能酿酒，病不废游山。

乱石卧牛马，流泉鸣佩环。

豁除羁旅日，犹有半生闲。

陆游

陆游　遣怀

有志师千载，无方起九原。

山园菜常瘦，村店酒多浑。

衰疾形诗句，穷愁入梦魂。

傍观任嘲笑，吾道始应尊。

陆游

陆游　遣怀

云族初疑雨，风生忽快晴。

半窗松竹影，绕舍鸟乌声。

看剑心犹壮，开书眼渐明。

余年真已矣，不复问君平。

陆游


39　伊川言汝輩且取他長處　孟子論二子之勇委婉　養忠厚革澆浮之論甚善


祁寬問和静尹先生曰：「伊川謂歐陽永叔如何？」先生曰：「前輩不言人短，每見人論前輩，則曰：『汝輩且取他長處。』」吕成公與朱文公論胡子知言書曰：「孟子論孟施舍、北宫黝曰：『二子之勇，未知其孰賢，然而孟施舍守約也。』所以委曲如此者，以其似曾子、子夏而已。若使正言聖門先達，其敢輕剖判乎？」文公答曰：「和静之言，當表而出之。」

【元圻案】書録解題儒家類：「尹和靖語録四卷，馮忠恕、祁寬居之、吕堅中崇實所録尹焞彦明語。」〇朱子答吕成公别紙云：「養忠厚、革澆浮之論甚善，要當以此爲主，而剖析精微之功，自不相妨耳。和靖録中謂伊川未嘗言前輩之短，此意甚善。和靖之言，當表而出之。」






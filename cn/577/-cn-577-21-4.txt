读杜工部诗集序


孙仅

叙曰：五常之精，万象之灵，不能自文，必委其精、萃其灵于伟杰之人，以涣发焉。故文者，天地真粹之气也，所以君五常、母万象也。纵出横飞，疑无涯隅，表乾里坤，深入隐奥。非夫腹五常精，心万象灵，神合冥会，则未始得之矣。夫文各一，而所以用之三，谋、勇、正之谓也。谋以始意，勇以作气，正以全道。苟意乱思率，则谋沮矣；气萎体瘵，则勇丧矣；言蒭辞芜，则正寒矣。是三者迭相羽翼，以济乎用也。备则气淳而长，剥则气散而涸。中古而下，文道繁富。风若周，骚若楚，文若西汉，咸角然天出，万世之衡轴也。后之学者，瞽实声正，不守其根，而好其枝叶，由是日诞月艳，荡而莫返。曹、刘、应、杨之徒唱之，沈、谢、徐、庾之徒和之，争柔斗葩，联组擅绣，万钧之重，烁为锱铢，真粹之气，殆将灭矣。洎夫子之为也，剔陈梁，乱齐宋，抉晋魏，潴其淫波，遏其烦声，与周、楚、西汉相准的。其夐邈高耸，则若凿大虚而嗷万籁；其驰骤怪骇，则若仗天策而骑箕尾；其首截峻整，则若俨钩陈而界云汉。枢机日月，开阖雷电，昂昂然神其谋，挺其勇，握其正，以高视天壤，趋入作者之域，所谓真粹气中人也。公之诗，支而为六家：孟郊得其气焰，张籍得其简丽，姚合得其清雅，贾岛得其奇僻，杜牧、薛能得其豪健，陆龟蒙得其赡博，皆出公之奇偏尔，尚轩轩然自号一家，爀世烜俗。后人师儗不暇，矧合之乎。风骚而下，唐而上，一人而已。是知唐之言诗，公之余波及尔。於戏！以公之才，宜器大任，而颠沛寇虏、汩没蛮夷者，屯于时耶？戾于命耶？将天嗜厌代，未使斯文大振耶？虽道振当世，而泽化后人，斯不朽矣。因览公集，辄泄其愤以书之。






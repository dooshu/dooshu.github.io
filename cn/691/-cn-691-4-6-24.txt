◎蛇报

吴县乡民某，有往穹窿山进香者，见舟子击一小蛇，某在旁戏语曰："蛇能索命，击之者往往不祥。"语毕，径避去，亦不救也。是夜，梦有一蛇人立而言曰："见死不救，何忍心耶？"遂以尾击其腮而醒，觉而齿痛异常，忽出黑血数升，延医视之，曰："此蛇毒也。"医治半载始痊，而家资因以荡然矣。按此事亦小，然推见死不救之心，则何所不至，其得蛇报亦宜矣。


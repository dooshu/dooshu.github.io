代参政冯侍郎谢表

臣某言近奉明恩荐加茂渥寻奉章而固让辱优诏之下临备谕宸慈靡收成命仰高穹而局蹐俯深谷以凌兢祗荷宠灵岂任荣感臣某中谢伏念臣学慙稽古才谢适时无丘园耿介之姿滥乡里贤能之选自策名於仕籍谬接武於朝伦就列七人曾乏诤臣之誉颁条万里蔑闻循吏之称庆属重熙恩隆慎柬由郎曹而振迹预宪署之提纲未踰期岁之间更践中枢之地掌铨衡之品藻莫叙九流奉清宴之论思无禆三接便参机务莫济於忧勤俄贰台司愈慙於尸旷虽复罄寸长而自效展四体以从公在砥砺以空勤实弥纶之无状顾星霜之屡改盖尘露之未伸荐膺加等之文深黩大中之训今者夏官掌武骤进於崇资井赋真封更隆於异数以无功而受赏谅有识以腾嗤徒坚难夺之诚莫寝已行之诏当汉宣贡实之际颇玷於至公念周任陈力之言益惊於非据虽俯仰而受命固殒越以交怀此盖伏蒙尊号皇帝陛下道极包荒仁非求备特恕妨贤之咎弥敦注意之私敢不警策疲驽揣摩铅钝尽瘁事国励夙夜匪懈之诚竭节当官佐天地财成之化庶倾勤拙少答高明


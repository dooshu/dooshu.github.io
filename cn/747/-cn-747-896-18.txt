○天机

善而福，不善而灾，天之道也。用则行，不用则否，人之道也。天道之反，有水旱残贼之事。人道之反，有诡谲权诈之事。是八者谓之机也。机者，盖天道人道一变耳，非所以悠久也。苟天无机也，则当善而福，不善而灾，又安得饥夷齐而饱盗跖？苟人无机也，则当用则行，不用则否，又何必拜阳货而劫卫使？是圣人之变合於其天者，不得已而有也。故曰机。


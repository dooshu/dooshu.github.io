◎刘辰翁大

须溪大词後阕云："休回首，都门路。几番行晚，个个阿娇深贮，而今断烟细雨。"说春寒至此，大有深味。兰陵王首句云："送春去。春去人间无路。"九字悲绝。换头云："春去谁最苦，但箭雁沉连，梁燕无主。杜鹃声里长门暮。"此四句凄清何减夜猿。後段云："春去尚来否。正江令恨别，庾信愁赋。苏堤尽日风和雨。叹神游故国，花看前度。人生流落，顾孺子，共夜语。"其词悠扬悱恻，即以为小雅楚骚可也。填词云乎哉。［卓人月］


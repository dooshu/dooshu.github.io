○授崔慎由剑南东川节度使制

夫尊任辅相之道也，入则秉钧衡以临群辟，出则赐弓矢以长诸侯。宠光不渝，寄属咸重，将求良翰，乃命台臣。太中大夫守中书侍郎兼礼部尚书同中书门下平章事监修国史上柱国赐紫金鱼袋崔慎由，继美德门，承家贵位，缙绅伟望，礼乐上流。挺松筠之贞姿，服兰荪之懿行。自居多器，累历清华，禁林才擅於多能，纶阁词推於巨丽，物情愈茂，廷誉甚高。再列贰卿之崇，亟阐六条之化，爰加奖任，益委重难。屡启嘉谋，俄参大柄，而周涉寒暑，备见器能，道已著於始终，恩岂殊於中外。眷兹东蜀，实曰奥区，俾授旌旄，以彰优重。昔叔子望高於岘首，次公声振於颍川，孰有后先，率是为理。勉宏风教，期懋厥庸。可检校礼部尚书使持节梓州诸军事兼梓州刺史御史大夫充剑南东川节度副大使知节度事管内观察处置等使。


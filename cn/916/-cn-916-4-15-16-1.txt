【反招隐诗】

小隐隐陵薮。大隐隐朝市。伯夷窜首阳。老聃伏柱史。昔在太平时。亦有巢居子。今虽盛明世。能无中林士。放神（草堂诗笺作怀。）青云外。绝迹穷山里。□鸡先晨鸣。哀风迎夜起。凝霜凋朱颜。寒泉伤玉趾。周才信众人。偏智任诸己。推分得天和。矫性失至理。归来安所期。与物齐终始。（○《文选》二十二。《诗纪》三十六。又草堂诗笺三十三写怀诗注引里一韵。）


卷687_45【赠蛩光上人草书歌】  吴融

篆书朴，隶书俗，草圣贵在无羁束。

江南有僧名蛩光，紫毫一管能颠狂。

人家好壁试挥拂，瞬目已流三五行。

摘如钩，挑如拨，斜如掌，回如斡。

又如夏禹锁淮神，波底出来手正拔。

又如朱亥锤晋鄙，袖中抬起腕欲脱。

有时软萦盈，一穗秋云曳空阔。有时瘦巉岩，

百尺枯松露槎枿。

忽然飞动更惊人，一声霹雳龙蛇活。

稽山贺老昔所传，又闻能者惟张颠。

上人致功应不下，其奈飘飘沧海边。

可中一入天子国，络素裁缣洒毫墨。

不系知之与不知，须言一字千金值。


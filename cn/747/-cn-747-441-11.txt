○对矜射判

〈樊少翁与箭张回各自矜尚，诣府以回优，少翁不伏。〉

武有七德，所以保大定功；器重五兵，所以禁暴戡乱。在三端而不弃，居六艺以为先。张回擅飞卫之功，樊少得养由之妙；同观挂虱，并断征凫。暂弯繁弱之弓，载发忘归之矢。俱穷中质，各尽和容。未见於谦，遽闻於矜尚。君了无争，必也射乎？府司既曰回优，少翁如何不伏？








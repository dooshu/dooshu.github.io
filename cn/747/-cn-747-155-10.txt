○对用刑宽猛策

问：狱市之寄，自昔为难，宽猛之宜，当今不易。缓则物情恣其诈，急则奸人无所容。曹相国所以殷勤，路廷尉於焉太息。韦弦折衷，历代未闻。轻重浅深，伫承嘉议。

对：攘袂九流，披怀万古，览七书之奥义，觌金简之遗文。睹皇王临御之迹，详政术枢机之旨，莫不则乾纲而张礼乐，法霆震而置威刑。纵使轩去鼎湖，非无涿鹿之戮；舜辞雷泽，遂有崇山之诛。自皋繇不嗣，忿生长往。甫侯设法，徒有说於轻重；子产铸书，竟无救於衰败。是知风淳俗厚，草艾而可惩；主僻时昏，黥凿而犹犯，我君出震继天，承国宰化，孕十尧而遐举，吞九舜而上征。犹以为周书三典，既疏远而难从；汉律九章，已偏杂而无准。方当采韦弦於往古，施折衷於当今。若能诏彼刑章，定金科之取舍；徵其张赵，平丹书之去留。必使楚国受金，不为庄生所责；长陵盗土，必用张子之言。谨对。

马周

周字宾王，博州茌平人。武德中补州助教。太宗朝累官至中书侍郎兼太子右庶子，迁中书令，以本官摄吏部尚书。贞观二十二年卒，年四十八，赠幽州都督。高宗立，追赠右仆射高唐县公。


○夔州论利害第一表

臣某言：伏准元和十二年四月十八日敕，诸州刺史如有利害可言者，不限时节，任自上表闻奏者。臣伏见贞观中，诏许群臣各上书言利便。马周，时一布衣，遂因中郎将常何，献策二十馀事。太宗深奇之，尽行其言，擢周为御史。至龙朔中，璧州刺史邓宏庆，进平、素、看、精四字，堪为酒令。高宗嘉之，亦行其言，迁宏庆为朗州刺史。则知苟有所见，虽布衣之贱，远守之微，亦可施用。况臣早受国恩，德宗朝忝为御史，逮今历事四圣，频领藩条。当陛下至明之时，是微臣竭节之日。伏以守在遐郡，不敢广有所陈。准敕上利害及当州公务，各具别状奏闻。伏乞圣慈，俯赐昭鉴。无任感激屏营之至。谨差当州军事衙官、守易州安义府别将员外置同正员云骑尉冯随谨奉表以闻。


进讲章疏


臣等一岁之间，日侍皇上讲读。伏见圣修日懋，圣志弥坚，盛暑隆寒，缉熙罔间。臣等备员辅导，不胜庆幸。但惟义理必时习而后能悦，学问必温故而后知新。况今皇上睿明日开，若将平日讲过经书，再加寻绎，则其融会悟入，又必有出乎旧闻之外者。

臣等谨将今岁所进讲章，重复校阅，或有训解未莹者，增改数语；支蔓不切者，即行删除。编成《大学》一本，《虞书》一本，《通鉴》四本，装潢进呈。伏望皇上万几有暇，时加温习，庶旧闻不至遗忘，新知日益开豁，其于圣躬，实为有补。以后仍容臣等接续编辑，进呈御览。仍乞敕下司礼监，镂板印行，用垂永久。虽章句浅近之言，不足以仰窥圣学精微之奥；然行远升高，或亦一助云尔。






○笙磬同音赋

清明广大之谓乐，度曲节奏由乎器。既克谐於五声，谅同归乎一致。汶阳之孤斯有，泗滨之浮磬云备。吹嘘爰发，搏拊遄至。等辅车之相依，契歌诗之必类。同夫影响，常动静而俱随；象彼埙篪，每应感而不匮。联绵并奏，声音相和。用不殊途，方予唱而汝和；动而相触，固无偏而无颇。列其容异薰莸之共器，会其理若泾渭之通波。载清载浊，贯三才之合乐；若浮若沉，叶六律而扬音。将九成而备曲，比二人之同心。如言行之相顾，成乎忄造忄造；冠钟鼓之迭奏，乐彼钦钦。雅韵复兴，时则若舞鸾凤；和声互应，斯乃如鼓瑟琴。音之作也，曲无误者。倏尔合度，锵尔中雅。宁有顾於周郎，自不惑於子野。合皇王之化迹，混同车书於天下。远而闻也，谓群鹤和鸣於碧空；近而听之，如广乐调韵於春风。铿锵间发，要妙无穷。类金兰之坚芳，美而取媲；配文质之彬郁，和而且同。何异夫相应在於同声，相资在於同志。譬权衡之并用，谓相待而成；等韦弦之自节，则以同而异。原夫律吕咸在，吹击惟时。异周旋而乐只，可终始而从之。两器元通，鸣簧与幽石相感；二者冥合，竹声与石声相追。审至乐之尽美，伊兹器之可持。

张师素

师素，元和时人。


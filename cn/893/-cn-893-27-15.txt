饯李副使藏用移军广陵序





《通鉴》：上元元年，宋州刺史刘展领淮西节度副使，刚强自用，为其上者多恶之。时有谣言曰：“手执金刀起东方。”节度使王仲升使监军使、内左常侍邢延恩因入奏展倔僵不受命，姓名应谣谶，请除之。延恩因说上曰：“展方握强兵，宜以计去之。请除展江淮都统，代李峘。俟其释兵赴镇，中道执之，此一夫之力耳。”上从之，以展为都统淮南东、江南西、浙西三道节度使，密敕旧都统李峘及淮南东道节度使邓景山图之。延恩以制书受展，展疑之，曰：“展自陈留参军，数年至刺史，可谓暴贵矣。江、淮租赋所出，今之重任。展无勋劳，又非亲贤，一旦恩命，宠擢如此，得非有谗人间之乎?”因泣下。延恩惧曰：“公素有才望，主上以江、淮为忧，故不次用公，公反以为疑，何哉?”展曰：“事苟不欺，印节可先得乎?”延恩曰：“可。”乃驰诣广陵，与峘谋，解印节以授展。展得印节，乃上表谢恩，悉举宋州兵七千趋广陵。延恩知展已得其情，还奔广陵，与李峘、邓景山发兵拒之，移檄州县，言展反。展亦移檄言峘反。州县莫知所从。峘引兵渡江，屯京口。景山将万人，屯徐城。展素有威名，御军严整，江、淮人望风畏之。展倍道先期至，使人问景山曰：“吾奉诏书赴镇，此何兵也?”景山不应，展使其将孙待封、张法雷击之，景山众溃，与延恩奔寿州。展引兵入广陵，遣其将屈突孝标将兵三千徇濠、楚，王将兵四千略淮西。展军于白沙，设疑兵于瓜州，若将趋北固者。峘悉锐兵守京口以待之。展乃自上流济袭下蜀，峘军闻之自溃，峘奔宣城。甲午，展陷润州。丙申，陷升州。李峘之去润州也，副使李藏用谓峘曰：“处人尊位，食人重禄，临难而逃之，非忠也。以数十州之兵食，三江五湖之险固，不发一矢而弃之，非勇也。失忠与勇，何以事君?藏用请收余兵，竭力以拒之。”峘乃悉以后事授藏用。藏用收散卒，得七百人，东至苏州，募壮士，得二千人，立栅以拒展。与展将张景超、孙待封战于郁墅，兵败，奔杭州。景超遂据苏州，待封进陷湖州。景超进逼杭州，藏用使其将温晁屯余杭。展将下江州，徇江西，于是屈突孝标陷濠、楚等州，王陷舒、和、滁、庐等州，所向无不摧靡。聚兵万人，骑三千，横行江、淮间。上命平卢兵马使田神功将所部精兵三千讨展。展闻之，始有惧色，自广陵将兵八千拒之，选精兵二千渡淮击神功于都梁山。展败走，至天长，以五百骑据桥拒战，又败。展独与一骑亡渡江。上元二年正月，张景超引兵攻杭州，败李藏用将李强于石夷门，孙待封自武康南出，将会景超攻杭州。温晁据险击败之。辛亥夜，神功遣特进范知新等将四千人自白沙济，西趋下蜀，展击之，不胜。弟殷劝展引兵逃入海，可延岁月。展曰：“若事不济，何用多杀人父子乎?死，早晚等耳。”遂更率众力战。将军贾隐林射展，中目而仆，遂斩之。孙待封诣藏用降。张景超聚兵至七千余人，闻展死，悉以兵授张法雷，使攻杭州，景超逃入海。法雷至杭州，李藏用击破之，余党皆平。



夫功未足以盖世，威不可以震主。[一]必挟此者，持之安归。所以彭越醢于前，韩信诛于后。[二]况权位不及于此者，虚生危疑，而潜包祸心，小拒王命。是以谋臣将啖以节钺，诱而烹之，亦由借鸿涛于奔鲸，[三]鲙生人于哮虎。[四]呼吸江海，横流百川。左萦右拂，[五]十有余郡。国计未及，谁当其锋。

[一]《抱朴子》：“功盖世者不赏。威震主者身危。”



[二]《汉书·高帝纪》：十一年春正月，淮阴侯韩信谋反长安，夷三族。三月，梁王彭越谋反，夷三族。此云越醢于前，信诛于后，恐误。《汉书·黥布传》：汉诛梁王彭越，盛其醢以遍赐诸侯。



[三]何承天《鼓吹铙歌》：“西川无潜鳞，北渚有奔鲸。”



[四]《诗·大雅》：“阚如虓虎。”



[五]《史记》：若夫泗上十二诸侯，左萦而右拂之，可一旦而尽也。



我副使李公，勇冠三军，[一]众无一旅。[二]横倚天之剑，[三]挥驻日之戈。[四]吟啸四顾，熊罴雨集。[五]蒙轮扛鼎之士，[六]杖干将而星罗。[七]上可以决天云，下可以绝地维。[八]翕振虎旅，[九]赫张王师。退如山立，进若电逝。[十]转战百胜，僵尸盈川。水膏于沧溟，陆血于原野。一扫瓦解，洗清全吴。[十一]可谓万里长城，横断楚塞。不然，五岭之北，[十二]尽饵于修蛇，势盘地蹙，不可图也。

[一]《梁书》：马仙琕每战，勇冠三军。当其冲者，莫不摧破。



[二]《左传》：“有田一成，有众一旅。”杜预注：“方十里为成，五百人为旅。”



[三]宋玉《大言赋》：“长剑耿耿倚天外。”



[四]《淮南子》：“鲁阳公与韩构战酣，日暮，援戈而挥之，日为之返三舍。”



[五]陆机《辨亡论》：“哮阚之群风驱，熊罴之众雾集。”王褒《四子讲德论》：“莫不风驰雨集，袭杂并至。”



[六]《左传》：“狄弥建大车之轮，而蒙之以甲，以为橹。左执之，右拔戟，以成一队。”杜预注：“蒙，覆也。”《史记》：“项籍长八尺余，力能扛鼎。”裴骃注：“韦昭曰：扛，举也。”《索隐》曰：“《说文》云：扛，横关对举也，音江。”卢思道《为隋檄陈文》：“扛鼎蒙轮之卒，事均驱兕。”



[七]干将，剑名，又戟名，见十一卷注。班固《西都赋》：“列卒周匝，星罗云布。”吕延济注：“星罗云布，言众也。”



[八]《庄子·说剑篇》：“上决浮云，下绝地纪。”《列子》：“折天柱，绝地维。”



[九]张衡《西京赋》：“陈虎旅于飞廉。”李善注：“《周礼》：虎贲，下大夫。旅贲氏，中士也。”《鬻子》：“纣虎旅百万，陈于商郊。”琦按：太白所谓虎旅，指有力如虎之众耳，与李氏所解有异。



[十]《礼记》：“总干而山立，武王之事也。”曹植《七启》：“飞轩电逝，兽随轮转。”嵇康诗：“风驰电逝，蹑景追飞。”此借用其字，以喻士卒进退用命之状。山立，言其如山之峙，卒难动摇。电逝，言其如电之流，倏忽骤至。



[十一]《淮南子》：纣之地，左东海，右流沙，前交趾，后幽都。师起容关，至浦水，士亿有余万。然皆倒矢而射，傍戟而战。武王左操黄钺，右执白旄以麾之，则瓦解而走，遂土崩而下。



[十二]杜氏《通典》：自北徂南，入越之道，必由岭峤。时有五处，塞上岭一也，今南康郡大余岭是，骑田岭二也，今桂阳郡腊岭是；都庞岭三也，今江华郡永明岭是；甿渚岭四也，今江华界白芒岭是；越城岭五也，今始安郡北零陵郡南临源岭是。西自衡山之南，东穷于海，一山之限也。文谓五岭之北，盖指江南、江西二道而言。



而功大用小，天高路遐。社稷虽定于刘章，[一]封侯未施于李广。[二]使慷慨之士，长吁青云。且移军广陵，恭揖后命。[三]组练照雪，[四]楼船乘风。[五]箫鼓沸而三山动，[六]旌旗扬而九天转。

[一]《汉书·文帝纪》：高后崩，诸吕谋为乱，欲危刘氏。丞相陈平、太尉周勃、朱虚侯刘章等共诛之。



[二]《李广传》：广与望气王朔语曰：“自汉征匈奴，广未尝不在其中，而诸部校尉以下，材能不及中人，以军功取侯者，数十人，广不为后人，然终无尺寸功以得封邑者，何也?岂吾相不当侯耶?”朔曰：“将军自念岂尝有恨者乎?”广曰：“吾为陇西守，羌尝反，吾诱降者八百余人，诈而同日杀之，至今恨独此耳。”朔曰：“祸莫大于杀已降，此乃将军所以不得侯者也。”



[三]恭揖后命，敬谨逊让，而俟天子之后命也。



[四]组练，见十一卷注。



[五]楼船，见四卷注。



[六]《元和郡县志》：三山，在润州上元县西南五十里，晋王浚伐吴，宿于牛渚，部分明日前至三山，即此也。《江南通志》：三山，在江宁府江宁县西南五十七里，下临大江，三峰排列，故名。晋王浚伐吴，顺流鼓棹，径造三山，即此地。



良牧出祖，[一]烈将登筵。歌酣易水之风，[二]气振武安之瓦。[三]海日夜色，云帆中流。[四]席阑赋诗，以壮三军之事。白也笔已老矣，和序何能为。

[一]良牧，见十一卷注。



[二]易水风，见一卷注。



[三]武安瓦，见六卷注。



[四]云帆，见三卷注。



按《通鉴》：上元二年秋七月，以试少府监李藏用为浙西节度副使。冬十月，江淮都统崔圆署李藏用为楚州刺史。《考异》曰：《刘展乱纪》云：刘展既平，诸将争功，畴赏未及李藏用。崔圆乃署藏用为楚州刺史，领二城而居盱眙。按实录，七月，藏用已除节度副使，盖恩命未到耳。又独孤及有《为杭州李使君论李藏用守杭州功表》云：“今都统使停，本职已罢，孤军无主，莫知适从。将士嗷嗷，未有所隶。天高听邈，无人为言。遂使殊勋见委，忠节未录，口不言赏，赏亦不及，恐非圣朝旌有德、表有功之义。”此文所谓“社稷虽定于刘章，封侯未施于李广”，盖亦有深慨矣。未几而藏用之牙将高挟故怨使人诣广陵告藏用反，先以兵袭之，藏用走，干追杀之。崔圆不能明其冤，遂簿责藏用将吏以验之。将吏畏，皆附成其状。独孙待封坚言不反，且曰：“吾始从刘大夫奉诏书来赴镇，人谓吾反。李公起兵灭刘大夫。今又以李公为反。如此，谁则非反者?吾宁就死，不能诬人以非罪。”圆亦斩之。盖大乱之后，刑赏之谬若此。






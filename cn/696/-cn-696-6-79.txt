苑中


其一

阙右通天苑，西安历禁林。
紫茸洵平蔚，青嶂何嵚岑。
密树冠丹阁，轻华冒玉浔。
离离文禽下，霭霭朝云深。
瑶台联复道，宫殿相凌临。
金辉凤城晓，翠叠香山阴。
神区丽缥缈，淑景澹浮沈。
灵沼登周雅，汾水知尧心。
宸仪时启幸，鳞翰警銮音。
薰风被八表，挥手托鸣琴。

其二

言遵陟山门，历览经岩椒。
圆城既嵯峨，广寒亦虚寥。
卿云抱高馆，空翠含澄霄。
柔荑被修坂，绿蒲媚轻𦨣。
和风荡吹万，灵气何飘飖。
甘泉弭烟驾，紫台盛先朝。
群真齐拂羽，神光烛绛绡。
姮娥粲玉齿，携手凌招摇。
协晨已陟降，通天日清漻。
至今星露夜，有时闻凤箫。





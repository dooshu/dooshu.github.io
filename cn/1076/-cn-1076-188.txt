卷一百八十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十八

明　杨士奇等　撰

赏罚

宋英宗治平元年知谏院司马光言两府迁官疏曰臣伏覩去岁陛下即位之初两府臣僚已各迁官今兹甫及朞年一例又加恩命虽陛下襃优大臣务从丰厚而朝野窃议以为近来国家官爵易得恩赏太频柱石之臣当勠力同心共救此弊今若连年之内宠数便蕃恬然有之自以为宜则何以率正他人抑塞侥幸因此恐大失天下之望然为陛下爱之适所以伤之也臣窃料大臣亦不敢自当亦当辞避愿陛下因而聼之以成其美

光又上奏曰臣近曾上言两府臣僚迁官太频恐失天下之望乞陛下聼其辞避以成其美未蒙采纳臣非憎此数人嫉其迁官乃是欲全其令名使之辅佐陛下重惜大柄耳先帝亲选圣明传以天下今陛下乃欲归功大臣臣固知其人必不敢当也借使当日实曾赞成先帝圣意乃是欲安宗庙社稷若今日受赏则是豫邀非常之福罪孰大焉然则陛下赏之是掩其尽忠之心使为徇利之人何荣之有臣所谓欲全其令名者此也夫爵位者人主所以御羣臣之大柄也然品秩高下本皆虚名但以难得之故为人所贵若其易得则为人所贱譬如金玉珠玑苟或道路阶庭处处有之则与瓦砾无异矣近岁以来官冗赏滥两府大臣岂不素知今遇陛下即政之初所宜开导圣聪以惩革斯弊今陛下以纂绍之际及圣体未安之时中外平宁为两府之功加以厚赏则宿卫将帅宗室外戚四方藩镇内侍近臣皆有冀望若一一称满其意则国家官爵贱於泥土将无以役使羣臣若抑而不与则人不自知更生觖望是始於推恩而终於聚怨也且辅佐之臣自於朞年之间连并迁官而欲禁止他人之幸进诚亦难矣臣所谓欲使之辅佐陛下重惜大柄者此也或者陛下以为曹佾无功尚加之使相况辅弼大臣当国家艰难之际输力尽瘁不可不赏臣愚以为不然陛下所以赏曹佾者非以为功也乃以皇太后之德至深至厚无以为报故褒崇元舅以慰母心今若缘此推恩次及后族次及两府次及他人则是曹佾随衆迁官不为优异於皇太后之心何所慰哉然则陛下虚捐盛恩而衆人皆以大例迁官何足为喜也臣岂不知陛下欲襃赏大臣而臣区区不量其力以横议干之非身之利然为朝廷忠谋无恤其他惟陛下察之

光又乞罢近臣恩命上殿疏曰臣昨者上言近岁官冗赏滥两府大臣遇陛下即政之初宜开导圣聪以惩革斯弊今陛下以绍缵之际及圣体未安之时中外平宁为两府之功加以厚赏则宿卫将帅宗室外戚四方藩镇内侍近臣皆有冀望若一一称满其意则国家官爵贱如泥土将无以役使羣臣且辅弼之臣自於朞年之间连并迁官则难以禁止他人之幸进伏蒙陛下面谕臣以两府大臣皆有大功所以迁官他人无功何敢辄望臣再三敷奏以陛下若寝两府恩命则他人自然不敢侥求若见两府迁官则谁肯自谓无功不求荣进恐至时陛下亦不能裁抑两府亦不敢执奏当时陛下圣意确然终不开纳今两府才受恩命窃闻入内内侍省都都知任守忠等已一例迁官臣窃料向去其余臣僚互相形比继续迁官卒无穷尽盖官爵者人主之利器所以驱策羣臣制御四海今陛下曾不爱惜容易与人一至於此臣窃惜之凡政令之行必自贵近为始前者滥恩已施之於贵臣不可复收若止之於近臣犹可救其大半所有任守忠等恩命伏望圣慈特赐追还以塞向去侥幸之路

英宗时赵瞻上奏曰世之大患在赏罚焉赏以微文牾贤罚以定令幸奸则是国代贤者辞而法为奸人地也有吏於此齎阀阅诣考课曹曹必曰某在斯职事若干年当迁某官某在斯课最若干数当增某秩斯人大贤大不肖虽朝廷王公不得擅辄议其存舍动揺者或迹状白着有非常不在诏令则以问故事与令有所差驳突兀亦不为举夫以贤者难进易退廉耻谦服之心讵非代之辞者欤若尔伊尹太公常齿匹夫傅说箕子常编絷囚冀缺甯戚常伍耕农管仲五羖常没虏获尚屑与时争盆鼓之逋赋列时刻之积効而邀迁次邪又或以罪付理官曹曹必曰以甲令当某罚以乙绍当某科有轻重疑则为奏以请上上之所进退亦旁法律三尺尔夫以奸人狡狯窥幸之备讵非为之地者欤且唐虞流共工放驩兜汤诛尹谐文王诛潘正太公诛华士管仲诛传里乙子产诛邓析史传孔子诛少正卯商书有三风十愆礼经有四诛无赦孟轲以杨朱墨翟邪说之无君亲者拒之荀卿以宋鈃公孙龙衆惑之乱名实者禁之故若晋羊舌鲋以掠美尸齐阿大夫以虚誉烹弥子瑕佞幸似忠孝而得罪郭解豪侠似仁义而蒙戮皆奸雄桀黠伤蚀风教之尤者然以之示有司则罪无所当矣非勉寛仁之治也非保贼乱之党也徒律令无所处焉也赏与罚如是驰步帝皇之涂而未底者所以趣之之辙异也或谓若之所赞者古也今之所用者时也若居今时而用古殆不可与权矣张选举之程法补调之品目犹曰未也况以尧舜之所病与三代之明哲而责有司哉又若前主律後主令附丽验治劾谳锻成犹曰未也况以难明之状可惑之事而亟致大戮哉正尔如赏僭及淫人刑僭及善人何此大不然且责难於君谓之恭吾君不能谓之贼彼曷独不欲举县官於尧舜三代之隆乎夫人之辞行技能号为捜索而寘朝廷矣才具器识号为量度而縻爵位矣斯岂他术哉视必得贤者而後任之有司尔真贤实廉不次求索则有司之明也上之察也任人大奸赫然诛殛亦有司之明也上之察也岂他术哉上如不察有司不贤虽区区於秩次事事於律令顾益资其窥测者岂有补邪但古用此亦治今用此亦治不能用则皆末如之何也又安在权不权使今得一伊尹太公而赏之天下非乎不也得一驩兜共工而罚之天下非乎不也若赏伯夷而问盗跖罚穷奇而谘饕餮恶可

吕诲请罢韩琦等转官疏曰臣伏覩宰臣韩琦等转官制辞皆赏先议建储之功於体似未为便宜储贰者国家之根本根本未立大臣不言谁其言之盖其职尔岂得为功言之者是公於天下而赏之者私於己也且汉史载文帝豫建太子但云有司所请不显其人讫景帝世不闻赏建言者诚有旨哉自至和而後先帝服药文武官请建储副者无虑百十人可尽录其功赏之耶去岁赏定策之功今日赏建储之议恩宠便蕃乃前世未闻之事也大庭宣扬是以爵禄诱人佞者因事以言必思後福其可得乎陛下自幼鞠育宫中乃先帝之意天命所属保护者皇太后之功也羣臣何力之有借使臣下不言历数何所归乎贪天之功以为己力古人羞之琦等岂无是思臣所以愿陛下不赏者为国家无穷之计唯圣智察焉

神宗时御史中丞司马光勅充山陵仪仗使上辞赐金劄子曰臣前日蒙恩赐金五十两并银合臣以所赐过厚寻问永昭陵礼仪使范镇知旧例所无不敢当受遂具奏陈乞许令回纳伏蒙圣慈特降中使宣谕令受臣上荷恩遇至深至重蝼蚁微命不足为报愧惧流汗无所容措然臣窃闻昔韩昭侯有敝袴命藏之侍者曰君仁君也不以赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者彼一敝袴犹不可以与无功之人况数十两之金乎魏太祖之为政有功宜赏不吝千金无功妄施分毫不与我太祖太宗之御臣下亦然故能驱驾英豪光啓大业夫明主之不妄赏赐非吝之也诚以赐一无功则天下无功之人皆有徼觊之心有功之人皆怀怨望故也借使一人有功而人主赐之一金无功者不得有功者必喜何则衆人不得而我独得之是人主知我之功也其荣多矣如是则智者献其谋勇者竭其力虽使之赴汤火犹将甘而乐之若有功者赐千金无功者亦赐千金其有功者必不说何则彼无功而我与之钧是人主待我无以异於彼也其辱深矣如是则有功者莫不解体谁肯竭其智力触冒死亡以徇国家之急哉故官爵金帛者人主所以鼓舞羣情使之奔走左右而不自知者也然则明主爱一嚬一笑岂为过论哉仁宗皇帝天性寛仁承累世余烈府库充实身虽节俭而好施於人羣臣左右贪求无厌赐予之例因兹寖广府库之积日益减耗不幸又於五年之中再遭大丧左藏内藏奉宸等库率皆空竭当此之时旧例所有犹宜镌减以救其弊况可以例外横赐无功之人乎且陛下以国用不足之故永厚陵犹遵遗制比永昭陵事事裁减而所赐羣臣之物乃更多於永昭陵之时臣虽小人贪昧财贿揣循此理能自安乎此臣所以夙夜忧惶无以自处者也况府库之物廼天下万民之物也自非有功於民者皆不宜得之臣所以仰违诏命坚辞赐物至于再三者非自以饰小廉也廼欲助陛下成治道伏望圣慈察其诚恳依臣前奏许令将所赐金并银合囬纳入库光又论王广渊章服职名疏曰臣累言广渊奸邪乞尽夺去职名与远地监当今闻广渊带职知齐州仍赐章服如此乃是赏之非黜之也曏使广渊自改京官以来谨身守分不为奸谄以至今日不过作第二任通判今所得乃如此岂可谓为奸谄无益哉孔子称唯器与名不可假人今之章服所谓器也职名所谓名也二者皆无用之物然而天下贵之者为其非贤材则不能得之故也唐宣宗重惜章服不轻以与人有司制绯紫衣以备赐与经年不用三两领故当时服绯紫者人以为贵夫名器者譬如珠玉若使之易得如瓦砾尚安足贵乎近岁两次覃恩服绯紫者已为泛滥今又如陈铸王广渊辈皆赐章服是使今後受赐服者皆以为耻不以为荣也且陛下使广渊出补外官者心已知其奸邪之迹也今又复以职名章服宠之是劝人使効广渊所为也臣窃恐非国家之福伏望圣断依臣前奏尽夺去广渊职名并所赐章服与远地监当使赏善罚恶皦然明白彭汝砺上奏曰圣人在上不能使人不为过恶有过恶则治之而已当尧之时洪水未平尧使鲧治之不克有成鲧不免殛死尧不失圣人臣伏详王孝先反覆不信荧惑中外诞谩无惧愚弄朝廷耗蠧国财死折人命其事见於案牍甚具见於人言甚不可欺非待臣言也今朝廷为之盖覆为之迁徙譬犹爱惜儿女不忍以一指弹治臣恐朝廷纲纪自此废弛矣赏罚者朝廷之纲纪也纲不纲纪不纪虽有智力不能善其後矣陛下自履大位于今五年好恶循理是非以道?御无过与宗室无假借近亲贪功废之终身而不齿乳媪弄权一日弃之如涕唾命於朝廷达於四海咏蹈鼓舞称为神明今於孝先而疑之臣以为过矣书曰刑故无小又曰怙终贼刑孝先於清议非不知而为之也及奸诈穷露犹敢肆意诞言以朝廷为无足畏所谓怙终虽尧舜在上不能容矣夫是非非我也是天下之公器也虽大臣有不得擅焉赏罚非人也是天之成命也虽人主有不得而私焉易曰文不当故吉凶生焉治乱祸福之来一嚬一笑之间而已况如此其大者耶惟陛下上畏天威俯同天下之议正孝先等之罪以解中外之惑以存朝廷之纪纲臣虽得罪盖所安也

起居舍人同知谏院范纯仁论吕诲薛向疏曰臣备位谏垣职在箴补时政凡是赏罚之失必须竭力陈论臣曾任陕西亲见某人之奸迹岂敢偷安苟禄结舌保身况居圣神之朝当尽枉直之说愚臣自叨近职固亦上体圣心无非奨善旌能去邪黜枉深欲明示好恶将使天下风从而乃执政之臣喜人承顺故昧分别邪正以致赏罚不平使天下之人有疑於陛下必谓督责君子太重崇奨小人太深委近习则务优容而来其言用臣寮则因违忤以沮其志盖以近事明之不得不谓之如此且如吕诲是御史中丞诏许风闻言事才有失实即坐左迁此则责君子之太重也薛向外官固合守法而敢违条罔上罪迹显闻不独曲被优容而复骤加奨用此则奨小人之太深也陛下间或遣内臣走马承受辈体访外事固已不使臣寮得知其或言不审详必为隐而不责又况肯使与罪人对辨而反坐其言者哉此则务优容而来其言也且薛向在陕西坏法已七八年张靖一旦往彼体量不能尽见根柢询访之际容有不详先被黜辱此则因违忤以沮其志也责君子太重则忠臣难立奨小人太深则奸邪易滋优假以来之则近侍之言皆进违忤者沮之则中人之性尽移如此而望风俗之不偷聪明之不惑不可得已陛下天资睿圣超越前古臣之遭遇千载一时微臣尚耻於枉尺直寻陛下固不可啓宠纳侮岂止爵及恶德实亦有害邦家伏望圣慈舍己从人勿惮改作近者二人之命悉赐追还不唯赏罚均平实亦天下幸甚

哲宗元佑三年翰林学士知制诰兼侍读苏轼上奏曰臣今日迩英进读宝训及雍熙淳化间事太宗皇帝每见时和岁丰雨雪应时辄喜不自胜举酒以属羣臣又是日荧惑与日同度太史奏言当旱既而雨足岁丰臣读至此因进言水旱虽天数然人君修德可以转灾为福故宋景公一言荧惑退三舍元丰八年荧惑守心逆行犯房又逆而西垂欲犯氐氐四星后妃之象也方是时二圣在位?政施仁惟恐不及臣视荧惑退舍甚速如有所畏不敢复西以此知天人之应捷於影响太宗皇帝亲致太平而每遇丰年若获非常之福喜乐如此者岂非水旱不作自是朝廷难得之事乎书曰天聪明自我民聪明匹夫匹妇有不获其所犹能致水旱而况政令之失小及一方大及四海其为灾沴理在不疑自二圣嗣位于今四年恭俭慈孝至仁至公可谓尽矣而四年之中非水则旱日月薄蚀五星相淩淫雨大雪常寒久隂之类殆无虚月此岂盛德之报也哉臣愚无知窃谓陛下身修而政未修故监司守令多不得人百姓失职无所告诉謡怨上达以伤隂阳之和所以致此者盖由朝廷赏罚不明举措不当之咎也臣请略而言之去年熙和诸将力战以获鬼章此奇功也故增秩赐金泾原诸将闭门自守使贼大掠而去若涉无人之境此罪人也亦增秩赐金赏罚如此何以使人广东妖贼岑探反围新州差将官童政救之政贼杀平民数千其害甚於岑探朝廷使江西提刑傅燮体量其事燮畏避权势归罪於新州官吏又言新州官吏却有守城之功乞以功过相除愚弄上下有同儿戏然卒不问岑探聚衆构谋经年乃?而所部官吏茫不觉知使一方赤子肝脑涂地然亦止於薄罚童政凶狡贪残非一日之积而监司乃令将兵讨贼以致数千人无辜就死亦止降一差遣近日温杲诱杀平民十九人寃酷之状所不忍闻而杲止於降官监当蔡州捕盗吏卒亦杀平民一家五六人皆妇女无辜屠割形体以为丈夫首级欲以请赏而守倅不按监司不问以至臣寮上言及行下本路乃云杀时可与不可辨认白日杀人不辨男女岂有此理乃是预为凶人开苟免之路事如此者非一臣不敢尽言特举其甚者耳如此不过恩庇得无状小人十数人正使此等歌咏爱戴不知有何补益而纪纲颓弛媮惰成风则千万人受其害此得为仁乎大抵为国要在分别是非以行赏罚然後善人有所恃赖平人有所告诉若不穷究曲直惟务两平则君子无告小人得志天下之乱可坐而待此臣所谓赏罚不明之咎也

绍圣三年监察御史蔡蹈上奏曰臣伏覩近降圣旨指挥以金明池修龙舟了毕特支度牒十五道赐供备库副使杨琰者按琰本木工止缘技巧驯致使名禄养丰厚特有加赐近代以来以工巧被宠遇者未有如琰比也而琰之图效非有搴旗斩将之劳而操规矩执绳墨以指撝庶工正其责也龙舟之役其费不赀朝廷不责其过侈以伤太府之财幸也复以度牒赐之未为允当且今度牒直金二百千以十有五牒计之凡三千缗非不多矣举而授琰曾不计校甚亡谓也若谓其功可赏耶设或运机精思殚尽奇巧以穷耳目之翫不过百工何足多尚朝廷赏之过厚内外籍籍不无议论凡赏罚所以存劝沮也赏当乎功则天下劝而赴功者有之矣罚当乎罪则天下沮而远罪者有之矣今以一龙舟之劳而命赏过厚不知意果何在耶若谓其劳不可以不赏则边陲用命国尔忘家之人缓急不同假令边陲之士为陛下临危拒敌而致其死不知何以为赐予臣等窃闻诸路州郡每有兴修河渠水利官府祠庙等干朝廷乞降度牒不唯重惜未即应副而诘问勘当十不得五其重如此而独於赏琰不以为意何耶臣等愚陋欲望圣慈特赐裁减天下幸甚

哲宗时监察御史常安民奏种谊擒鬼章赏未称功疏曰臣闻边功有二王者之德如天之覆如地之载微至昆虫草木远而戎夷蛮貊皆被其泽无彼疆此界之异而因利乘便入其土地俘其人民夺其城垒此求利之功也虽不赏可也赏之不可厚厚则生边患若夫背德负义玩威入寇焚毁民居杀掠生聚强据州郡胁诱部族结从连衡窥伺中华一旦窃?噬脐何及而能先敌鼓勇出其不意使敌不及拒计不及施此去害之功也安可不赏赏之不可薄薄则沮士气往岁西蕃董氊大将鬼章青宜结桀黠有智数熙宁中於踏白城诱陷洮西安抚四方馆使景思立全军漆其头颅为饮酒器人怨神怒先帝尝下募赏之令厚捐金帛命李宪图之凡十余年未有能称诏旨者元佑中乃敢隂连西夏诱结蕃首约为内应从之者十已八分遂犯疆土杀虏蕃户烧荡其庐舍掘?其窖藏蹂践其苗稼斩伐其材木遂据洮州屠戮酋豪无敢谁何方是时种谊守岷州鬼章之兵已逼岌乎如挂虎口谊禀命於经略司求出师者数矣而刘舜卿以朝廷方休兵息民恬不为意其後朝廷遣游师雄使熙河而赵醇忠郎结氊包顺包诚之徒洒泪泣诉推心痛恨师雄乃趣舜卿然且犹豫累日卒用谊谋谊师既出先命焚飞桥以断蕃兵之路把冲隘以絶传报之音卒能雍容静密生擒鬼章献之阙下西夏五十万之衆及境闻之遂皆遁去勲烈煌煌谁与伦比而庙堂之议乃欲不崇边功为安静之策不问其有去害奇功非求利之比槩薄其赏臣愚窃谓擒获鬼章谊忝谋首亲冒锋镝功居第一师雄不辱君命能趣舜卿俾用谊谋功又次之舜卿观望勉从功宜居下而当时推赏师雄自宣德郎军器监丞改奉议郎陕西转运判官继除校理固不为过舜卿自龙神卫四厢都指挥使高州刺史遂擢为殿前都虞候宁州团练使其崇峻如此而种谊乃自庄宅使北迁西上合门使康州刺史未足以称其勲烈先帝诏令具在杀获鬼章者未仕人授诸司使今朝廷正宜信赏而酬谊止此岂先帝诏令可以阁乎抑赏可以不行乎以为边功不足崇尚乎则何以奏告裕陵鬼章擒献之日百官聚见四方驰表称贺也臣访闻阿里库四温锡沁以附西夏有吞并熙河之志蕃部一揺足则熙河非中国所有蜀道亦有受敌之忧矣人材之乏未有甚於今日而将帅之有威名者唯种氏为最着臣愚窃谓宜於此时申白种谊前日之功优加襃进以励将帅则人皆知劝而边境无虞矣侍御史刘挚上奏曰臣窃以圣人之运天下也其政事大要在於赏罚赏罚之令坚於金石信如四时使有功者不逾时而蒙赏失职者不旋日而被罚故天下凡待赏罚而後劝沮者莫不奔走从事趋上之令此天下之所以治也然则赏罚之施於天下不可以不信而臣以谓施於盗贼者尤不可以缓也方民之被盗也田里闾巷昼夜惴恐县官恻然开告捕之科不爱厚赏提官爵抱金帛恨不即得有功者付之幸而贼得矣而有司不能推奉诏旨乃苛以文法考诘稽留使人不得亟蒙有劳之利臣窃以为後日忧也伏见元丰七年澶滑之间保甲有为刼盗者其首曰单安曰王乞驴又曰张谢留离合出入凡数十人往来二州间虏掠平民焚荡村落杀人取财以至伤杀官吏屠害军兵又尝转入卫州界一方不安朝廷督责捕盗官司至於自京遣使募衆而州郡调?将兵及降专赏指挥是年逐贼皆於澶滑次第掩获各正其罪而推赏之典至今逐司不为保明首尾二年矣夫奋不顾死冒矢石以与亡命者格虽莫不有职然要之趋赏之意多也今失信而後时诚恐缓急不足以率厉此其为患有不胜言伏乞指挥根究住滞官司特赐详酌重行黜责以明赏罚以戒违慢

右正言刘安世论开封官吏冒赏事状曰臣伏见御史台举劾开封官吏将大辟罪人寄厢妄奏狱空致朝廷误推赏典如闻已降指挥钱勰止令赎铜出知越州林邵范子谅并与小郡其余官吏特免改正虽门下省尝具封还续准朝旨惟展磨勘此乃陛下至仁至厚不欲穷治而勰等所犯情实欺君考之公论皆谓责之太薄而名且不正事关国体须至论列臣闻人主所以鼓动天下制驭臣民之柄莫大於赏罚使赏必及於有功罚必加於有罪则四海之内竦然向风而无不心服者矣惟其无功者虚受有罪者幸免遂容僭滥而其弊将至於无所劝惩然则为天下者安可不以至公而慎用之乎今开封官吏以大辟之囚权令寄厢敢肆诞谩谓无一人之狱朝廷信用其奏亟推厚赏进官锡服几二十人下至胥吏亦沾恩赐播传天下书之史册何可掩也继而台臣抗章弹其缪妄陛下付之执政按见实迹纵不欲论以全罪犹当夺其误赏之官少为天下诬罔之戒而乃一切仍旧复得名藩使勰善去不过如此今实有罪何以示惩陛下若明正刑典则虚伪之迹固在勰等苟谓已行之命惮於追改则好名之谤遂归朝廷传之後世实累圣德伏望陛下特徇公议追勰误赏之官黜之小郡其余官吏亦令改正使天下知公朝之名器不可幸以得非惟塞小人奔竞之路亦助成陛下无私之政所以详论之者盖欲救正国家之大体非特区区为一钱勰而?也伏惟留神省察早降指挥

安世又论赵卨无名进职等事状曰臣伏见朝廷近除知延州赵卨为枢密直学士博考佥言极有异论辄据公议上烦天听臣历观祖宗以来待遇帅臣之体或以其久在方面夷人畏服或以其征伐扞御绩用彰着再委蕃宣之任方行进职之典禼治鄜延未满三岁考其行治无以过人伏读诰词又非再任方朝廷进拜执政而卨独无名同日迁陟中外传播皆谓失体兼臣风闻卨尝遣使与西夏纳税反为羌人执而戮之审如传者之言则挫国宋之威灵沮塞垣之士气守边无状孰甚於此赏不当贤则无以劝善罚不当罪则无以惩恶而况无功受赏有罪不罚欲持此道以治天下臣窃惑焉伏望圣慈特加考验若卨果有上件事迹不惟收还新命亦乞明正典刑庶使贪功邀利之徒有所戒惧右司谏郭知章上奏曰爵禄庆赏以劝天下之善愿无以假借大臣使行私恩刑罚诛戮以惩天下之恶愿无以假借大臣使快私忿忠於陛下者必见忌大臣党於大臣者必上负陛下惟明主裁察

徽宗即位初御史中丞王觌上奏曰臣窃以赏罚者大公之器也重轻与夺之间不可以不慎苟重轻不伦与夺失当则非所谓大公而无以示惩劝於天下诗云周道如砥其直如矢君子所履小人所视谓均平而无偏曲也臣伏见向者东南郡县缘根究逃絶户而增税受赏者朝廷察知其弊故李琮降黜而今年七月十三日勅应因李琮奏请被差根税官更不酬赏已酬赏者吏部根究追夺此有以见朝廷深恤民隐不忍使贪竞欺罔之吏盗取恩赏以蠧害无辜之民也然臣所未谕者彼缘市易冒赏之人朝廷亦察知其奸矣乃独吕嘉问降知淮阳军而其余冒赏者并无追夺指挥窃闻言事官亦颇有论列而久未行遣公论深以为疑夫根税之患止於东南而所增之税皆入於县官可以还於民也其赏大率不过堂除优便先次差遣之类而已有得以转官循资者少矣市易之患被於天下破民之产而利皆归於牙侩胥徒不可以复还於民也其赏至於转官升任分取息钱者莫知其数矣夫为患之狭且浅而冒赏之少者即行追夺为患之广且深而冒赏之多者即置而不问其轻重不伦与夺失当者如此则果何以示惩劝於天下哉或谓今年七月八日诏书既宣示中外以荡涤隐疵阔略细故矣今冒赏者复行追夺则岂诏书之意哉臣窃以为不然夫前日诏书之所恕者隐疵故而已今市易之患遍於天下凡富商大姓破家竭产而弃妻鬻子者道路相望也赖圣慈矜怜无辜蠲放逋欠滨於死亡之民复有生意其虚增息钱欺罔之吏缘诏书而不治其罪可矣至於冒受爵赏岂诏书之所恕耶假如有诏书之前妄冒取官俸诈欺取民财者今日?露而有司治之则岂可引诏书而不行追理也今年七月十三日勅根税官酬赏追夺系七月十二日圣旨指挥亦在七月八日手诏之後即是追赏与诏书两不相妨事理明白臣伏乞朝廷指挥有司缘市易而冒赏者依根税官体例追夺以慰公议

大观三年御史中丞翁彦国上奏曰臣伏以庆赏之柄人主所以砺世磨钝也仰惟陛下励精致治未明求衣旰食聼事以诏多士士之起以赴功底绩者不可胜计於是醲於用赏以示劝焉甚盛之举也然礼有常数事有势极过则为滥臣请摭所闻而论之伏见比年以来臣僚有被眷异者不惟官职之超躐锡赉之便蕃多遂赐第者臣闻蒙赐之家则必宛转计会踏逐官屋以空闲为名或请酬价兑买百姓物业实皆起遣居民大者亘坊巷小者不下拆数十家一时驱迫扶老?幼暴露怨咨殊非盛世所宜有况太平岁久京师户口日滋栋宇密接略无容隙纵得价钱何处买地瓦木毁撤尽为弃物纵所得地何力可造所失者固已多矣既而鸠工市材一出公上请托营缮务极壮丽糜费不赀陛下知其为恩未知其为害羣臣莫为陛下言者得无恶於害已欤设将相大臣有大勲大业非寻常赏典所可报赐第可也迩者用为从官一无可纪已闻赐第矣恩幸技术凭藉宠遇攀援侥求渐不可长陛下以天下为度於臣僚庆赏略不少靳此天下所共惜之臣愿为之艺极而已臣僚所得月俸以其终身计之几何哉至於赏格最厚者不过数百匹两使岁月之中比比受赐亦几何哉奈何嚬笑之顷顿损十百万为一第之费及敛数十百家之怨为一家之惠陛下何取於此天下之财入之有经用之有节将积如丘山公私富藏可跂而待也入之有经用之无艺江河之流不能实漏巵矣伏望睿慈少赐留神万一可采请自今以始非有大勲大业暴着天下者弗复赐第虽已得旨许三省执奏台论谏争庶以下息觊觎之心仰称圣明爱民节用之意

宣和元年中书舍人许翰上奏曰臣闻兵家之法使贪者为我争使愚者为我死夫若是者非他有利以导之也则赏固不可以不厚虽然爵禄显设於朝维其得之难也是以人危身而取之使其欲而易得得而已充则人孰复肯轻身冒矢石陷坚拔敌为国行此危事而求奇功哉故无功而赏则有功者怠効薄而赏厚则人无志於极功而国不收其伟绩是赏不可以不审也昔景德间契丹犯澶渊真宗皇帝亲驾征之自是强虏请盟至今不复窥边然而师还赏功如大帅李继隆等不过进阶次加食邑虽周文质身督所部射挞览而殪之酋帅既亡虏衆遂溃然亦不过小迁其秩而已又熙宁用兵安南郭逵为帅大破贼兵於富良江自是交址不敢复动神宗皇帝犹以师无大功斥其赏是时燕达最有功不过进秩二等盖故时边赏若斯之艰者将复有以用之故也比者西师赖陛下神明威武羌戎震怀屈膝请服然其桀黠反覆尚未可以保其往则将吏之赏不可不留其未满之意以待复用也臣自蒙恩使得待罪掖垣与兵房事月余日间伏见西师赏功凡行一百七十余人积除二百五十余官其间转行遥郡者凡二十余减磨勘者不复数计距臣领事之前则所赏者不知其几何也虽臣之愚不足以权戎事之大计然愿陛下参诸景德熙宁审赏之意稍谋所以酌损此者故臣辄敢因董成郭宁之事而推言之非特为此二人惜数官而已也谨按周官六功之赏战功曰多所谓多者非特贵夫多筭古者振旅则饮至於庙以数军实计所获多以为胜焉今二人之兵以其所获除其所亡犹不足也则是得不酬失功不补过而亦蒙厚赏於朝臣欲遂行其词则不知所以为说是以冒昧而请之

徽宗时御史许景衡上奏曰臣伏覩近降指挥捕获方腊赴阙统制官杨惟忠於京兆府赐官田十顷官宅一所臣窃惟荡平浙寇生获渠魁肇自圣谟授成将帅其间偏裨佐属各有勤劳凯旋之初第功行赏高爵厚禄皆以为意外之获也彼惟忠者已该赏典超转五官今来宣抚司保明再有陈请度越衆人赐以田宅窃以谓一夫侥幸虽未足言诚恐同时立功之人各怀觖望之意盖朝廷既开此例则无以杜絶後来若偏裨皆冒横恩则在官田宅将不胜其求矣古者惟有大勲劳则锡田赐第而祖宗以来将相大臣功德卓越者亦止於赐宅而已今睦贼就禽岂独惟忠之力奈何特异诸将冒此踰分之赏哉前日王师抚定燕山近者剿絶奚贼将佐皆立奇功庆赏亦既行矣彼视惟忠所获岂不歉然皆有不满之意耶臣愚以为破请嘱之奸革滥赏之弊使後来者不敢攀援妄有侥求宜自惟忠始所有赐田宅指挥伏乞睿断特赐寝罢

御史中丞王安中上奏曰臣窃以庆赏之柄人主所专故书曰惟辟作福而周官太宰特以爵禄之事诏王至於驭富驭贵则惟王之听而已以是知人臣之分劳固不可自言赏固不可先啓也臣伏覩陛下亲洒宸翰申戒滥赏凡不以劳能定等其保明官吏并受赏者以违御笔论又因明堂钜典告成推恩度越常格申戒官司毋得攀援陈请然则赏无轻重惟务当功朝廷守于上台臣察于下圣虑一定其谁敢干臣尚愿稍因近事申儆一二比者陛下修祖宗以来太平盛事临幸西池而雅饰池苑东西八作事材等官十三员辄援例乞推赏恩将作监遂为取旨收接敷奏夫官以缮完为职若每事邀赏臣恐朝廷官爵有限不足以待之又中山府路帅臣河北路转运使以深州濬壕先事奏请指期上功其役甫休干泽之书亟至深州数里之城耳所保奏者官三十七员使臣胥吏三十二人又诋大名五十余里之隍池为不足比陛下灼见池苑因旧雅饰深州壕功不大并出宸断更不推恩此诚足以杜侥幸之原破经营之计矣然既曰更不推恩是乃无足赏者则官吏攀援将作监取旨收接帅司漕臣先事奏请独可无罔功之罚乎方今怀利之臣造端兴事广辟置以来赇请媮岁月以糜添给官资积累遽至显列财用耗屈复扰齐民将惩此风盍自此始臣愚欲乞特降处分并赐行遣仍乞申戒有司自今非战多军胜不许申明收接陈乞恩赏事及凡营缮去处不许先事乞候功毕保奏其如显有功效在所优赏即乞临时出自圣裁降旨取索旌一劝百用尊主势如此则下安分义时无滥恩操柄不移名器随重裕民足用其本诸此惟陛下裁择

左正言任伯雨上言曰臣伏以人臣罪恶无大於为逆朝廷诛赦莫先於正名名曰奸凶则永不可赦设负寃抑则合辩明若恶名未辩而遽以恩数加焉人所窃议非朝廷之体也臣伏见司马光等皆已复官但闻三省同奉圣旨依禀行下而中外不知所以遽复其官者以何名也窃惟光等昔以奸凶悖恶无人臣之义厥罪贯盈已死难置子孙亲属所得恩例亦皆追夺天下皆知其所以得罪之名矣罪名如此虽该大赦岂在叙复之限其家子孙宁有再仕之理今朝廷恩典逮於存没而有罪有寃终未辩明授以美官恶名犹在使光等魂魄有知岂敢以奸凶悖恶之身偶因赦宥而滥受无名之赐乎臣谓光等前犯若有实状不当引赦原罪如涉寃枉则朝廷昭雪之惠不可不发於训词也昔用言章行遣非先帝之本心今以公议辩明乃圣人之善述事无嫌碍理可施行伏望圣慈特赐详酌指挥

钦宗时侍御史李光上奏曰臣窃惟圣主制世御俗之方莫大於赏罚所以行赏罚者莫先於至公古者爵人於朝与衆共之刑人於市与衆弃之明不敢以己之私恩废天下之公议也臣伏见金人内寇都城危逼士大夫委职而去者五十二员近缘臣僚论列有旨令吏部具职位姓名送大理寺根勘约法断罪陛下示大公之道可谓尽矣命下之日士论纷然或谓罪同罚异致陛下有失刑之讥大臣负党奸之谤不可不察如卫仲逹张劝冯温舒蔡行兄弟皆从官也林虞刘焘袁植皆致仕也在仲逹劝则除名勒停虞则追五官除名勒停行兄弟及温舒焘植则置而不问或旋求名目如蔡绩蔡续者或妄托假故如许仔宋时者种种奸欺莫究虚实其为擅去官守一也今诈冒者反得轻典孤拙者多陷深文陛下既已付之有司法者天子所与天下公共也原情定罪不容有所轻重况得而私之哉伏望圣慈将大理寺定断到应干逃避臣僚系在去年十二月十七日已後不问有无事故尽作擅去官守一等坐罪庶几公道昭明人言弭息不胜幸甚

高宗建炎元年尚书右仆射李纲上奏曰臣闻运会之厄何代无之为臣子者不幸而遇其时则伏节死义有死而已国家涵养士类垂二百年适遭金人之变刼质二圣拥銮舆而北迁逼立臣僚易姓建号而近臣百官忘朝廷之厚恩惜性命於俄顷稽颡屈膝奉命称臣有为金人之股肱驱逼道君太上皇帝皇太子后妃及搜捕宗室戚属者有为金人之喉舌传命令废本朝而建伪楚者有因为奸利污染国戚者有为伪楚之辅翼揔其政事者有受伪楚之官爵与闻议论者有肆为恶言以辱本朝以谄邦昌者或为之草劝进之表或为之定册立之仪视之恬然不以为怪夫节义者正所以责士大夫也至於武夫则当濶略昔李唐有安禄山之乱大臣如达奚珣陈希烈之流皆相贼用事而其余受伪命者肃宗反正以六等定其罪然後唐之威令申以有中兴之功今宜仿此考核其罪之轻重以为之用事者为一等以受伪官迁职者为一等以北面而臣事之者为一等其有致仕及曾乞致仕而不许者犹有羞恶之心并与旌别应以忠义为敌所杀如李若水等皆追赠而优恤其家则善者知劝恶者知戒天下之士风丕变矣夫节义者天下之大闲也近年以来士知利而不知义故平居无事之时惟以保家谋身为得策而一经变故坐视君父如行路之人自非一振国威大变其风天下未易理也伏望陛下断而行之以扶持节义之教天下幸甚

纲又上奏曰僭逆伪命乃今日政刑之大者张邦昌当道君朝在政府者十年渊圣即位首擢为相方国家祸难金人为易姓之谋邦昌如能以死守节推明天下戴宋之义以感动其心敌人未必不悔祸而存赵氏而邦昌方自以为得计偃然正位号处宫禁擅降伪诏以止四方勤王之师及知天下之不与不得已而後请元佑太后垂帘聼政而议奉迎邦昌僭逆始末如此而议者不同臣请备论而以春秋之法断之夫都城之人德邦昌谓因其立而得生且免重科金银之扰元帅府恕邦昌谓其不待征讨而遣使奉迎若天下之愤嫉邦昌者则谓其建号易姓而奉迎特出於不得已都城德之元帅府恕之私也天下愤嫉之公也春秋之法人臣无将将而必诛赵盾不讨贼则书以弑君今邦昌已僭位号敌退而止勤王之师非特将与不讨贼而已刘盆子以汉宗室为赤眉所立其後以十万衆降光武但待之以不死邦昌以臣易君罪大於盆子不得已而自归朝廷既不正其罪又尊崇之此何理也陛下欲建中兴之业而尊崇僭逆之臣以示四方其谁不解体又伪命臣僚一切置而不问何以厉天下士大夫之节

纲又上奏曰臣窃以战危事也驱之於万死一生之地蹈白刃冒矢石以首争首以力搏力而求胜於一日之间非有赏刑之信何以要结其心鼓作其气使之犯难忘死而效命哉古者赏必先士卒而不踰时欲其知劝也诛不舍贵近而无幸免欲其知惧也近年赏罚与此相违赏之所行皆权贵嘱托与亲随厮役之流而士卒履行阵以立功者未必赏将帅提兵以自卫见敌不战望风遁走者又不加诛而士卒溃散亦以转山迷道为名而招集之则彼何所劝而力战何所惮而不走以求生哉臣顷在枢密院见童贯推燕山赏案沓及於朱勔父子并其壻如知秀州周审言皆未尝从军则其余所赏者推类可知而西兵陈状乞赏皆十数年前未施行者诘其所以则当时帅司既上功状复送下保明经隔岁时将帅移易则保明不至而赏不行今虽欲行亦无所考据矣又赏功散於诸房既无程限又不委官点检人吏得以高下其手使有功者愤叹然则欲士卒之知劝何可得也又闻燕山之役刘延庆拥精兵十五万於卢沟河燕山纵间言且将劫寨延庆信之遽焚积聚以中军先遁而十五万衆一夕俱溃童贯不能诛而反以银绢招溃兵然则欲士卒之知惧何可得也积习之久将士玩以为常靖康之间虽骤赏力战如邹处节之军斩梁方平张帅正王从道之徒犹未足以革前日之弊故金人再犯都畿将帅奔走士卒溃散者不可胜计今日之策非大变此风不能有济欲乞令三省枢密院同置赏功司专差人吏承行应有战功者并令将帅所辖官画时条具结罪保明申奏赏功司置籍承据功状次第取旨推赏人吏承行量事立程限委左右司郎官枢密都承旨点检违限者黜罚因而受赂者依军法即有冒赏而不实者许人告推治改正元保明官司重行窜责其遇敌不战辄逗挠奔北之人必诛别立约束行下庶几士心孚信旧弊渐革

绍兴间纲为江西安抚制置大使又上奏曰臣伏见祖宗旧制军功赏格以首级为法每获一级或转官资或支银绢是以当时赏功核实无伪滥之弊自近年以来纳级计功之法废全军推赏之制行诸将告捷皆以弃头不斫横屍满野推堕崖谷沉溺江湖不可计数为言遂使有司不得核实朝廷无所考据一军千人则千人推赏一军万人则万人计功殚官爵不足以襃宠竭府库不足以锡赉岁用之广百倍往时罄百姓之脂膏耗朝廷之根本日益月增殊无艺极臣未见其可也今者车驾廵幸建康将定恢复中原之策则所以懋赏报功使将士知劝节以制度使国用不匮不可不深为之虑也臣愚伏望圣慈特降睿旨今後诸将告捷并计级数不得以弃头不斫横屍满野推堕崖谷沉溺江湖为言除保明验实计级推赏外其有摧锋陷阵强弩破敌立致奇功之人虽不获级别许保奏优异推恩庶几实立功效之人有所激劝而朝廷无滥赏之费戡乱定功不难致也

纲又上奏曰臣窃思国宋近年以激劝将士之故每一战胜则不计首级全军推赏习以成例帑藏为虚今者诸将咸捷当行庆赐欲广其施则惧物力之不给欲少其赐则惧士心之未厌此尤所当虑者也夫人情感激有不待赏而劝者推赏先後有未下车而封者臣愿陛下降哀痛之诏悯将士罹兵革之苦凡死於战阵先加封爵厚给赙赠收恤其家死者襃则生者劝矣然後明诏统帅审定功状俟防冬解严庆赐并行其谁曰不然昔勾践厚养死士而士卒思奋汉祖先封雍齿而反侧者安急先务也臣愚不达大体惟陛下裁察尘渎天威无任惶惧战越之至

建炎元年知开封府宗泽上奏曰臣闻情生於爱爱生於见见生於目之所遇与左右之所接所遇所接果顺於己则喜喜则赏之赏之者非懋其功也赏其顺己而已耳所遇所接果逆於己则怒怒则罚之罚之者非罚其罪也罚其逆己而已耳如是则赏罚出於喜怒喜怒出於逆顺可谓之公无私乎赏罚私徇其何以砺世磨钝大有为於天下乎圣人无我故忘情忘情故忘逆顺忘逆顺故忘喜怒故赏一善而天下之为善者劝知其非私喜也罚一恶而天下之为恶者沮知其非私怒也一赏一罚归之至公而我无容心焉人其不心悦而诚服者乎陛下所以号令天下使人知所趋知所避知所行知所止者赏罚而已昔文王一怒而安天下之民武王亦一怒而安天下之民是怒也岂?於目之所遇於左右之所接哉彼敌人横肆凶暴侵犯我王室臣愿陛下如文王武王亦一怒而安天下之民有赏有罚惟平惟一至於应酬万机进退取予之际断之至公以慰天下之望

三年赵元镇上奏曰臣窃谓国家武功之不立以军政之不修军政之不修以劝赏之不明也自崇观用兵以来积为斯弊至有殒身锋镝之下而不蒙恤赠执役权要之门而反被优恩进退取舍无复公道劝赏如此何以责人死力玩习之久今犹未除遂使辕门之士扼腕窃议愤愤不平实祻乱所由兴也虽然赏不患乎吝患乎滥赏至於滥与无赏等盖赏以待有功以功被赏人则为荣乐事赴功率为我用今也有功者赏无功者亦赏得之固不为荣亦何必有功而可得幸门百出贿赂相高临敌当先果谁用命奏功来上人得挂名淆乱其间公私相半受赏者则怀恩於私室无赏者则归怨於朝廷是皆冒滥之弊有以致之不可不察也前此固不可以槩举昨勤王之赏最为有法高下品第人无间言虽朝廷立意尽公不容少紊而有司受情作弊岂得无私窃闻常州通判梁汝嘉之弟身在衢州常州推官林达卿之弟身在福建挂名功状随例补官足迹未尝及军将士不识其面与临阵効死之人同被战功之赏此物论所以未免纷纷也然臣所知者止此二人而已其所不知可胜计哉臣愚欲望特降指挥别作措置今後将帅及应干有司保明功状未尝立功而辄敢挂名者重立赏钱许人告捉有官人夺所有之官无官人夺所冒之官尽以授之量事大小更与推恩保明官吏及冒赏之人重寘於法所给赏钱亦令均备稍革弊病以劝忠勤是乃君天下役使羣动之术也

建炎中左正言邓肃上疏曰臣尝备员鸿胪主簿因敌人须道释板籍以职出拘於敌中凡五十日敌人之情已备知之自尼堪以下至於步卒分朝廷所赐之绢人得五十有五疋计朝廷所出之数以千万为率则尽敌人之数不过十六万有余而已况有阵亡者有疾病者有以事还敌者有随军以供战具者其得绢亦与尼雅满等以诸色人所占之数当与战卒中分则敌人正兵固不过八万耳因得朝廷所与绫锦等敌人谓之表段当时分散其数虽同其物不等金人得锦勃海得绫契丹得缂织之类而九州所得者杂色而已一日忿然欲起相攻则敌人之心亦不齐矣忽一日有敌人遇臣泣下臣问之对曰某兄弟三人荷戈而来伯亡於真定季亡於京城今闻元帅之兵大集而南方兵马动连数州某岂复得见乡曲耶臣初不信其语及见敌中士夫道释各有饷飰之人其皇恐之语皆如臣所闻则敌兵亦何尝不怯也夫敌兵之数既不甚多又加之以其心离其气怯傥合天下之力以攻之若无足畏者然敌兵未尝少挫而中国之势陵迟至此其故何也盖敌无他长惟信赏必罚不假文字故人各用命不以死为畏耳朝廷则不然有同时立功而功又相等者或已转数官或尚为布衣轻重上下止在吏人之手赏既不明人谁自劝此正朝廷之大病也臣愚欲望圣慈专立赏功一司用重禄法使凡立功者人人自陈若功状已明辄踰旬日而不得告者有所立之功同而赏有轻重者有立功之时等而赏有後先者并重寘之法常赦不原又专委台谏官二员提点其事若台谏不知觉察亦寘之法如是则寸功无不录矣夫寸功毕录人孰不乐赴功名之会乎若天下人人有乐赴功名之心而使之攻八万已骄之敌则社稷生灵又何患哉惟陛下留神

肃又上论严赏罚曰太祖太宗之时法严而令速事简而官清未尝旁搜曲引以稽赏罚故能以十万精兵混一六合自时厥後羣臣无可论者今日献一策明日献一言烦冗琐碎惟恐不备此文书所以日烦而政事所以益缓也今兵戈未息岂可揖逊进退尚循无事之时欲乞限以旬日期於必至庶几法严事简赏罚之权不至濡滞

绍兴四年王之道论赏罚不当疏曰臣观今日天下之大患不在夫强敌与盗贼而在夫赏罚不当盖赏罚人主之大柄也人主高居深拱而能使四方万里鼓舞震动忽然如神日以奔命赴功而天下若不足为者恃有此耳使其不当则赏非特不足以劝能而能者且怠矣罚非特不足以惩恶而为恶者益得以自肆矣然则天下何由而治乎古人善用兵者莫如孙武其言曰主孰有道将孰有能天地孰得法令孰行兵衆孰强士卒孰练赏罚孰明吾以此知胜负矣夫论兵家之胜负而始乎主孰有道终乎赏罚孰明其言有深意也伏望皇帝陛下慨然奋发以赏罚为中兴之要务夙寤晨兴思所以求其当赏自贱始必欲当其贤罚自贵始必欲当其罪何者为当贤赏一人而千万人悦晓然咸知为善之利者斯当贤也何者为当罪罚一人而千万人畏晓然咸知为不善之害者斯当罪也赏当贤罚当罪而天下自治矣天下既治而敌人之不宁盗贼之不灭未之有也

九年右正言陈渊上奏曰比年以来恩惠太滥赏给太厚颁赉赐予之费太过所用既衆而所入实寡此臣所甚惧也周官唯王及后世子不会说者谓不得以有司之法治之非周公作法开後世人主侈用之端也臣谓冢宰以九式均节财用有司虽不会冢宰得以越式而论之若事事以式虽不会犹会也臣愿陛下凡有锡赉法之所无而於例有疑者三省得以共议户部得以执奏则前日之弊可息矣

渊又论郑亿年状曰臣伏覩正月二十八日指挥郑亿年复资政殿学士依旧提举醴泉观行在居住仍奉朝请臣闻赏罚者国之纲纪也圣人用之有万世之公有一时之权万世之公可常而不可变一时之权可暂而而不可久故能赏当其功罚当其罪而国之纲纪立矣今者忘万世之公而任一时之权用贼豫之所以悦亿年者以宠亿年将使为善者不劝而为恶者不惧无益於纲纪而有害於中兴之政臣固不得不论也臣谨按亿年故相居中之子虽尝为从官无他技能而有从贼之丑夫陷於贼固非人之所欲然从之而得美官必有取非其道者因赦而复之是以贼豫之所悦而与之者为正也其可乎且去岁大霈所谓权也凡有官者不夺亦所以安反侧耳而又有襃而迁之者以其不辱僭叛其义不可掩也又有迁而用之者以其明习将略其才不可废也亿年名在侍从之列其可自同於反侧者乎其义果可襃而其才果可用乎此不待臣言也然则用权以废公非所以待亿年亦明矣而其所以可恕者宰辅之世身为从官不幸而陷於贼为不足诛耳然居中之秉政无状天下所共知者亿年夤缘以取两制使无他过以至今日犹在讨论追削之域而况於已尝从贼不夺旧官而加之以职名乎夫以从官所宜得之职名亿年其可与乎且资政隆名贼豫之所窃而与之者也固不可以言复矣陛下必以复为言者则已着其从贼之罪矣使亿年粗有知识必不敢受强而授之则彼以义而获襃如?唐佐李亘之党必曰亿年以仕贼亦襃矣吾属何荣彼以才而见用如李显忠赵彬之辈必曰亿年以负国亦用矣吾属何安由是而推之必又谓尝为贼豫将相者他日来归未必不以将相处之也此声一传谁不解体是以一时之权宠一亿年初无所补徒使为善者不劝为恶者不惧自坏赏罚之纲纪而更为今日中兴之累也此而不改民将失望後必难悔矣伏望断自圣心将亿年所带职名特赐追寝使之在外居住庶几远去班列少息纷纷之论臣不胜幸甚

高宗时虞允文上奏曰臣窃闻晋守卿以监榷易院增课当赏太宗谕之曰通事舍人改官须为合门副使若以利而进此职则守边宣力之臣何以为劝呜呼祖宗合门贴职所以奨励边功而惜名器不以妄予盖如此载惟陛下聪明睿智既不惑於私谒庆赏刑威又足以以动化天下而兢兢业业一以祖宗为法臣所亲闻而亲见之也用敢抵冒天威裨万分一谨按金鼐以财豪东南因纳粟命官交结故相秦桧以看合子为名专任南亩出纳之责四为国信所三节人皆以纳赂得之累官至正使在廷百僚旧所不齿今一旦授以上合之秩羣议籍籍不置臣窃以为决非陛下本意伏望睿慈特赐追寝

尚书右丞许翰论吴敏疏曰臣闻春秋之义扬善伐恶垂着王道以诏万世然晋文公乘惠怀之无亲得反其国高梁之祸天下之大恶也而春秋不书周襄王出居于郑晋文为之诛子大叔以定其位阳樊之师诸侯之极功也则又不书而书晋文断自伐曹侵卫之後是何故也圣人之意以谓晋侯既有大恶亦有极功絶此补彼使得相除是以皆没不书一与之新而後践土之勲烂然独着於春秋使王道而不本忠恕如此则晋侯入国之恶不除盖诛絶之不暇岂复有此霸业之伟哉传曰记人之功忘人之过宜为君者也其义盖出春秋臣伏见宣和之季金人始乱上下大震不知所为吴敏以给事中伏合请对首建内禅之策以坚外御之心是时太上皇帝久怀冲挹然而外无朝廷之助内有左右之沮尧舜之志未有以发也会敏白发其端击节叹息遂定大议渊圣皇帝自在东宫恭俭闻天下及嗣位祚万方相庆乖离之心一变归往至今天下固不可解夫使人君以天下传此古今之所至难言也而敏以孤臣眇然冒雷霆之威忘家族之祸而建明之此天下之奇节而去岁秋唐恪聂昌耿南仲陈过庭等用事百计诬蔑窜之涪川伤忠义之心折蹇谔之气非所以视天下观臣子也陛下龙兴四海蒙泽当此时始望生还而坐城下之盟复窜岭表使其垂白重亲泣血万里臣诚伤之且城下之盟自有主其议者敏於是时未为宰相衆说眩曜依违其间至於金人已还敏为宰相遂决意追袭但为已失事机斯敏之罪云尔得谴不当与衆人等以是遂废定策之功则已重矣今录其过因废其功臣窃谓非仁圣本意当时议者不详失於建明而已谓宜明诏还之赦智谋之不逮着忠力之无忘以劝事君非小补也且臣当去岁之春数诋朝廷专和议则於敏非敢私也当彼隆盛之时臣与之争及此斥逐而为之言区区何心其间端为国体而已矣

中书舍人洪遵经筵进故事曰周世宗亲征刘旻战于高平兵始交樊爱能何徽退走世宗躬督战士士皆奋命争先旻遂败世宗休军潞州大宴将士斩败将樊爱能何徽等七十余人军威大振

臣闻人君不难於用兵而难於御将其要无他赏罚而已方其摧锋陷阵奋不顾身必谨录之所以为劝也及乎巽懦退缩偷生自营则诛之殛之在所不赦诚如是则人人自励安得不致死於敌哉周世宗当五季之末干戈日寻国威不振高平之役一日而诛败将七十人上下慑服至於奋命戮力莫敢内顾遂能变弱为强因败为功五六年间取秦陇平淮甸复三关雄武之声耸动夷夏向使世宗优游少断循姑息苟且之政二将奔命不能明正典刑方且覆亡之不暇欲其征伐之克纪纲之行难矣哉夫天有时以生有时以杀故雨露以润之雪霜以肃之二者相须以成岁功人君持赏罚之柄亦犹是矣臣谓驾御将帅强兵克敌大要无出於此

遵又乞皇太后庆八十增恩数劄子曰臣仰惟陛下睿孝生知皇太后圣德茂盛天锡纯嘏新岁八十溥天之下孰不欣悦恭审宫中讲庆贺之礼仍许宰臣率百官称贺甚盛举也臣侧聆欲以正旦降诏加恩士庶八十以上及宗室恩数不闻其他臣窃谓非常之庆当有非常之恩而郊祀肆眚未远若复举行徒为小人之幸耳臣愚欲乞於诏书中增益数事如陞朝官有父母者并与加封一次命官服绿服绯及年八十以上与改赐服色民庶八十以上略如汉制赐以米肉酒绍兴平江府湖州被水人户明年夏税不以多寡并与放免仍乞下户部检会二十九年州县合纳和买紬绢无拘等第蠲除其半庶几锡类之泽徧於敷天而实惠浃洽和气懽声蒸为太平则皇太后膺亿万年之夀与天无极不为小补臣诚固陋窃不胜狗马心冒犯天威无任战栗遵又上奏曰臣伏见陛下总揽权纲之初愤秦桧专政时所用台谏皆鹰犬傅丽排抑忠良辜负耳目之寄故丙子之冬诏书首下用以申饬在列圣德昭明灼见奸伪无毫髪锱铢之隐然则一时朋附之人因兹以得高位者所宜旋踵窜逐以为万世之戒臣谨按故端明殿学士李文会凡下妄庸奴事秦桧献谀售佞交济其恶遂自选调得编修官既而改秩即为御史考其平日所为未有不迎桧之指意者以故曾不三年躐登政府继虽斥去犹得守遂宁帅泸南士大夫合辞惋叹以为失刑往岁陛下亲政以辅臣之旧例遣人颁以茶药文会自知罪大专用媚竈之术摩足奉溺无所不至及为成都贪毒弛缪动为民害吴援在绵州肆其苛暴千里重足而立文会不惟坐视至於剡章论荐仰欺圣君俯负全蜀凶慝彰露鬼得而诛文会之死蜀人交口相庆使其苟生以至今日必蒙放殛之刑然则四官之赠遗恩之及尽用前执政礼臣所未谕臣愚欲望圣慈特赐睿断暴文会之恶罢其恤典上以应明诏中以慰蜀人下以全公议

历代名臣奏议卷一百八十八








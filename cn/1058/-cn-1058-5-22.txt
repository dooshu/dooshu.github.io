黃初六年令


令：吾昔以信人之心，無忌於左右，深為東郡太守王機、防輔吏倉輯等任所誣白，獲罪聖朝。身輕於鴻毛而謗重於泰山。賴蒙帝主天地之仁，違百寮之典議，舍三千之首戾，反我舊居，襲我初服，雲雨之施焉，有量哉。反旋在國，揵門退掃，形影相守，出入二載。機等吹毛求瑕，千端萬緒，然終無可言者。及到雍，又為監官所舉，亦以紛若，於今復三年矣。然卒歸不能有病於孤者，信心足以貫於神明也。昔雄渠李廣，武發石開；鄒子囚燕，中夏霜下；杞妻哭樑，山為之崩，固精誠可以動天地、金石，何況於人乎。今皇帝遙過鄙國，曠然大赦，與孤更始。欣笑和樂以歡孤，隕涕諮嗟以悼孤。豐賜光厚，資重千金，損乘輿之副，竭中黃之府，名馬充廄，驅牛塞路。孤以何德，而當斯惠。孤以何功，而納斯貺。富而不吝，寵至不驕者，則周公其人也。孤小人爾，身更以榮為戚，何者？將恐簡易之尤出於細微，脫爾之愆一朝覆露也。故欲修吾往業，守吾初志，欲使皇帝恩在摩天，使孤心常存入地，將以全陛下厚德，究孤犬馬之年，此難能也。然固欲行眾之難，《詩》曰：「德珣如毛，鮮克舉之。」此之謂也。




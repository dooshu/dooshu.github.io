答总宪张崌崃言用人


顷借公于上榖也，将有艰巨之托也。乃竟不得如愿，令人怅恨久之。干霄之材，何患不登明堂？但仆谢事有期，不得托附于梓人，殊可恨耳。太君恤典，已属所司如例请允。别楮所荐诸贤，皆一时之俊，处吾夹袋中，宁止朝夕。虽未免各有所短，然尧、舜在上，翕受敷施，取其所长，皆为国器。若诸公能不恃其所长，刮磨微颣，致其莹美，则希世之宝矣。辱示，敢并及之。薄奠，敬因使者布之太君仙几。






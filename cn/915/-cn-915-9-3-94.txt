◇谢敕使监善觉寺起刹启

臣纲启，伏见敕旨，使监作舍人王昙明、材官将军沈微、御仗吴景等监看善觉寺起刹事，爰奉圣恩，曲降神力，命斯执事，修兹长表，宝塔云构，无待喜园，水精特进，非差龙海，大龟持泥，未足为盛，鹭引绳，方斯取埒。仰瞻慈渥，喜戴不胜，俯循宿愿，私增涕噎，不任铭荷，谨奉启谢闻，谨启。（《广弘明集》十六）


○祭建昌崔丞文

维贞元十一年岁次乙亥十月朔日，侄女婿起居舍人知制诰权某，谨以清酌庶羞之猷，敬祭於故洪州建昌县丞崔六伯之灵。

伏惟北州茂族，中庸令人。行有枝直，道无缁磷。居常葆和，动不违仁。素履坦坦，闺门申申。子真恬退，张仲孝友。淡而不厌，晦而能久。亦既再命，皆以退闻。天爵之外，视如浮。谢病郊园，深辞世纷。迳多芝术，家有典坟。心游杳冥，手植芬氲。行乐春晚，开襟日曛。谬忝嘉姻，获奉深分。曩时上策，旅食江郡。一苇可航，百里而近。长筵式宴，虚室清论。少长无违，琴觞迭进。仰名教之可乐，见义方之善训。暇日则多，穷年无闷。不耗天理，同乎大顺。顷服朝命，言旋帝乡。尽室出祖，至於朱方。离居未几，四换炎凉。凶讣忽来，哀何可忘。山川阻远，情礼未展。犯涂潦以无由，想音徽而在眼。敬姜知礼，鲤也闻《诗》。昔著妇行，今推母仪。婉彼令侄，承哀涕Д。远切诸孤之痛，难追世父之慈。有生必化，从古同辙。元酒清涤，用申永诀。寄怀斯文，於彼临穴。


苏洵　上田待制诗

日落长安道，大野渺荒荒。

吁嗟秦皇帝，安得不富强，

山大地脉厚，小民十尺长。

耕田破万顷，一稔粟柱梁。

少年事游侠，皆可荷驽枪。

勇力不自骄，颇能叹乾粮。

天意此有谓，故使连西羌。

古人遭边患，累累关两刚。

方今正似此，猛士强如狼。

跨马负弓矢，走不择涧冈。

脱甲森不顾，袒裼搏敌场。

嗟彼谁治此，踧踧不敢当。

当之负重责，无成不朝王。

田侯本儒生，武略今洸洸。

右手握尘尾，指麾据胡床。

郡国远浩浩，边鄙有积仓。

秦境古何在，秦人多战伤。

此事久不报，此时将何偿。

得此报天子，为侯歌之章。

苏洵


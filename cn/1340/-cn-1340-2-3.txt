吴荣光手书立轴跋


道光间，先曾祖以收藏为公卿大夫所知，尤以书名于三湘闽粤间。晚年归里，求书者踵相接，至避地桂林以谢之。咸丰甲寅，家庙所藏金石图书，均毁于兵火。至沃尧，几不复可得见。光绪丁未三月，蔡子啸甫自粤东求得此帧，至沪上归余，且曰：“吾不忍以古书画之嗜，而遽夺子之手泽也。”家珍璧返，欢喜可知。而先人呵护之灵，蔡子相知之雅，均有足令人感极而悲者。装潢既竟，思倩善书者代志之。或曰：“是子宗器也，胡可以假手于人？”乃自跋此，以志不忘。

光绪丁未四月，吴沃尧谨志。






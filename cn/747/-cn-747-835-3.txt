○代集贤崔相公谢赐官诰表

臣某言。臣先蒙恩命，授集贤殿大学士。今月某日中使至，忽承霈泽，降自重霄。再披五色之文，若戴千钧之重。臣某中谢。伏惟尊号皇帝陛下求衣待旦，侧席视朝。方致理於雍熙，每仰成於辅相。臣自惭窃位，唯惧旷官。未获避贤，何堪假宠。爰惊琐质，更被鸿私。提玉铉於中台，已忧公饣束。总石渠之秘署，兼集群才。当文德之大朝，实名儒之大任。今者遽颁雅诰，益示皇慈。兼命王人，且临私第，琅函乍启。光凝紫府之烟，宝轴潜舒。润带金盘之露，空知耀。无报睿明，臣某无任荷圣感恩兢惧之至。


○为李林甫谢赐兄衣服状

右。臣今月某日中使郭全羽至，奉宣圣旨，赐臣兄太仆卿林宗紫衣一副，并犀角带及金鱼袋。恩出非常，荣超望表，阖门捧戴，喜具失图。臣少遭闵凶，早违怙恃，兄弟素少，形影相依，幸遇休明，俱г官序。且一身叨窃，谬践台衡，阖门宠荣，皆承天覆，恩奖所及，始望已过。但兄林宗年力稍侵，近婴风病，常恐溘先朝露，不报前恩，岂谓睿渥特深，鸿私曲被？河海重寄，已叨命卿之荣；章印崇班，更承绶服之赐。庆流公族，光照私门，虽喜之诗，终惧维鹈之刺。无任喜惧感佩之至。


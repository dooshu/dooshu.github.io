○日中有王字赋（以题为韵次用）

至阳之精，内含文明，成命宥密，神化阴骘。倬元圣而纬天，烁灵符之在日。人文变见，元象贞吉，焕尔殊容，昭然异质。三阳并列，契乾体以成三；一气贯中，表圣人之得一。当是时也，河清海晏，时和岁丰车书混合，华夷会同。皇帝乃率百吏，六宗；登台视朔，候律占风。祀夕月於礼神之馆，拜朝日於祈年之宫。霁氛雾，扫烟虹，地涯静，天宇空。阴魄既没，大明在东，吐象成字，昭文有融。法科斗以为体，并乌以处中。冯相未觌，畴人发蒙。此乃圣人合契，至化元通。不然者，何得曜灵起瑞，明被於有截；垂光烛地，运行而无穷？圣人以不宰成能，日月以无私可久。偶圣则呈祥，逢昏则显咎。贞观契无为之功，休祥应无疆之寿。没於地，我则取诫於明夷；登於天，我则呈形於大有。其初见也，昭昭彰彰，流晶耀芒；若神龙负图兮，呈八卦於羲皇。其少登也，发色腾光，乍见乍藏；状灵黾衔书兮，锡九畴於夏王。蔽亏若木，隐映扶桑。王云之表，辉映重轮之旁。临紫宸兮千门洞照，出黄道兮八极增光。惟德化成，惟王正位。兄其日兮姊其月，父事天兮母事地。罄六合以为王，统三才而制字。道不藏宝，神开奥秘。王在日兮垂文，日在天兮重懿。岂徒色映合璧，光连抱珥？三舍回鲁阳之戈，载中美汉文之志。皇上以为命不于常，惟德是据，灾逐祥启，福随祸著。知微知彰，一喜一惧，因嘉瑞以增德，合元符而降祚。客有上国观光，金门献赋。睹日中有字之感，成天下至公之务。倾心太阳，企踵路。顾回光以暂烛，庶千载之一遇。

乔琮

琮，宝应中擢进士第。


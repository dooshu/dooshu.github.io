○答追賊及賞軍諭 【 追賊賞軍】

伏蒙聖言聞賊少退恐詐者、而選等說追殺、果一行否、臣今早亦聞賊自香河回至通州河之東、其旄頭北向平谷縣、夫平谷本是賊歸路。但賊大營尚在平谷未曾動。則此乃是搬運財物以歸大營。未便見得是退去。諸將正當如聖見防其有詐也、選等委巳往通州、是役也楊選論死大司馬博幾殆以公力救得免然謂之追送則可。謂之追殺則不可。葢欲殺賊。必先探知賊所經由之路。預於其間據險設伏。俟賊至。猝起而擊之。今只尾其後賊行亦行。賊止亦止。賊豈可得而殺耶。故只可謂之追送耳。今且看江東作為何如、蒙諭科奏犒士芳營士亦同行、茲只賜東芳云、臣昨奏請賞芳、乃因芳首先入援、又時不知有科疏、今以其營士同行、示朝廷公溥之政、而只賜東芳昭　皇上知遇殊特之恩、仰惟聖裁允當、衛中有一百戶謝麟頗知兵。曾同張大用往解大同右衛之圍東芳之賞。乞發下希孝。差麟送去。庶得一觀其動靜也


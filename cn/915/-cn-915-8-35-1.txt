◇荐沈麟士表

吴兴沈麟士，英风夙挺，峻节早树，贞粹禀於天然，综博生乎笃习。家世孤贫，藜藿不给，怀书而耕，白首无倦，挟琴采薪，行歌不辍。长兄早卒，孤侄数四，摄鞠稚，吞苦推甘。年逾七十，业行无改。元嘉以来，聘召仍叠，玉质逾洁，霜操日严。若使闻政王庭，服道槐掖，必能孚朝规於边鄙，播圣泽於荒陲。（《南齐书·沈麟士传》，永明六年，吏部郎沈渊、中书郎沈约表荐，征太学博士，不就。）


板

八章，章八句


首章讲：此亦同列相戒之诗。若曰：治道有二，敬天、勤民而已。然勤民所以敬天也，敬天未始不勤民也。嗟！我诸友当艰难之际，其可忽焉而不图耶？





上帝板板，下民卒瘅。

板板，是反也。卒，尽也。瘅，是病。彼求民之莫者，天道之常也。今上帝乃反其常道，而使下民皆至于尽病矣。





出话不然，为犹不远。

出话，即出言。不然，不合于理。犹，是谋。不远，浅近也。然病民固天之变，而所以致之者，则由于人也。今尔出话不然，而皆背理之言，为犹不远，而皆目前之计。





靡圣管管，不实于亶。犹之未远，是用大谏。

靡，是无。管管，无所依。亶，是信。此犹字，就智识看。若此者，盖其心以为当今无复有圣人，但恣己妄行而无所依据。又不诚之为贵，虚伪反覆而不实于亶。其话之不然，犹之不远，正坐此故耳，岂其识见之未远乎？是以我也尽言相规，以大谏诤于汝，使汝改图。于言犹之间，以回板板之天，而靖卒瘅之民也。

二章讲：所以谏之者云何？





天之方难，无然宪宪。

宪宪，欣也。今夫天方艰难，将有困穷之患，正人所当恐惧也。无得欣然自适而宪宪，可乎？





天之方蹶，无然泄泄。

蹶，是动。泄泄，弛缓意。天方蹶动，将有颠覆之虞，正人所当修饰也。无得怠缓不救而泄泄，可乎？





辞之辑矣，民之洽矣。

辞，即言。辑，和也。洽，是合。然天变固有以病民，而安民亦有以回天。彼出话不然，既能使民卒瘅矣。故尔诚能言必先王之道，有以质之天理，而顺而辞之辑焉，则顺理之辞，自有以保乎民心，而涣者以萃，不于是而洽乎？





辞之怿矣，民之莫矣。

怿，是悦。莫，是定。言必先王之道，有以协之人情，而安而辞之怿焉，则协情之辞，自有以安乎民心，而争者以息，不于是而莫乎？夫辞辑与怿，则合乎理而异于不然者矣。民洽与莫，则所谓卒瘅者，庶乎有瘳矣。而天难、天蹶之变，不可回哉。尔于出辞之际，诚不可不加之意也！

三章讲：夫慎言固可以安民而回天变矣，何尔终不能舍己以从人耶？





我虽异事，及尔同僚。

我，诗人自我。事，职事。尔，指友。同，同为王臣。夫我之与尔，职虽不同也，然与尔同为王臣，则有同僚之好焉。





我即尔谋，听我嚣嚣。

即，就也。嚣嚣，自得貌。既为同僚，则不可无尽言之义。故我即尔谋，而天难、天蹶之变，民洽、民莫之道，无不言之悉焉。固望尔之能听也。尔乃听我嚣嚣，自足而不肯受。





我言维服，勿以为笑。

服，亦是事。岂以我之言为迂而不可听乎？不知我之所言，正今日之急务，而不可不听者也，尔勿以为笑可也。





先民有言，询于刍荛。

先民，古贤人。询，问也。刍荛，采薪之人。况先民有言曰：询于刍荛。夫以刍荛之言，古人犹必询之者，以言无微而可忽也。况以僚友之言，而可不听哉？汝其勗之哉！

四章讲：使其言不听，则其祸终不可救矣。





天之方虐，无然谑谑。

谑谑，戏侮意。今夫上帝板板，方肆暴虐之威，人当恐惧修省，无然戏谑以处之，而重干天怒可也。





老夫灌灌，小子蹻蹻。

老夫，诗人自言。灌灌，款款之意。小子，指僚友。蹻蹻，骄也。故我老夫也，知天变之可畏，灌灌然尽其款诚以告之矣。奈何小子也，视天变为不足畏，乃以吾言不足信，自是而骄焉。





匪我言耋，尔用忧谑。

耋，老而昏。谑，戏也。是非我老耄而妄言果不足信也，乃汝以忧为戏而不加之意焉耳。





多将熇熇，不可救药。

熇熇，火炽盛意。夫忧未至，而救之犹可为也。苟俟其忧之益多，将如火之炽盛，则虽有善者，无如之何而不可救药矣。是岂可不虑哉？

五章讲：夫祸多既不可救矣，又况妨贤病民，国几何而不至于灭亡乎？





天之方憍，无为夸毗。

憍，是怒。夸，大言。毗，卑言。今夫天之示人，其怒甚矣，而所赖以靖之者，犹有藉于善人也。尔无为大言以夸人，而肆为矜高之形乎！无为谀言以毗人，而务为侧媚之态乎！





威仪卒迷，善人载尸。

迷，乱也。尸，是不言不饮食意。夫惟言语夸毗，则将使威仪之迷乱，无复恭敬之节。彼善人者，皆敛手屏息，不得一有所为，而如尸之在位矣。





民之方殿屎，则莫我敢葵。

殿屎，是呻吟意。葵，揆度。夫善人既锢，民病日滋。方今之民，其愁苦呻吟，诚必有故也。而乃莫敢揆度其所以然，则岂有敢任其责而救之乎？





丧乱贸资，曾莫惠我师。

贸资，即灭亡。惠，顺也。师，众也。是以至于丧乱灭亡，咨嗟之声不已，卒无有能惠我之师也。夫妨贤病民而卒至于不可救如此，是岂可以不惧哉？

六章讲：然欲惠民，莫先于谨道民之路。





天之牖民，如埙如箎，如圭如璋，如取如携。携无曰益，牖民孔易。

牖民，即是开明，乃天启其心之意。埙、篪，俱是乐器。璋，半圭。取，是求。携，是得。益，是增益。今天之于民也，与之以本然之理，以开其未觉之知。但见天授之民，即受之有如埙唱而篪和也，如璋判而圭合也，如取求于人，携而得之，而无所费于己也。上天牖民之易，有如此者。





民之多辟，无自立辟。

辟，邪僻。然则上之化下，其易不犹是耶？是故上道之以善则善矣，道之以恶则恶矣。方今之民愁苦呻吟，不聊其生，已多邪僻矣，又岂可自立邪僻以道之乎？一或导之，则民之邪僻将何时而已哉？

七章讲：然导民固不可不慎矣，而辅君以修德，尤其所当先者。





价人维藩，大师维垣。

价，大也。师，众也。垣，是墙。今夫大德之人，足以弭患，则维藩矣。百姓之众，足以守邦，则维垣矣。





大邦维屏，大宗维翰。

屏，是树。宗，宗族。翰，是干。大邦之强国，吾恃其捍外以无恐，屏之谓也。大宗之强族，吾恃其居中以为固，翰之谓也。





怀德维宁，宗子维城。

宁，是安。宗子，是同姓者。人君怀德而自修，而宗社可以久安，不维宁乎！宗子合族以联亲，而根本日以益固，不维城乎！





无俾城坏，无独斯畏。

畏，可惧意。此六者，皆君之所恃而德其本也。有德则得是五者之助，不然则亲戚叛之而城坏，城坏则藩垣屏翰皆坏而独居，独居而所可畏者至矣。是必辅君修德，使亲戚助之，无俾城坏可矣；无俾城坏，则藩垣屏翰皆不坏，而无独居可畏之祸矣。若坐视君德之不修，则不免于可畏，而何以安民为哉？

末章讲：然安民莫要于敬天，敬天斯可以安民。





敬天之怒，无敢戏豫。敬天之渝，无敢驰驱。

怒，震怒。戏豫，即戏侮也。渝，是变。驰驱，恣肆之状。诚以板板也、难也、蹶也、虐也、也，其天之怒而变也甚矣。是必敬天之怒，无敢戏豫可也；敬天之渝，无敢驰驱可也。





昊天曰明，及尔出王。昊天曰旦，及尔游衍。

王，作往字。旦，亦是明。所以然者，盖以天之于人也，有所及有所不及；则人之于天也，可以敬可以无敬。殊不知人之出往一跬步之间而已，而昊天之临下，赫然其甚明，凡尔之出往无不与之俱焉。人之游衍一瞬息之间而已，而昊天之鉴观，昭然其甚旦，凡尔之游衍无不与之同焉。苟有一念之不敬，固不能逃夫日监之下矣，尚可以戏豫驰驱为哉？夫苟知当敬而敬之，则所以安民者，自不容已，而天之变怒可回，卒瘅之民以瘳矣。尔同列固有敬天安民之责者，可不知自修省也哉？吁！作是诗者不惟忠于僚友之谋，而亦有爱国之心也已。






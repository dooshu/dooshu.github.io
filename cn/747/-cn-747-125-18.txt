○修太祖实录诏

伏以太祖圣神恭肃文武孝皇帝削平多难，开启洪图，用干戈而清域中，修礼乐而治天下。克勤克俭，乃武乃文，八方混於车书，三载忽遗於弓剑。英谋睿略，既高冠於前王，圣德神功，尚未编於信史。询於典礼，阙孰甚焉。宜垂不朽之文，以永无疆之美。其太祖圣神恭肃文武孝皇帝实录，宜差兵部尚书张昭修纂，其同修纂官员，委张昭定名奏请。


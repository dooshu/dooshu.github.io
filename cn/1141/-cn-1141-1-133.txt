乘兴出郭再过南华山馆同雏隐限韵柬登子

其一
水落莎迎楫，藤高花覆床。
不须河朔饮，转爱瀼西庄。
禾黍秋原秀，池台午树凉。
芰荷香渐老，斟酌葺为裳。

其二
曲坞连樵径，南山倚石屏。
墙围一水白，亭挟百峰青。
去住同渔父，行藏自客星。
田家尊酒在，吟罢醉难醒。

其三
主人能扫径，客到每无期。
树老阴连水，花多夏满枝。
兰（一作莲）舟溪女棹，菰米野童炊。
吾意閒来往，林昏归未迟。



○授褚无量右散骑常侍制

黄门：献纳之任，虚求是属，列於侍臣，莫匪耆旧。银青光禄大夫前散骑常侍上柱国褚无量，佩服纯行，周旋雅道，夙侍金华之讲，屡膺石渠之命：故能礼自柔嘉，动多忠益。顷在艰罚，近终丧礼，覃思研精，华皓不倦；直辞谠议，清明可观，俾重春卿之儒，迁居德琏之任。可右散骑常侍，勋如故，主者施行。


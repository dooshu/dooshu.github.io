卷五十三 陶仰用、朱旻如、蒋武烈、廖应登列传

陶仰用

朱旻如

蒋武烈

廖应登

▼陶仰用，云南人。骁勇善战；当大敌，坚不为动，军中呼为「铁篱笆」。

己丑正月，清军入衡州，督师何腾蛟七十万众溃散。时仰用官后军都督，将万人，为卫国公胡一青前营，退保洪桥；衡民闻警，倾城奔散。一青聚诸帅计曰：“衡，上潜邸汤沐邑；敌未至，詟虚声退，于伍法当诛，奈何？”仰用曰：“速往守之，犹可收后效也！”一青以百骑授仰用，先驰抵衡阳；仅蓐食顷，与左军都督阮白鬼选锋倍道行，夜袭衡山县破之，置守卫而还。自是滇兵大营益集，屯两路口，旌旗数十里相望；仰用独将八百骑，扼守草桥。当是时，腾蛟死长沙。阁部堵胤锡督「忠贞营」援江，不果行，逗留耒阳；闻滇兵锐，徒跣二百里吊腾蛟回鴈峰。仰用在草桥凡六旬；三月戊子，清郑亲王大队继进，衡山守御单弱，折而北，距草桥十里军焉。仰用伏四百骑于桥左右，戒曰：“勿遽击，俟吾酣而速出以应也！”清分数道以挠其师，仰用倚桥不为动；与数十骑夹三镖跳蕩出入，镖清十数骑落马。阵动，伏随起，钲鼓动地，尘沙蔽日；所部误识缟素为己军，清郑亲王麾盖龙节督战不休，仰用跃马入阵，一镖中郑亲王兜鍪，火光迸裂，人马闢易。仰用不知中清，挥军回；清亦止，不交仗。一青夜发数营助战，兵非素习，人各为营。四月己丑，清以劲骑蹑仰用；而驱他军间道渡河，遶仰师背。师中之助战者，先弃营溃去；而屯两路口者见溃兵，误以为草桥溃也，亦拔营起。胤锡藏渔舟中渡河，单骑走耒阳。仰用所部八百骑，或溃或降；止十三骑，蹀躞万马中。清疑伏兵不前，仰用左右冲突，不得出，与十三骑各发一镖当之，无不堕马者。镖尽，清矢环集如雨；仰用下马，抽刀步战，斩其部长三人。清军合围，十三骑没；仰用伏马腹间同驰十余里，复跳击清军，歼数十人，力尽死焉。清军脱其败甲，见其身中箭镞，拔之得升许。

▼朱旻如，广西人；崇祯初年武进士。佐宣国公焦琏，累官右军都督，守平乐。

庚寅十月己酉，北军驻全州，大队由兴安、灵川至桂林，以偏帅马蛟麟、图章京董英统兵三万由灌阳、恭城间道趋平乐。时琏督兵府江，艨艟千艘，倚城而阵；旻如以三千羸卒保城。清军游骑至江上，琏举兵不战，佯走；声言护驾苍梧，实偕妻孥辇玉帛下流而窜也。清兵获辎重，轻舟追之，不及而返；然迟回五日矣。旻如在城，益得从容缮守具。十一月壬子，清兵薄城下；城壖距江仅寻丈许，清设钓戟布梯，仰射城中。城中人发火砲，颇伤清兵，清兵不得登。翌日，攻如初，被伤如之。一降职方媚清帅者曰：“城三面临水，一面负山；山高峻，上多巨材，取为攻具，可立下！”清帅初疑之；适孔有德遣其腹心至趋战，与马、董二师联辔环城而观，见北门陡壁千仞、松槠蔽霄，一如职方言。乙卯昧爽，率步兵千人拥兵具傅城而上，斩守御七人，入城。董师夹数十骑遇旻如，巷战；众皆披靡，头颅塞巷。骑纵火焚民庐，旻如从火中击杀骑数百人。众骑追射，至一第宅，旻如挟弩矢、火药腾附鸱吻，举火器发无不中；董帅怒，詈声曰：“传北雁儿来！”三骑为火器所伤。董益怒，又传「戈旗北雁儿」来；矢注如雨，戈旗北雁儿又毙三人。董益怒，急兜马疾呼曰：“噶叭什来！”噶叭什，清骑之最精者；及至，又毙二人。会别军由宅后登屋，入卧内；妇女奔逸，遶堂走。旻如仗刀指画，众矢毕集，不得避；乃拔刀自刎死。清帅咸服，具衣冠葬焉。

▼蒋武烈，失名，云南人。弘光元年，御史陈荩奉旨募滇、黔兵，武烈与开国公赵印选、卫国公胡一青将锐卒五千由楚来。南都陷，左庶子杨廷麟、赣州总督李永茂起兵吉安，陈荩率师会焉。丙戌正月丙寅，与清军战螺子山下，斩高元爵，蒋与一青之功居多。

丁亥，上即位端州，晋武烈阶为前军都督府都督、挂殄卤将军印。戊子，督师何腾蛟决攻全州。全，楚咽喉地，清军以劲骑五千死守；战于飞鸾桥，我师中溃，腾蛟匿湘山寺。蒋独将百骑与角，道险仅容一骑；清军疑伏兵，不战，从他道入城。武烈亦将整军还；道遇一僧，疑谍者，将杀之，僧曰：“我见督师入湘山寺，故来言耳，非谍也。”武烈闻之，偕数骑遶寺索；腾蛟见之，曰：“军尽溃乎？”曰：“未也。”曰：“何知？”曰：“距前十里尘张蔽天，必我军也！”因并马驰。众见腾蛟与武烈至，益喜；遂下令食毕，士卒衔枚，一鼓抵城下，围数匝。清军自是糗粮不给，人马俱困；然时时出挠，诸军飘忽排蕩无休日。相持浃旬，乃于西关外夜掘一堑，上覆以草土，使羸卒坐女墙嫚骂，别匿壮士空室；武烈决计仰攻，陷堑中。于是解肘后将军印，亟脱靴，纳底中，复繫绦重结；与同众堕堑者约曰：“底死，毋洩我将军也！”众皆诺。比逮入城，武烈貌寝，又先弃甲冑、衣绵缕，操楚音以对；清军不疑，令饲马。蒋洁槽枥、视水草，昼夜不少怠。时外攻益急，城中人皇扰，武烈廉得其实。翌日，城守者倦寝，属武烈代；因乘间解靴，取印投女墙下，大呼曰：“我殄卤将军蒋某也！城中粮止三日，当急攻！我死报公等。”言未讫，左右曳去，寸脔而死。越六日，城下求遗骸不可得；具衣冠，葬于凤凰坪之南冈。赠祁阳伯，谥「武烈」。

▼廖应登，皖将也；而死义于桐，不知其自始。

先是，乙亥献贼以兵犯桐，倚长梯且进；总兵潘可大与民兵守力，尝缒壮士焚其梯，矢石擂砲交下。贼又架屋，被以湿絮，作木牛行地；人处其下穴城，则以钓镰得其絮，滚油注屋上，当之糜烂，因纵火焚木牛。贼或中夜高呼「某门已破」，令守者心乱；或撤某门围赚亡，可乘间入。城上屹不动。尔时贼犹未习砲，或投以西瓜砲曰：“与尔宝。”贼笑拾之，则火发，伤数十人；后见投，辄远走。凡三日三夜，桐不破，解去。丙子冬，复至，则躏四乡矣。时皖初设兵，兵使者为史可法；旋开府，令故皖参将廖应登以所部协守桐，于是桐复完。贼移围皖，可法守皖严，不得入。贼八大王、老回回、革里眼、一丈青等数十部回复蹂躏；庚辰，乃尽扰庐、皖之间。监军杨卓然以为可讲，奉督臣熊文灿命，单骑入贼营要盟；贼意休，姑与之。明年五月，败盟；而养马湖、田坂、阴棚数十里居民山水诸寨，尽被焚劫。九月，复攻桐；八大王驻杏花村、老回回驻鲁硔，分兵四略，旦暮绕城。盖皖兵之营桐者三矣，檄楚、凤兵，阅六月无至者；然桐竟倚皖，应登之力居多。壬午，抚军郑二阳去，贼伪为赴试间入，破庐州及六安诸邑，势更烈。至是，攻桐，法益密。献忠踞邑高山，督乡民为运土石累壕起；往往破坟墓，戴棺行以防火砲。列左右门，令运者鱼贯入，鼓吹以乐之。亦或戴棺穴城，献忠盔蟒视穴，城上暗砲不及献忠头颅咫，以是警攻稍顿。时可法自皖巡庐，应登以议事从数十骑突围走，庐贼无敢近者；既谒可法还，贼伺于隘得应登，胁应登以桐降，应登许诺。至城大呼，以手在心，复作拳曰：“汝等早出，八爷大兵至，悔矣！”其意示无他，愿坚守，乘贼八大王未至，速以兵出，登可复还。而守者谓开门堕贼计，不应。八大王果至，复令登胁城上，为传语「土已平、穴已穿，早降免屠」！登耳语所从骑杜甲，使反之；杜至城下，疾呼曰：“土不得平，穴不得穿；城上谨备守，救兵至矣！”贼怒，杀登，并杀杜；而城中于穿处营月城已完，终不得入。九月，贼退雁翎庄，大书「一统齐天」逆联，掠江干脯酒上寿，且复围城。城中望贼纷扰，延山西走；则正北尘起蔽天，黄得功以铁骑至，贼畏不敢逆也。掩杀贼千计，夺回男女、牛马、器械、金帛无算，桐幸免。时桐令张田中，觅登尸而葬之。

石匮书曰：古之为将者，功成则黄金写像，身败则马革裹尸；故凡成败利钝、填沟丧元，皆为将者意中之事。李光弼上阵，藏刀靴鞯，良有以也。四将军皆号善战，时数不偶，一败涂地，皆由人谋不臧；乃以委之天数，如曰「天亡我楚，非战之罪也」！是岂四将军之本意哉！吾为之掩卷三叹！












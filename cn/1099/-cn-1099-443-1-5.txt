○覆議水藺事宜疏

看得貴州巡撫張鶴鳴題稱黔蜀土司錯處、每遇爭殺、軍民受害、自水西安堯臣病故、遺妻奢社輝、幼子安位、方在襁褓、奢崇明乘機欲爭先世賠償水西地土、以隴氏係社輝之母、奢崇德奢崇儉係社輝之弟、崇明之子奢寅起兵趕殺、逐占隴氏崖上崖下地方百里、趕逐宗目奢辰母子、百姓俱投水西寄住、川貴參將周天祿、陰為左袒、要將奢崇明照安國亨事例革去冠帶、責令取回隴氏、并逃水西百姓、仍舊安插故土、兩省委道臣勘定、原立碑界、然後凖復崇明冠帶奢寅之惡、神人共憤、應行兩省撫按會勘正罪、革其襲替云云、又看得四川廵撫饒景暉題稱水西自安國亨以來、垂涎蜀土已非一日、今則誘沙標等假崇德之名、以紊亂宗枝、陰謀爵土、雷安民係劉國用之黨、國用先有立崇明之功、後有弒崇明之謀、被奢寅并其妻孥嬰孩而斃之、安民入水西為謀主、率兵攻烏箐以致蹂躪夷民、罪將何辭、若夫以膩正西二里、社輝輾轉支吾、供報不一、而誘引沙梯等、混亂宗枝、且言崇德為効忠嫡派、意欲攘取藺地、陰圖襲替、豈知宗圖具在　御前、兩姦何愚、發此難端、乞將奢崇明薄貸、奢寅重加創懲、奢社輝并加重治、仍行查照會參情罪會勘、若果係藺司償地照舊管業、若不係償地數內、無論管業久近、俱應退還云云、為照水藺相搆各執一方、據黔蜀兩撫疏陳顛末、詳哉其言之矣水藺之爭即係黔蜀二撫之爭此事起于播地兩分之初而極乎以神祖之末年也顧黔蜀之處分。微有異同。則水藺之紛爭。終難結局。故自黔撫言奢寅不宜爭正西以膩之地。致起釁端。併臚列其諸不法狀。而欲革其襲替。以及其父崇明之冠帶如此則社輝之計遂矣其何以服永寧之心自蜀撫言。社輝不宜假崇德崇儉之名。紊亂宗派。以陰闞其爵土。而欲將正西以膩二里。查非賠償不論管業久近。斷止?帚藺州。如此則奢寅之欲足矣其何以塞水西之口今照兩撫、併案臣疏、僉謂必須勘明地界、以杜後日爭端、夫天下無懸斷之事。則勘之誠是也。但以膩正西之地。在水西自社輝始侵占者乎。抑自社輝以前。安氏所久據者乎。在藺州自崇明始被占者乎。抑自崇明以前。或賠償。或侵奪者乎。此則不待勘而可知者也倘自社輝近日所侵。自崇明近日被占。則藺州守土。自應還之藺司。若侵占不自社輝。被占不自崇明。則各令照舊管業。不必以久遠之事。又開一番爭端。所謂以不治治之者也。奚待勘哉。若夫崇明承襲宣撫、屢經兩省結勘、撫按會題、欽依管事、業巳多年、奢寅係崇明之子。非奢寅襲替而誰也。水西即有移山倒海之手。豈能悖違　明旨。自行廢立。在崇明正不必過為疑惧自生枝節。乃亦以野鬼之女辱社輝、此如市兒相詬、口無擇言、水西各目、亦何用借此挑激以自快其私也、隴氏安氏沙梯沙??土奢辰等、併所帶五百餘家、幾近二千名口、隨住水西、終非事體、且究竟作何下落、應還藺州安插無疑、但奢寅蓄憤既久、懷恨日深、戎狄豺狼之性、能保其不甘心多命乎、在社輝誠不必發兵獲送。致啟釁端。在奢寅亦不得暗害陰謀。又釀禍本。嚴加禁戢、責在四川撫道矣、雷安民傳訓等、藺所深讐、而水西獨倍加親昵、且藏匿寨中、意欲何為、無怪乎奢寅得藉為口實也、即不必獻出藺州、快其睚眦之怒、斷不可仍留水西、終為媒孽之根、合聽蜀中提問以撥置之罪罪之、水藺應各無辭耳、


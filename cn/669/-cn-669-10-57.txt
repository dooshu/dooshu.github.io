57　凡以大言者天子之禮　言大别山川之雩


大雩、大閲、大蒐、肆大眚，凡以「大」言者，天子之禮也，書魯之僭。月令曰：「大雩帝。」天子雩上帝，諸侯雩山川，經書「大雩」二十有一，非禮也。賈逵云：「言大，别山川之雩。」【原注】諸侯雩上帝，於是季氏旅泰山矣。

【元圻案】孫氏尊王發微：「桓六年，大閲。大蒐，謂天子田。莊二十二年，肆大眚。書稱『眚災肆赦』，易曰『赦過宥罪』，此天子之事也。」〇莊四年胡傳：「凡大閲、大雩、大蒐而謂之『大』者，譏其僭也。」〇宋趙鵬飛春秋經筌：「周冬教大閲，罄三軍盡舉而閲之。所以必於仲冬，今六月耕耨之時，其能無妨於農乎？聖人書之，以著其非時。説者以大閲爲僭天子之禮，愚謂大之爲僭，惟大雩爲然。大閲，閲兵之名，與治兵何異？莊公治兵以爲常，而桓公大閲以爲僭，何邪？」又曰：「肆，赦也。眚，過也。赦大過也。或者以爲僭天子，故書『大』，若然則當書曰『大肆眚』矣，安得曰『肆大眚』邪？」〇伊川程子曰：「大眚而肆之，其失可知。凡赦，何嘗及得善人？諸葛在蜀，十年不赦，審此爾。」無僭天子之説。然則趙氏之説爲可從。






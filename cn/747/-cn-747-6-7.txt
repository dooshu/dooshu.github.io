○令道士在僧前诏

老君垂范，义在清虚；释迦贻则，理存因果。求其教也，汲引之迹殊途；穷其宗也，宏益之风齐致。然大道之兴，肇於邃古，源出无名之始，事高有形之外。迈两仪而运行，包万物而亭育，故能经邦致治，反朴还淳。至如佛教之兴，基於西域，逮於后汉，方被中华。神变之理多方，报应之缘匪一。洎乎近世，崇信滋深，人觊当年之福。家惧来生之祸。由是滞俗者闻元宗而大笑，好异者望真谛而争归，始波涌於闾里，终风靡於朝廷。遂使殊俗之典，郁为众妙之先；诸华之教，翻居一乘之后。流遯忘反，於兹累代。朕夙夜寅畏，缅惟至道，思革前弊，纳诸轨物。况朕之本系，出於柱史。今鼎祚克昌，既凭上德之庆；天下大定，亦赖无为之功。宜有改张，阐兹元化。自今以后，斋供行立，至於称谓，其道士女冠，可在僧尼之前。庶敦本之俗，畅於九有；尊祖之风，贻诸万叶。告报天下，主者施行。


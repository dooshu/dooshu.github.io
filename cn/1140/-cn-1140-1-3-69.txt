游九华记

昔刘梦得尝爱终南太华女几荆山以为此外无奇秀及见九华始自悔其失言是说也尝窃疑之而李太白以山有莲华峯改九子为九华予舟过江上望数峯空翠可数约略如八九仙人云其山外峻中夷由青阳西南行则峯攅岫复?奇百出而入其中则旷以隐由山麓褰裳则寒泉数十百道喷激沙石碎玉哀弦而入其中则奥以静盖岩壑盘旋白云蓊郁道士之所族处者是为化城一峯屹然四山云合若羣龙之攫明珠者是为金地藏塔循檐送目虚白之气远接江海而四方数千里来礼塔者踵接角崩叫号动山谷若疾痛之呼父母蹈汤火之求救援道士争缘为市几以山为垄断矣寜复知有云壑乎於是择其可游者曰东岩其上有堆云洞师子石僧屋数间刻王文成手书文成聚徒讲学游憩於斯有东岩燕坐诗今求其讲堂无复知者天柱峯最高俯视化城为一盂絶壁矗立乱山无数所谓九十九峯者迷离莫辨如海潮涌起作层波巨浪青则结緑紫则珊瑚夕阳倒蒸意眩目夺盖至此而九华之胜乃具惜非闲人不得坐卧十日招太白梦得辈於云雾间相共语耳游以甲午岁十月从之者查子素先徐子道林【瑮按自记云是记十年前所构今括残稿得之删存十五六或讶其太略余谓正恐芜尔山犹人也人识面而全体斯具记山者岂必一丘一石之不遗哉禹贡及水经注千古游记鼻祖不可髣髴杜老有云佳处领其要亦犹愈於路程本子也时乙已岁除前一日】


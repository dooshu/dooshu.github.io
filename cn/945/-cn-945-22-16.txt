代诸同官陈乞状

右臣等谬尘禁掖获掌命书莫有补於休明但共慙於尸素所宜循默岂合祈求顾臣子无隐之诚仰穹昊盖高之听退循僭易靡敢遑宁伏念臣等本自诸生滥干寸禄偶策名於昭代寻窃吹於清途束带垂绅获厠大夫之後簪笔持槖预修太史之书蓬丘一忝於职名蓂历屡更於岁序入芝兰之室颇袭芬馨掌纶綍之言误膺采擢自草紫泥之诏遂违羣玉之峰官局既殊风流莫接英髦咸集不获田苏而与游缃素实繁皆是黄香之未见深慕多闻之益敢忘强学之心伏望皇帝陛下察以恳诚寛其罪戾念臣等两朝大典获奉成书五人同僚独无兼职许於馆殿俾预刋修庶游翰墨之林更励鈆黄之业披文金匮谅或至於絶编加俸水衡实有资於悬磬干犯旒扆伏俟允俞


孙嵩　竹枝歌

滟澦滩头君莫行，瞿塘峡里不论程。

龙吟小雨蜀天黑，等有明朝春水生。

孙嵩

孙嵩　竹枝歌

行尽三巴三曲头，一滩自有一生愁。

明朝已过巴陵岸，更宿江陵渔笛洲。

孙嵩

孙嵩　竹枝歌

云外猩猩何处声，终朝出没只深菁。

前有悬崖菁几里，行人到此古今情。

孙嵩

孙嵩　竹枝歌

光浪砰雷蛇饮溪，阴崖天暗虎丘泥。

万里中原那有此，怜君更过鬼门西。

孙嵩

孙嵩　竹枝歌

峡路阴阴无四时，寒云鸟道挂天危。

荒亭败驿此何处，望帝江山号子规。

孙嵩

孙嵩　竹枝歌

巴子城荒非昔人，公孙何处问遗民。

千年惟有武侯碛，留与踏歌行早春。

孙嵩

孙嵩　竹枝歌

汉世明妃犹有付，荒祠歌舞与招魂。

胡琴好入巴渝曲，万里还乡釃酒樽。

孙嵩

孙嵩　竹枝歌

黄牛庙前鸦鹳栖，黄魔宫外枭鹏啼。

估客酹神巫妪醉，青林日转风凄凄。

孙嵩

孙嵩　竹枝歌

峡山削出青嵯峨，峡水匀成绿不波。

屯平山林未能得，奈此猿声朝夕何。

孙嵩


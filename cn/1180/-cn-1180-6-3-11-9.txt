九


董仲舒言：“夏尚忠，商尚质，周尚文。三代之治若循环然。当今宜损周之文，致用夏之忠。”此言非也。

《记》曰：“虞、夏之文，不胜其质。”是夏亦尚质矣。“殷、周之质，不胜其文。”是商亦尚文矣。孔子曰：“先进于礼乐，野人也。”是周之先亦尚质矣。

大抵天下之事，其发始也常简，其将毕也必巨。日之方升，其光煜煜，其气苍苍，至中天而后光明炫曜，至于中则昃之始也。花之未放，其色苍淡，其状蓓蕾，至盛开而后鲜艳馥郁，至于旰则萎之渐也。开国之初，庶事草创，人情朴古，大抵皆多质少文。凡制礼作乐、铺张繁盛之事，皆在国之中世。当其时，人以为太平盛美，而不知衰乱之萌肇于此矣。夏、商皆然，不独周也。圣人知其然，恒不待其盛而亟反之，斫雕而为朴，毁圆以为方。其制物也，宁拙毋巧；其用人也，宁实毋华。譬之枝木，重加栽截，则反本复始之机也。故孔子大林放之问，而志在从先。






○授保大军节度掌书记检校右散骑常侍房仁宝检校礼部尚书充职制

敕。具官房仁宝等。国朝作相之重，在文皇帝时，以伟德景躅布於史策者，有吾太尉焉。尔仁宝裔孙，始以文进，不得其志，无所成名。今用笺奏符檄之才，职居藩服。乘传而至，善达戎机。思贤之心，欲招後嗣。春官假秩，儒者斯荣。且激尔曹，勉佐元帅。可依前件。


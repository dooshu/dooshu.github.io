○與彭草亭都憲 【 禦倭】

皇明祖訓曰、正東偏北日本雖朝實詐暗通奸臣胡惟庸、謀為不軌、故絕之。所謂日本、即古倭奴國、東西南北相距萬里、西南至海、東北大山、國主世以王為姓、羣臣亦世官、地分五畿七道、其附庸國百餘、小者百里、大不過五百里、戶少者千餘、多者至一二萬、皆倭種也、唐咸亨初、惡倭名、更號日本、洪武二年、倭寇山東並海郡縣、又寇崇明、又寇淮安、三年寇山東、轉掠浙東福建旁海諸郡、又寇膠州、是年遣使　賜詔諭日本、無擾我海上、三年遣萊州府同知趙秩　詔諭其王良懷勿侵擾我海上、五年寇海監澉浦、又寇福州溫州、是年初令浙江福建造海舟防倭、而倭又寇福建海上、六年以于顯為總兵官、出海廵倭、是年寇登萊、七年寇膠州、自是東南被倭寇者。殆無虛歲十三年、又遣使　詔諭、十四年、良懷遣僧如瑤貢馬、令禮部移書責王數掠我海上、卻其貢、諸僧皆安置川陜番寺、十九年、　上諭信國公曰日本小夷、屢擾東海上、卿雖老、強為　朕行、視要地築城防此賊、信國公乃築登萊至浙沿海五十九城、民丁四調一為戍兵、三十年、置浙東西防倭衞所、是年遣江夏侯周德興垛軍福興漳泉戍並海衞所防倭、凡築城十六、二十七年二月、遣都督僉事劉德商暠廵視兩浙防倭、三月　敕都督楊文、尋又　敕魏國公徐輝祖安陸侯吳傑、練浙江海上兵防倭。永樂初、源義嗣為王時時掠我海上、十五年、遣禮部員外郎呂淵諭令還所掠海上人、明年源義遣使謝罪、自後朝貢不絕。間亦掠海上。此中國人通倭之殆事至正德中華人通倭而閩浙大官豪傑寔為禍首　聖祖時倭寇如此其棘。使諭如此其數。築城如此其多。遣將如此其眾。又皆公侯都督重臣。今安可以易視。宜奏請考求洪武永樂故事。不必專使只寫敕遣官付之朝鮮。入寇非國王意也故欲請　敕諭之令其傳諭日本切責之絕其請封。卻其貢使。彼不仗天威不能服其小種自不得不收歛矣中國近年寵賂公行、官邪政亂、小民迫于貪酷、苦于役賦、困于饑寒、相率入海為盜。葢不獨潮惠漳泉寧紹徽歙奸商而己。兇徒逸賊罷吏黠僧。及衣冠失職。書生不得志群不逞者皆從之、為鄉道、為奸細。急宜奏請善行招撫于先。其有名大賊、如汪忤瘋、徐必欺、毛醢瘋、魏純楊淮顧文明等、亦宜奏請、許令自相擒斬來歸。一體宥罪。或即令各賊親屬賫牌直至賊巢諭之。如兩月內不報。定行族誅沒產。若中國外夷人在賊中者。並許擒斬來歸。宥罪重賞。此二策似迂遠恐必須行之若今最急者、七年之病、必求三年之艾。及早圖之、尤有可望、日復一日、且莫慮今秋、其如明春何、海上至安慶、波濤千里、無一戰將。倉卒之際。不過郡縣二三徤隸耳。各衞官軍不識戰陣。所驅與賊相摶者。皆田野農夫市井遊手。即使孫吳復生。一旦委以此責。恐非旬朔可取勝。急宜慱求將才。令其練兵選弩箭鉛銃等各長技。每十人教百人。一月之後。百人可教千人。別項利器教習。惟人所便。但取勇敢不必人多多而怯懦。損國威。增賊勢。駭人情。非細故也。神機營人不可輕借顧募之何如。驅賊于陸。必須步兵。賊至入舟。必須用沙船人截殺。百計募人火攻之方。至于郡邑之吏。平日貪酷。比賊將至。乘機害民、巧索橫歛。雖寺鐘銅佛。收毀鑄銃者。一切乾沒。他可類推。賊纔近境懷印而走。此不用法嚴究。遂成大業至正之禍。賊退之後。即宜安戢被賊地方。明示奏聞于朝。一切賦役蠲除之意。不然。今冬內郡盜又起、。不睱為明春防倭計也。葢今日倭寇正與洪武時同。惟淮揚登萊尚遲未至。洪武初承胡元諸吏貪殘之後國家新建。海防未備。固宜有之。今何時也更有甚焉。其故何如。


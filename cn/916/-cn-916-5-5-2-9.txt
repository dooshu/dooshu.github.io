【七夕咏牛女诗】

秋动清风（玉台作氛。）扇。火移炎气歇。广檐（玉台作栏。）含夜荫。高轩通夕月。安步巡芳（岁时杂咏作□）林。倾望极云阙。组幕萦（岁时杂咏作云。）汉陈。龙驾凌霄（《初学记》作宵。）发。谁云长河遥。颇剧（《诗纪》作觉。）促筵越。（《诗纪》作悦。）沈情未申写。飞光已飘忽。来对眇难期。今（岁时杂咏作合。）欢自兹没。（○玉台新咏三。《诗纪》四十五。又《类聚》四、《初学记》四并引歇、月、阙、发、忽、没六韵。）


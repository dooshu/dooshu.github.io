51　禹攻有扈事諸籍異同　伐扈戰甘者可補夏書


説苑政理篇：「子貢曰：『禹與有扈氏戰，三陳而不服，禹於是脩教一年，而有扈氏請服。』」莊子人間世謂「禹攻有扈，國爲虚厲」，皆與書異。楚辭天問云：「該秉季德，厥父是臧。胡終斃于有扈，牧夫牛羊。」又云：「有扈牧豎，云何而逢？擊牀先出，其命何從？」古事茫昧，不可考矣。吕氏春秋仲春紀先己篇曰：「夏后相與有扈戰于甘澤而不勝，六卿請復之。夏后相曰：『不可，吾地不淺，吾民不寡，戰而不勝，是吾德薄而不案：今本吕覽無「不」字。教不善也。』於是乎處不重席，食不貳味，琴瑟不張，鐘鼓不修，子女不飭，親親長長，尊賢使能，期年而有扈氏服。」愚謂伐扈戰甘者，夏后啓也，誤以爲相，然其事可以補夏書之闕。

【何云】既非實録，何闕之補？

【元圻案】書序曰：「啓與有扈戰于甘之野，作甘誓。」釋文：「扈，音户。有扈，國名，與夏同姓。案京兆鄠縣，即有扈之國也。」〇淮南齊俗訓曰：「有扈氏爲義而亡，知義而不知宜也。」高誘注：「有扈，夏啓之庶兄，以堯、舜與賢，禹獨與子，故伐啓，啓亡之。」〇墨子明鬼篇曰：「嘗上觀乎夏書，禹誓曰『大戰于甘』。」〇吕氏春秋召類篇曰：「禹攻曹、魏、屈驁、有扈，以行其教。」蓋説苑之説所本。〇朱子楚辭集註曰：「該，恐是『啓』字。季，少也。斃，戰而疲弊也。啓少能秉德，爲禹所善，何有扈不服，終疲其力而戰于甘，以滅其國，廢其後人爲牧豎，而後得安其位乎？」〇王逸注：「啓攻有扈之時，親于其牀上擊而殺之。言有扈牀上何以遇啓而喪其命，出而無所從乎？」〇吕氏春秋先己篇高誘注：「傳曰『啓伐有扈』，書曰『大戰于甘，乃命六卿』云云。」畢秋帆沅校勘本載孫氏星衍之言曰：「如果爲相，注不應但據啓事爲證。考御覽八十二帝啓事中，引此作『夏后伯啓』，乃知今本誤也。然困學紀聞亦引作夏后相，則南宋本已誤矣。」盧氏文弨曰：「伯，古多作柏，後人疑爲『相』，因并誤删『啓』字。」〇曾子固校上説苑序曰：「劉向所著説苑二十篇，崇文總目云今存者五篇。臣從士大夫問得之者十有三篇，與舊爲十八篇，而敘其篇目。」






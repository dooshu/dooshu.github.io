◇郎中郑固碑（延熹元年四月）



君讳固，字伯坚，蓍君元子也。含中和之淑质，履上仁（阙三字，）孝友著乎闺门，至行立乎乡党。初受业於欧阳，遂穷究于典藉，膺游、夏之文学，襄冉、季之政事。弱冠仕郡吏诸曹掾史、主簿、督邮、五官掾功曹，入则腹心，出则爪牙，忠以卫上，清以自修，犯颜謇愕，造膝亻危辞，加以好成方类，推贤达善，逡遁退让，当世以此服之。郑后珍玮，以为储举，先屈计掾，奉我（阙）贡，清眇冠乎群彦，德能简乎圣心，延熹元年二月十九日，诏拜郎中，非其好也，以疾锢辞。未满期限，从其本规，乃遘凶愍，年二，其四月廿四日遭命陨身，痛如之何！先是君大男孟子，有杨乌之才，善性形於岐嶷（阙二字）见於垂髦，年七岁而夭，大君夫人所共哀也，故建（阙）共冢，配食斯坛，以慰考妣之心。琦瑶延以为至惠不纪，则锺鼎奚铭，昔娅（阙二字）武弟述其兄综（阙四字）行於蔑陋，独昌敢忘，乃刊石以旌遗芳。其辞曰：



於惟郎中，实天生德。颐亲诲弟，雯恭竭力，教我义方，导我礼则。传宣孔业，作世幕式。从政事上，忠以自勖。贡计王庭，华夏归服。帝用嘉之。显拜殊特，将从雅意。色斯自得，乃遭氛灾。陨命颠沛，家失所怙，国（阙）忠直，俯哭谁诉，仰唬焉告。嗟嗟孟子，苗而弗毓，奉我元兄，修孝罔极，魂而有灵，亦歆斯勒。（《隶释》六）




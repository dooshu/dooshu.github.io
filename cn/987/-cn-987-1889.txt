苏轼　再用前韵

罗浮山下梅花村，玉雪为骨冰为魂。

纷纷初疑月桂树，耿耿独与参横昏。

先生索居江海上，悄如病鹤栖荒园。

天香国艳肯相顾，知我酒熟诗清温。

蓬莱宫中花鸟使，绿衣倒挂扶桑暾。

抱丛窥我方醉卧，故遣啄木先敲门。

麻姑过君急扫洒，鸟能歌舞花能言。

酒醒人散山寂寂，惟有落蕊黏空樽。

苏轼

苏轼　再用前韵

乐天双鬓如霜菅，始知谢遣素与蛮。

我兄绿发蔚如故，已了梦幻齐人间。

蛾眉劝酒聊尔耳，处仲太忍茂弘孱。

三杯径醉便归卧，海上知复几往还。

连娟六ㄠ趁蹋踘，杳眇三叠萦阳关。

酒醒梦断何所有，落花流水空青山。

忽惊铙鼓发夜半，明月不许幽人攀。

赠行无物惟一语，莫遣瘴雾侵云鬟。

罗浮道人一倾盖，欲击白日留君颜。

应知我是香案吏，他年许缀蓬莱班。

苏轼


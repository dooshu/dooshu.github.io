○睿宗受禅制

门下：天下神器，非上圣无以运其机；域中大业，非元良无以固其本。钦若灵命，寅奉神宗，屈已顺人，用安四海，承祧主鬯，实贞万国。顷者家臻大悯，在疚惟忧，枭狡满衢，豺狼塞路。武职戎政，必任凶族，国要时权，咸升逆党。社稷之守，但望包桑，忠义之怀，谁其艾棘？阶祸稔恶，伺隙乘间，烦言碎辞，所不胜述。皇太子隆基，正气凝姿，端命毓德，自家刑国，英徽日甚，移孝为忠，雄谟电发。北军驰入，扫枪於紫微；南宫反正，开日月於黄道：平乱宁国，翼戴朕躬。一旅不劳，功逾复禹；七德咸举，事邈兴周：声应吹铜，望归当璧。今遣司空读册，侍中授玺，料由立义，岂曰尚亲？承华肇开。元嗣以建，方流乐风之绪，宜申氵存雷之泽（一作“宜申氵存雷之泽，仍纪景之瑞”）。朕爰初践极，喜气呈祥，天人叶心，象纬昭贶，官名胜纪，年号用凭。可大赦天下。


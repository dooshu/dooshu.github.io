○赐回鹘け没斯等诏

敕：回鹘け没斯特勒、那颉啜特勒、悉勿啜特勒、乌离思特勒、赤心宰相等：张贾等回，知卿等欲远赴阙庭，自申忠款，眷言深志，岂忘予怀。闻卿等本国，顷因饥荒，遂至离散，亲属内叛，诸部外侵，新立可汗，犹未安定。既是国中所奉，则为卿等君亲，古人云：“未有仁而遗其亲者，义而後其君者。”想卿等本心，必思推戴。况回鹘代雄朔漠，威服诸蕃，今已破伤，足堪悲愤。若皆自争雄长，不顾其君，各据一隅，必更衰弱。深虑从此之後，为诸蕃所轻。与卿等本国，代结婚亲，久修邻好，每念於此，良用恻然。与卿等为谋，须务远大，莫若自相率励，同奉可汗，兴复本蕃，再图强盛。朕欲召卿赴阙，亲谕此怀，又恐可汗闻知，谓朕幸其艰危，因有招纳，盖欲深全国体，兼为卿等避嫌，以此思之，难遂於请。卿等宜早归本国，不更滞留。卿等表请器甲，朕君临万国，非止一蕃，祖宗旧章，不敢逾越，国家未曾赐诸蕃器甲，卿等亦合备知，若一处开恩，必自兹援例。朔州般次，旧例须待可汗遣驼马迎圣，方令进发，可汗信使未至，难於遣行。今有赐物，具在别录，以卿等率先向发，特示优恩。缘新立可汗未受朝廷册命，数降使至卿等部落，亦恐非宜，所有赐赍，止於此度。想卿等明识，深谅朕怀。便令高品魏敬休宣谕，想宜知悉。


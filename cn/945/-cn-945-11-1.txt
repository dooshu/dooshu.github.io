故陇西彭君墓碣铭【并序】

碑碣之制着于令甲咸以官品而有等威至于孝义着闻隐沦不仕亦许刋石表行以示後人斯国朝之彛典也陇西彭君讳悦字仲荀予同郡人其先属玄王之勤商与豕韦而更霸保姓受氏德厚流光乃至铿为大夫以耋老而着称宣为三公由经术而进用锡羡蕃衍垂裕後昆枝叶扶踈谱牒散落至君之七代祖始占籍建安因以土着奕世似续孝谨不衰有苏秦二顷之田得猗顿五?之术治产殖货赀拟王公大王父英属王氏建邦亟登勇爵实贞师律式遏外虞受署御史中丞本镇防遏使王父晏为之副贰以壮戎麾烈考大规值金陵用师闽隅瓦解遂忘怀物表脱迹世纷乐一丘之栖迟咏幽人之长往及天地开泰车书混同华黍盈畴素发垂领鼓腹含哺为太平之民君特逹不羇旁通多可跌宕文史慷慨经纶立义不侵好为然诺之信捐生赴难靡以在亡为辞睦族以仁事亲以礼勤接士类宾至如归教行闺门衣无常主脱骖周急斯乃细行折劵市义固其素蓄汝南之俗咸出子将之评颍川之人惧为陈君所短一境从化或行者之让涂千里请交多升堂而拜母窥义府者不见岸谷饮德馨者有如椒兰仲尼所谓君子儒者此之谓矣始以肄业之故自乡里杖策游寻阳之庐山励精为学才朞岁之内以词赋擅名同时辈流亦所推尚未遑乡老之荐属有楼船之师归省庭闱甘心畎亩年甫壮室尚丘园而考盘爵非公乘与令丞而亢礼颇为州县之敦廹遂与计吏而偕西裹足戒途推锋战艺凡两就于贡部皆不利于春官败于垂成终以旅退岂时命之未会将地势之使然耶拂衣言归歛迹肥遯以为自足于己何必陈力于周行独善其身安事傥来之外物由是调甘滑滫瀡之味以洁膳羞督畋渔耕凿之业以丰生产法周礼而辟庠序以教子弟慕郑庄之置驿马以待宾客无营无欲优哉游哉如是者岁星一周于天矣遽丁烈考之忧君天性纯孝居丧过礼柴毁骨立触地无容果以栾棘之伤生不逮苴麻之终制去年夏以先君窀穸之事市葬器于上饶之铅山跋履山川蒙犯雾露得疾逆旅肩舁而归反席未安瞑目长往年四十九即以其年五月十二日从先君之丧归葬于新丰乡王殿源灵际山祔于兆域之侧礼也夫人武宁章氏故汀州归化令士廉之女也雅有妇德宜其室家前君而亡坟未宿草嗣子歆承诗礼之训挺岐嶷之姿未及胜冠之年巳负肯堂之志趣向远大意行瑰琦所谓谢庭之芝兰当为周庙之瑚琏骥子絶足未易可量唯君蹈德体仁秉彛居简量陂万顷莫测其涯宫墙数仭孰窥其奥言行相顾磨湼靡渝诚明内融应接无滞而不登一命不沾寸禄盖日车亭午或覆盆之有遗脂网横流亦吞舟之斯漏然方朔殊少于自荐而澹台颇失于不言空遘盛时莫跻仕路兹士友之所共叹惜也然施于有政是亦为政又何必社稷人民始为行道不患无位患所以立又何必轩冕爵位乃曰成名呜呼彭君亦可以为逹矣予与君有桑梓之旧连瓜葛之姻顾惟忘年之交实辱同声之分尝念淳化中自书殿归宁榜小舟游武夷山道出君之舍下君率族人携酒肴俟我于江干班荆藉草引满举白半酣耳热迭舞相属且为十日之饮饱闻同心之言自兹分飞三见闰月岁不我与逝者如斯其孤泣血奉书乞文表墓感故人之畴昔嘉孝子之勤拳莫渍酒以伸衷空含毫而叙美铭曰

移孝为忠乃可从政自家刑国亦以观行猗欤彭君含华不竞嗃嗃闺门诜诜子姓睦族亲仁让夷急病进以干禄退而知命万石孝谨出于天性太丘家风宜书甲令良玉藴璞岩谷增辉矰弋徒设冥鸿已飞隐居求志色养无违乡党胥化闺门已肥王戎死孝衔哀不饥公明短折异代同归泉台永閟草露空曦刻兹圭石以志音徽


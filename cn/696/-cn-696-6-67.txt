送子服之维扬兼讯子退期以八月会淮南


送客湖水寒，千里夏云白。
乘流翠羽扇，倚槛绿文帻。
今日昆山阴，何时扬子驿。
吴城芳草路，微月吐瑶席。
思君奉家庆，携手青娥夕。
双燕锦帆雨，蒹葭江上宅。
朝试越罗轻，夜眠楚簟碧。
令弟才不羁，常作维扬客。
玉碗雕胡饭，兰舫芙蓉泽。
春深寄尺素，颇挟济时策。
惨淡钟离事，长叹竟何益。
城头旗昼红，江滨烽夜赤。
徘徊慎行旅，咫尺联双璧。
予厌久离群，廓落将安适。
迥然白露秋，美人澄江隔。
观涛广陵岸，骑马淮南陌。
与君三月期，悠悠似畴昔。





○送趙都司序 【 湖廣都司】

或問予選將之法、予曰取之門第。不如取之行陣之得實材求之內服。不如求之邊徼之得實效門第者膏腴恩蔭子、鮮克讀父書、而行陣多汗馬功奮之人。武勇?著。生內服者。坐而談兵。豈知古法之不足恃。而邊徼所出。性習安焉。地方夷險之跡。蠻貊向背之情。固其少而諳之者也。然則執此為今日選將之法可乎、天地生才、彼此何間、予此言特舉其大凡耳、而今之選將者、乃復相以軀幹、制以階資、較以騎射、察以過失。裁以章句、而其他美、一無所于計、是白起之精悍。不用于秦。韓信之落魄。不用于漢。杜預之射不穿札。不用于晉。李靖之身挂罪累。不用于唐。而韓世忠之目不知書者。不得用于宋也。白起李牧姿貌告在中下豪傑知略出眾之士。不幸而在下位其資貌膂力不與才副而吏議罔貰文字弗取將何以自發乎然則選將之法。其必略是。而後驪黃牝牡。庶幾其不失也。嗚呼今之任選將者、其足語是也乎。吾湖省都指揮趙君惟遠、長自炎陲、家承閥閱、而早以功業自奮、自五開衛指揮使晉今職、今年朝賀京師事竣、過予別、因及疆塲事、凡湖南北、廣西、川東、貴州之境、溪峒山箐數千里、指數歷歷、猫獠猺獞。種類猥雜。皆能本其居而名之、其地為要害、某蠻最頑獷某處有某策可備。某策湏某時可用某衛軍可相援。某府縣糧可相濟。言若圖畫、粲在几格。余為之驚曰、君其吾省今日將帥選乎、選將之法、予言其大凡耳、徵于趙君、有不誣者、君官級浸高凡百副其才、而持身謹慎、悅禮樂、熟詩書、見稱鄉國、徵于今之選將者、其容不以君為首舉乎、君行當提兵為天子守邊固圉犬用于南、不疑大丈夫之所樹立方來未既、予茲先拭目矣、故于其行序以送之


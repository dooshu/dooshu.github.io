○命皇太子即位册文

维大中十三年，岁次己卯，八月甲申朔十三日景申，皇帝若曰：眷彼群生，必有司牧，缵承丕构，允属元良。故命嗣惟贤，立长则顺，夏禹惟公於圣子，汉文终守其成规，兹乃万国攸同，百王不易之道也。朕以菲薄，获奉宗祧，十有四年，未臻至理。惟天示谴，降疚於躬，药石无功，弥留斯迫。历数云在，天命有归。咨尔皇太子，朕之元子，幼有圣质，孝敬温文，宏博慎敏。禀天地之仁厚，含日月之贞明，承训响方，秉礼抱义，是用命尔，陟於元后。宜令摄中书令中书侍郎兼礼部尚书平章事萧邺奉册，即皇帝位。邦家以宁，统绪以正。惟严恭祗畏，可以事天地；惟宽明睿哲，可以御臣下；惟慈惠钦和，可以抚黎庶；惟道罔咈，惟贤必亲。实尔生知，岂竢训诲，著於典册，文事无词，懋昭耿光，绍休前驾。於戏敬之！於戏戒之！


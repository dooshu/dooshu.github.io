第九十四荡覆卦〔纯阴无应坤地西南〕：四中二下除灾之象

象曰：天龙暴怒，雷公击鼓，兴云致雨，流潦下土。

颜曰：以纯阴而居无应之地，不能消灾却患，故曰雷霆横击，小潦为灾。此卦百事悔吝，行人、婚姻、市贾，并不吉也。

何曰：雨流荡涤，凡事悔吝，不宜之卦也。

陈曰：下有二阴，升高为中，四阴蔽极，飘荡反覆之象，故曰云云。

刘曰：天龙暴怒，阴下兴也。流潦下土，物莫能胜也。

此课幼明曰：以纯阴居无应之地，故不能消灾却患，而致灾咎。占得皆凶，惟求雨吉。

诗曰：酌斟樽中酒，徘徊槛外花。一场欢宴地，不觉夕阳斜。

又曰：日暝暝兮，水横流兮，稼穑害兮，鱼遨游兮，阳曷济兮，德不修兮。


○題剿仲苗劫掠道路疏 【 請勦仲苗】

看得盜多起于飢寒之迫切。而黔中歲頗有年。盜多困于官司之凌虐。而苗民絕不見官。然而今歲苗賊。視往更甚。臣等反復惟之。往播賊厚募惡苗為羽翼播平散歸故寨。不能盡殄、四方募兵為征播四至、播平流落山箐。便相勾引。盜之繇也。往滇黔俗樸陋。近年以來。俗尚奢靡。富人衣彭?。市民衣京青。不惜厚值以市。而商日凑。滇出銅錫宦滇者載而歸。輜重兼至。苗民多以為寶鏹。而刦日熾。盜之招也。自平播後。瘡痍未起庫藏益竭。賊覘知虗實。以謂必不能復用兵。又自興隆至普安上下二千餘里。都清新鎮二道貴陽思州銅仁三府。俱未銓補。臣等才本庸下。又鮮輔車。盜之所以日滋無忌也。夫四郊多壘。臣之辱也。八番未靖。臣之罪也。臣等猶愳其日長月增。雄唱雌和。小之如昔年韋同烈米魯之徒。大之如古者黃巾青??賞之流。而臣之罪益無所逃矣。臣查得原領敕書開載。如有盜賊。相機剿捕。臣謹遵敕書調集漢土官兵。分地進勦。再照臣七年於黔矣。討夜郎之後。繼斬吳洪。討皮林之後。繼芟羅海。臣非不知國小民罷。財竭力殫。顧事有亡可奈何。勢有萬不獲巳者不得不仰仗天威紏率義旅。以拯此一方生靈。况今年黔中頗收。田禾被野。正因糧於敵之候。而安疆臣地界巳明。母鳳氏恩賜卹典。亦其努力報國之時。臣與總兵官陳璘、分布稍定、乃敢馳疏以請、


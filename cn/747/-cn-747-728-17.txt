○与南诏清平官书

敕段琮傍、段酋琮、独拣杨迁、赵文奇、蒙善政、李守约等，各蕴器能，夙怀忠义。宣功尔室，赞理本邦。礼乐具修，车书必会。励输忠之节操，披向化之诚明。亟涉道途，远尊职贡。威仪就列，同庆于三朝；筐篚充庭，有勤于万里。道光殊俗，礼慕华风。克成君长之贤，深见佐臣之美。劳忠可尚，鉴寐宁忘。勉守令图，用慰遐瞩。得前州录事参军陈元举男播状称，父及弟妹等二十七人，自太和三年没落在彼，未蒙追索。详其语旨，切在感伤。朕思骨肉之情，人伦所极。家乡一异，音耗两亡。生死莫知，幽明同怨。为人君长，深用轸忧。今与丰书中具言其事，卿等职当毗赞，义重君臣，执之何补于良图，归之尤重于交好。想同参议，用解幽冤。今赐卿少信物，具如前数。


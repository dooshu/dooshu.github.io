【破镜诗】

〖古今诗话曰：陈太子舍人徐德言。尚叔宝妹乐昌公主。陈政衰。谓妻曰：国破必入权豪家。傥情缘未断。尚冀相见。乃破一照人。分其半。约他日以正月望日卖於都市。及陈亡。其妻果为杨越公得之。德言流离辛苦。仅能至京。遂以正月望日访於都市。有苍头卖半照者。大高其价。人皆笑之。德言直引至其居。出半照以合之。仍题诗云云。公主得诗。悲泣不食。素因诘之。公主以实对。於是召德言至。还其妻。後归江南终老云。〗

镜（《诗纪》云。一作照。下同。）与人俱去。镜归人未（本事诗作不。《御览》同。）归。无复□（本集诗作□。）娥影。空留（《御览》作馀。）明月辉（○本事诗一。《御览》三十。万花谷後十五引古今诗话。《诗纪》百六。）


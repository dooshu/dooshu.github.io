扬州赵女

扬州赵氏女，素以孝称，父患哮喘，女年甫十四，朝夕侍奉，衣不解带。因是得寒疾，恒秘不令父母知。道光辛卯岁，年十八，病益笃。四月十一日，方午，倚枕危坐，忽曰：“孰与我言汝尚在此者。”家人愕然询之，则已昏矣。喉间呼吸作痰声，逾时而甦。

自言前世由科甲，为贵州某县令，邑有节妇宋王氏，里豪思渔其色，啖令以金诬衊之，节妇遂以身殉。谈次，女忽厉声曰：“来矣。”即瞑目作愁苦状，醒而复述者数四。十三晚，女忽狂叫腾掷，壮妇数人不能制。是夜，列炬如豆，女作呵殿声、呼痛声、乞怜声。

少时，又作揶揄状、痛楚状，情景不一。而于公庭决狱、胥役扰攘之事，无不逼肖。次晨，两颊赤肿，臀肉尽腐。女昆季有不信因果者，诘以何再世而后报？曰：“先世根基甚厚，次得男身，今始为女也。”家人为代乞节妇贷其命，当永奉香火。曰：“尔等亲见，自然代求，历久保无废弛。予已历诉冥司，奉牒寻至此，今不能汝宥也。”言既，舌引如蛇，家人力护，得无恙。自后斋醮，女悉知之，就床作顶礼状。既而曰：“此等大冤，终难忏悔。俟六月四日人齐结案矣。”

历五月，其父母仍以药食调治，遇珍贵物，辄委于地，曰：“汝罪人，安得食此？”偶谈祸福事，皆验。并嘱其昆季曰：“我今世本无恶，以前生一误历劫至此，惟兄等善事父母，勉为端人可也。”

至期，奄奄而殁。













○拜南郊制

门下：朕闻展禘祖，昊穹著其成命；就阴即阳，坟典明其大节。故豺獭有祭，下不隔於微品；牺牲毕陈，上以光於严配。轩皇用事，则雍旁五祠；汉帝洁齐，则城南七里。用能使敬而不黩，求而不匮，祈谷则九载可登，焚柴则三载无阙。是知上灵大德，不私於亭毒之仁；正直聪明，有感於馨香之荐。瞻高欲语，无易兹道。我高祖神尧皇帝开阶立极，配永循机；太宗文武圣皇帝仗金策而清四方，运璇玑而齐七政；高宗天皇大帝与乾坤合其德，与日月合其明；则天大圣皇后建补天立极之功，受河图洛书之统，五精归运，四叶重光。朕虔顺乐推，钦承眷命，绍宏基於累圣，日慎斯兢；执大象於群生，夙兴加励。远人殊俗，占风而集蛮邸；美瑞休符，系月而辉史笔。故得三边静柝，五兵销刃，寰宇大宁，人神式序。而德惭被物，诚谢动天，水旱尚臻，阴阳犹舛，永以忧惧，无忘鉴寐。然则事天事地，莫盛乎禋祀；弗躬弗亲，孰申乎诚敬。

朕自临四海，於今五年，幸承祧社之灵，未展郊丘之谒。方今朔风候律，南至登辰，乘上日而恭飨，奉高禋而肃事，扬宗祖之休命，酌坛场之令典，百神受职，三才合契，备殷荐之容，行昭报之礼，岂惟灵光所烛，但验其徵，方冀后先不违，实受其福。至若五刑之属，十恶为重，自顷恩赦，罕闻该及。朕以眇身，膺乎大宝，下人不足，每切如子之伤；上帝所临，敢逃在予之责？闲居三月，未弭厥愆，静念终朝，载增寅畏。侑神伊始，与物维新，用宏旷荡之恩，以答高明之贶。可大赦天下。


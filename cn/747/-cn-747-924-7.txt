○景震剑序

夫阳之精者，著名於景；阴之气者，发挥於震。故以景震为名，式（阙）备气之义。是知贞质相契，气象攸通，运用之机，威灵有应。神代形之义，已睹於真规；收鬼摧邪之理，未闻於奇制。此所以剑面合阴阳，刻象法天地。乾以魁罡为杪，坤以雷电为锋，而天罡所加，何物不伏？雷电所怒，何物不摧？佩之於身，则有内外之卫；施之於物，则随人鬼之用矣。


示兒诗

昌黎《示兒》诗云：“始我来京师，止携一束书。辛勤三十年，以有此屋庐。此屋岂为华，於我自有馀。中堂高且新，四时登牢蔬。前荣馔宾亲，冠婚之所於。庭内无所有，高树八九株。西偏屋不多，槐榆翳空虚。松果连南亭，外有瓜芋区。主妇治北堂，膳服适戚疏。恩封高平君，子孙从朝裾。开门问谁来？无非卿大夫。不知官高卑，玉带悬金鱼。问客之所为？峨冠讲唐虞。酒食罢无为，棋槊以相娱。跹跹媚学子，墙屏日有徒。嗟我不修饰，比肩於朝儒。诗以示兒曹，其无迷厥初。”硃文公云：“韩公之学，见於原道。其所以自任者，不为不重。而其平生用力深处，终不离乎文字言语之工。其好乐之私，日用之间，不过饮博过从之乐。所与游者，不过一时之文士，未能卓然有以自拔於流俗者。观此诗所夸，乃感二鸟、符读书之成效极致，而《上宰相书》所谓“行道忧世者”，则已不复言矣。其本心何如哉？按硃子所以责备者如是，乃向上第一等议论。俯而就之，使为子弟者读此，亦能感发志意，知所羡慕趋向，而有以成立，不陷於卑污苟贱，而玷辱其门户矣。韩公之子昶，登长庆四年第。昶生绾衮，绾咸通四年，衮七年进士。其所成立如是，亦可谓有成效矣。诗可以兴，此诗有焉。


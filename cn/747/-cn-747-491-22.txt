○送薛十九丈授将作主簿分司东都序

丈人罢砀山尉之岁，德舆年既龀，寓居南徐。拜手之初，就傅未足以逊志，歌诗未足以类事，嬉於砚席，不知包羞，会离之际，亦命之赋，尔来向三十年矣。因缘进越，滥吹於朝，而丈人以河阴丞满岁参调，亦既感泣，悲欢相乘，微辨风采，乍疑梦想，而又徵杨恽史氏之学，发羊昙西州之叹。家风代德，有所未知，遗文逸简，甫获传授。以丈人素履厚行，含章立诚，黄琮白珩，粲然内照，可以书史激薄俗者有焉。方安舒以洁已，耻孟晋以枉道，俯首受署，不竞於时。方今王在在镐，东人望幸，百执事之府署，尽备择才以理。缮工之属，分领厥司，所趋者静，其禄不薄。且以嵩峰之下，素业在焉，与夫角逐於京剧者，异日论也。离觞举白，征盖就涂，因以弱岁菲词，发箧见示。且曰：“今日之别，其可默耶？”直书下情，拜命之辱。








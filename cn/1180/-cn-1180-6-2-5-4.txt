答汪司马南溟


辱示饷议，精覈委悉，敷奏明切，文辞粹美，读之再过，叹挹弥襟。独计部谓支剩之数，与征发相牴，幸再加查核，乃可以闻也。

比来一夫作崇，几至燎原，幸主上明圣，而左右近习，亦皆素谅仆之悃诚，得以潜折祸萌，导迎善气。二三子以言乱政，实朝廷纪纲所系，所谓芝兰当路，不得不锄者。知我罪我，其在是乎？若仪诸仲山甫之德，则曷克举焉？猥辱鉴奖，弥以为惧。






◎甄琛

琛字思伯，中山无极人。汉太保邯之后。孝文时，举秀才。太和初，拜中书博士，迁谏议大夫，转通直散骑侍郎。出为本州征北府长史，后为卫军阳平王颐长史。宣武即位，拜中散大夫，兼御史中尉，转通直散骑常侍，仍兼中尉。迁侍中，坐事免归。复除散骑常侍、领给事黄门侍郎、定州大中正。迁河南尹，加平南将军。转太子少保。孝明即位，出为营州刺史，加安北将军。除镇西将军、凉州刺史，徵拜太常卿。除吏部尚书，出为征北将军、定州刺史。徵为车骑将军、特进，又拜侍中。正光五年卒，赠司徒、尚书左仆射，谥曰孝穆。


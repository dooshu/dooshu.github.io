124　皇覽載漢儒欲發冢求書


皇覽冢墓記曰：「漢明帝時，公卿大夫諸儒八十餘人，論五經誤失。符節令宋元上言：『秦昭王與吕不韋好書，皆以書葬。王至尊，不韋久貴，冢皆以黄腸題湊，處地高燥未壞。臣願發昭王、不韋冢，視未燒詩、書。』」見太平御覽五百六十。愚謂「儒以詩、禮發冢」，莊子譏假經以文姦者爾。乃欲發冢以求詩、書，漢儒之陋至此。

【閻按】嘗持論，此舉未行，秦、漢後遂不獲見六經全文，爲終古之恨，頗爲世人所怪。〇昭襄王葬茝陽，括地志云：「在雍州藍田縣西六里。」不韋冢，皇覽云：「在河南洛陽北邙道西大冢是。」魏地形志云：「在陽翟縣。」恐非。

【元圻案】史記索隱曰：「皇覽，書名也。記先代冢墓之處，宜皇王之省覽，故曰皇覽。是魏人王象、繆襲等所撰。」〇漢書霍光傳注：蘇林曰：「以柏木黄心致累棺外，故曰黄腸。木頭皆内向〔一〕，故曰題湊。」〇劉更生諫成帝起昌陵疏曰：「秦惠文、武、昭、嚴襄五王，皆大作丘壟，多其瘞藏，咸盡發掘暴露，甚足悲也。」然則昭王冢在西漢時已遭發掘矣，何因明帝時尚有此論？皇覽之言，似非實録。閻氏所引皇覽語，見史記裴駰集解。〇莊子外物：「儒以詩、禮發冢，大儒臚傳曰：『東方作矣，事之若何？』小儒曰：『未解裙襦，口中有珠。』」郭象注曰：「詩、禮者，先王之陳迹也。苟非其人，道不虚行。故夫儒者乃有用之爲姦，則迹不足恃也。」

〔一〕「向」，原作「列」，據中華本漢書卷六八霍光傳蘇林注改。






卷十一

洪武三十五年八月壬子朔遣使以即位诏谕朝鲜

○敕历城侯盛庸比以山东未定命卿镇守淮安今山东布政使铁铉亦已就获诸郡悉平是皆  宗社之灵生民之福朕念山东军民困于兵革转输已久卿其息兵养民使各得其所粮饷续有处分

○命后军都督府都督同知陈用都督佥事曹远掌山西行都司事

○命左军都督府左都督刘贞镇守辽东其都司属卫军马听其节制  赐锦衣卫侍卫将军王翔等四百余人钞各五锭

○夜有星如盏大青白色光烛地出奎宿东南行至近浊

○癸丑  上以天下耆民皆来朝谕礼部臣曰方今秋成之际有妨收获速分遣人即所在止之

○命茹鉴为中奉大夫宗人府仪宾以秦王第二女长安郡主配之鉴兵部尚书茹瑺子也

○甲寅  上谓礼部臣曰今诸王并世子郡主多未婚其下河南山东山西北平诸司访求官员军民及前朝故官礼法之家有女子及笄容貌端厚德行脩谨者官给舟车令父母亲送至京以备选择

○求民间识字妇女充内职  上谓礼部臣曰国家稽古置六尚之官以典内事旧制选民间识字妇女充之今六尚俱未有人尔礼部榜示中外凡军民之家有识字妇人年三十至四十女子年十七以上不拘容貌但愿赴选者官给驿舟令其父母亲送京师量授以职其合得俸以给其亲仍复其家妇人年至五十愿还乡里女子给事十年以上愿还家及适人者俱从之  上以北平山东河南累年经兵民缺耕牛特命工部于直隶凤阳淮安等处以官牛给之

○丁巳遣官释奠先师孔子

○初  上以北平各卫粮乏命户部悉停天下中盐专于北平开中其淮浙盐每引米三斗河东二斗四川一斗五升听大小官员军民人等皆中不拘次支给至是户部侍郎夏原吉具天下中盐处所以闻  上曰云南金齿卫楚雄府四川盐井卫狭西甘州卫勿停余悉停之

○戊午祭  太社太稷

○升中书舍人黄淮为翰林院编修

○遣僧智光赍诏谕馆觉灵藏乌思藏必力工瓦思达藏朵思尼八剌等处并以白金彩币颁赐灌顶国师等凡白金二千二百两彩币百一十表里

○宁王权遣人奏请封国欲得杭州赐书报之曰杭州昔  皇考尝以封第五子为吴王后考古制天子畿内不以封诸侯遂改河南建文不遵  祖训封其弟允熥为吴王众论非之往者尝许弟自择封国吾未尝忘今博咨于众咸谓建宁荆州重庆东昌皆善地弟可于四郡内择一郡遣人报来庶好经营王府

○夜有星如鸡子大青白色有光出尾宿西南行至云中

○己未封周王橚第二子有勋为汝南王第三子有烜为顺阳王第四子有爝为祥符王第五子有熹为新安王第六子有火几为永宁王第七子有煽为汝阳王第八子有爌为镇平王第九子有火□弗为宜阳王齐王榑第二子贤烶为乐安王第三子贤焌为长山王第四子贤完炅为平原王

○册颍州卫指挥丁刚女为汝南王有勋妃

○遣敕符召秦王尚炳

○升太常寺左寺丞王勉为本寺右少卿改右寺丞端礼为左寺丞以袁廷玉为右寺丞廷玉尝以风鉴受知潜邸及是召至而官之

○赐四川行都司都指挥同知程达钞二百锭

○命右军都督府左都督何福佩征虏前将军印充总兵官往镇狭西宁夏等处节制狭西都司行都司山西都司行都司河南都司官军

○命右军都督同知韩观往江西等处操练军马整点城池广东都司福建行都司湖广都司军马听其节制

○定罪人输作之例笞罪五等每等役五日杖罪五等每等十日徒罪准所徒年月加以应杖之数输役流罪三等俱役四年一百日并役满日释之杂犯死罪输役终身

○庚申制唐王桱郢王栋伊王木彝仪仗

○复北平右布政使曹昱官昱洪武中任布政使建文初黜为民至是复召用之

○擢监生丁琰姚山林从李晟俱为给事中

○复朱辉广西都指挥佥事建文中辉坐累免至是复之

○辛酉升指挥佥事张忠为金吾前卫指挥同知

○壬戌代王桂及其世子逊煓来朝

○以岷王楩与西平侯沐晟交恶赐书谕楩曰尝闻  皇考之训朕年二十四五尚未有子时沐英甫八岁因兵受厄父母不得复会朕抚育之恩同其父后乃命复本姓因其军功封为西平侯俾控御诸夷十余年间朕无西南之忧者以英在也言犹在耳后英殁特追封为黔宁王盖不次之恩也既以子春嗣侯爵春卒弟晟继之历观群臣受  皇考恩未有如沐氏者矣今晟所为卤莽间信小人干犯吾弟固不可容但念乃父佐命开疆之力不忍罪之特召至京已惩戒之其下小人亦不轻宥兄又思云南重地昔倚任其父而蛮夷率服故仍遣晟往欲其安边抚夷必如乃父存日庶几不负  皇考之恩若其不能改过负德隳功他日以国法正之未晚吾弟亦宜念黔宁之亲及其安边之功晟虽有罪置之度外可也

○礼部言大统历例在先岁九月朔钦天监进呈比因  皇上即位之初造历未备请以十一月朔进  上从之命著为令

○改浙江按察佥事袁复为大理寺左寺丞以江西右参议戚逊为右寺丞时逊以罪当降而兵部尚书茹瑺言其才可用故有是命

○升四川行都司都指挥同知程达为前军都督佥事仍命掌四川行都司事镇守城池整肃兵备建昌等卫指挥使汪让为湖广都指挥使唐琮为江西都指挥使徐谅为四川都指挥使徐鉴为四川徐都司都指挥使火旺为河南都指挥使调河南都指挥使葛进掌宁夏卫事

○癸亥晋王济熺来朝赐书谕曰吾与尔父皆  皇考妣所生自少友爱深厚尔为  皇考妣长孙钟爱尤笃今尔父虽逝吾岂不知体  皇考妣之心为心乎正图与尔共享富贵且西北重镇资尔控驭尔居国年久令誉已著抚安藩屏方有望焉时曹国公李景隆数言其过  上虽不信而济熺闻之内怀忧畏故慰安之景隆昭德王济熿妃父云

○袭封衍圣公孔鉴卒讣闻辍朝一日遣行人亢诚赐祭鉴先圣五十八代孙也

○复设建阳卫杭州前卫

○甲子命西平侯沐晟镇守云南云南都司属卫听其节制敕晟曰昔我  皇考太祖高皇帝当扰攘之时年二十余尚未有子尔父英才八岁父母俱殁于兵茕茕来依  皇考皇妣怜之抚育为子既有朕兄弟  皇考以沐氏不可无后命复本姓承其宗祀屡从征伐积有功劳封西平侯云南既定出镇十有余年朝廷无西南之忧所以累增产业冀延子孙永保富贵尔父卒追封黔宁王以尔兄春嗣侯爵春卒无子命尔嗣之历观群臣受恩深厚未有过尔父子者也间者尔为小人所惑干犯岷王朕念  皇考皇妣教育尔父之恩及尔父佐命开疆之功不忍寘尔于法姑宥不问仍令镇守云南尔当深思  皇考皇妣再造之大德迪尔父之行以图厥终尔其念哉

○实授兵科试给事中龚鐩为本科给事中

○升金吾左卫千户梁得为本卫指挥同知

○上初以北平军饷不继欲出狱囚输米赎罪以给之且省馈运之劳命法司议至是法司议奏除十恶人命强盗及笞罪不赎外其杂犯死罪输米六十石流罪三等俱四十石徒罪一年十石一年半十三石二年十六石二年半二十石三年二十五石杖罪五等六十者四石七十以上每等加五斗输毕释之从之

○时江西庐陵县民有啸聚劫掠者江西三司奏请发兵讨之  上曰此无能为患而官军一出必伤及善良但遣一使持敕谕之可也遂遣行人许子谟赍敕谕曰昔我  太祖高皇帝开基创业首得江西资其供给以定天下三十余年屡加恩泽民皆乐生近建文信任匪人改更成法致兵祸连岁军需百费皆出于民科歛诛求日甚一日有司又不能抚恤棰楚横加嗟怨盈路民不聊生无所控诉致有潜避山林保全性命皆出于不得已也念其所自亦可矜悯朕即位之后一切罪犯悉赦不问今为天下主谨守成法嘉与百姓共乐治平独尔等未复本业因而劫掠郡臣奏请调兵剿捕朕恐兵戈所加误及善良有所不忍故特差行人赍敕谕尔宥尔之罪其即各复原业永为太平之民如执迷不悛发兵讨罪后悔无及仍敕都督韩观往招抚之

○夜金星入角宿有星如鸡子大青白色有光出牛宿西北行入天市东垣内一小星随之

○丙寅昭德王济熿来朝

○升宁国卫指挥同知蔡本为浙江都指挥使羽林前卫千户高政为本卫指挥佥事锦衣卫散骑舍人翁岩为旗手卫指挥佥事

○增设湖广蓝山县大桥巡检司左右副巡检各一员广东阳山县西岸星子二巡检司琼州府苗山莲塘二巡检司广西柳州府忻城县长安巡检司副巡检各一员

○初 上以征讨将士久效勤劳命礼部以  太祖高皇帝升赏条例参酌行之至是奏定赏格奇功领队将校升二级指挥赏银五十两彩币八表里钞六百贯千户卫镇抚仪卫正副银三十五两彩币六表里钞五百贯百户所镇抚典仗银二十五两彩币四表里钞四百贯总旗银十八两绢三匹绵布四匹绵花五斤钞三百贯小旗银十五两绢三匹绵布四匹绵花五斤钞三百贯随伍指挥千百户旗军银十三两绢三匹绵布四匹绵花五斤钞二百五十贯头功领队将校升一级指挥赏银二十两彩币六表里钞四百贯千户卫镇抚仪卫正副银十五两彩币四表里钞三百贯百户所镇抚典仗银十三两彩币三表里钞二百五十贯总旗银十二两绢三匹绵布四匹绵花五斤钞二百五十贯小旗银十两绢三匹绵布四匹绵花五斤钞二百贯随伍指挥千百户旗军银八两绢二匹绵布四匹绵花五斤钞百五十贯次功领队指挥赏银十五两彩币四表里钞三百贯千户卫镇抚仪卫正副银十三两彩币三表里钞二百五十贯百户所镇抚典仗银十二两彩币二表里钞二百五十贯总旗银七两绢三匹绵布四匹绵花五斤钞二百贯小旗银五两绢二匹绵布四匹绵花五斤钞百五十贯随伍指挥千百户旗军银四两绢二匹绵布四匹绵花五斤钞百贯

○上于宫中得建文时群臣所上封事千余通披览一二有干犯者命翰林院侍读解缙等遍阅关系军马钱粮数目则留余有干犯者悉焚之既而从容问缙等曰尔等宜皆有之众稽首未对脩撰李贯进曰臣实无之  上曰尔以独无为贤耶食其禄则思任其事当国家危急之际在近侍独无一言可乎朕非恶夫尽心于建文者但恶导诱建文坏  祖法乱政经耳尔等前日事彼则忠于彼今日事朕当忠于朕不必曲自遮蔽也

○丁卯赐都指挥使蔡本钞百锭并赐其下有差盖禽杀武进等县强贼马阿保等本等预有劳云

○戊辰夜月犯天囷有星如鸡子大赤色尾迹有光出五车南行入参宿左肩火星犯太微西垣上将星

○己巳  上谓兵部左侍郎刘俊等曰乃者随朕靖难及守城官军逃叛藏匿已获者悉伏法矣未获者令随处自首赴京立功赎罪其榜示之

○调都指挥佥事淩云为辽东都司都指挥佥事起福建行都司致仕都指挥同知郭青为福建都指挥同知

○辽东都司言缘边胡寇窃发不时骑士乏马操备辽东行太仆寺旧所易朝鲜马二千六百余匹请以给军士从之

○庚午敕宁夏总兵官左都督何福曰钦天监言火星犯上将尔为将御边宜慎之毋忽

○命右军都督陈晖旗手卫指挥李忠往江西参赞都督韩观军事

○改河南按察司佥事张成之为湖广按察司佥事

○赐镇守狭西都督王英钞二百锭

○夜月犯毕宿南第二星

○辛未封周王橚第二女为兰阳郡主擢徐茂先为中奉大夫宗人府仪宾以郡主配之茂先中山武宁王达之孙勋卫添福之子也

○壬申命昭德王济熿居平阳

○代王桂及其世子逊煓辞归赐钞七千锭其从官赐钞有差

○命礼部铸靖江王金宝制如郡王之印礼部言旧制郡王册用银镀金其上印亦用银  上以  太祖高皇帝尝与靖江王金册故授王亦以金宝

○癸酉夜有星如鸡子大青白色有光出东南云中东南行至近浊

○甲戌祭太岁风云雷雨岳镇海渎山川等神

○遣官祭旗纛

○皇第二子高煦还北平赐钞万锭其从官指挥王麒等人赐钞五锭

○夜火星入太微垣右掖门

○乙亥赐齐王榑钞一万锭

○调都指挥佥事李凯于山东都司

○夜有星如盏大赤色有光出西北云中东北行至近浊

○丙子命指挥施文守泗州整肃兵备抚安人民

○升前燕府长史金忠为工部右侍郎户部郎中陈宗问为河南布政司右参政兵部员外郎崔仕先为右参议户部郎中邓肃为江西布政司右参政吏部郎中刘思忠为浙江布政司右参政礼部郎中郝鹏为湖广布政司左参政刑部主事周渊铭为四川布政司左参议各赐钞三十锭

○初用曹国公李景隆兵部尚书茹瑺言命吏部定靖江王府官制至是吏部言  祖训内亲王府例设文职官三十一员教授无定员郡王府未有定制今拟靖江王府长史依亲王府例设置其余官属止设纪善伴读审理典宝奉祠典乐典仪典膳良医工正仓大使各一员引礼舍人二员又  祖训内凡郡王子授镇国将军孙授辅国将军靖江王子比正支郡王宜递减一等授辅国将军其官属止设伴读  上命辅国将军各设教授一员余如所拟于是改靖江王府咨议所为长史司

○工部右侍郎黄福言旧制应天太平镇江宁国广德五府州例免税粮但每岁农隙召其丁夫役京师一月今当如例徵赴京  上曰五府州兴王之地  先帝时特加优恤近年兵兴烦于供给今方遂宁息未宜劳之可蠲今年之役

○丁丑以即位遣使赍诏谕和林瓦剌等处诸部酋长

○户部奏今直隶淮安及北平永平河间诸郡避兵流移复业者凡七万一千三百余户诏所司善加抚绥

○戊寅升水军右卫指挥佥事宣信为前军都督佥事福建行都司都指挥佥事郭忠为本司都指挥同知羽林前卫千户邢忠为本卫指挥同知金吾左卫千户刘贵为金吾前卫指挥佥事

○己卯以广西柳州等处蛮民啸聚劫掠遣礼部员外郎李宗辅等赍敕往赦其罪谕令复业如执迷不悛调兵剿除

○夜有三星如鸡子大其一青白色有光出外屏西南行入垒壁阵其一赤色有光出内屏东南行至近浊其一赤色尾迹有光出紫微西蕃外北行至近浊








【中使】


（历代）东汉灵帝时，十常侍擅权，凡下诏有所征求，皆命西园禁军驺奉敕下州郡，号称中使。后世凡以宦官奉命出使者，皆称中使。《后汉书·宦者列传·张让、赵忠》：“灵帝时，让、忠并迁中常侍。……凡诏所征求，皆令西园驺密约敕，号曰‘中使’，恐动州郡，多受赇赂。”明卓明卿《卓氏藻林》卷二《臣职类》：“《诸史》：中使　汉桓、灵时，凡诏所征者，皆令西园驺密约敕除，号曰‘中人’，又云‘内官’也。共迎中使望御台。”《旧唐书·高仙芝传》：“仙芝与中使边令诚自护密国入。”《宋史·周怀政传》：“怀政既诛，亟遣入内供奉官卢守明、邓文庆驰驿永兴，捕朱能。刘益、李贵、康玉、唐信、道士王先、张用和悉免死，配远州。能侦知使者至，衷甲出，杀守明以叛。……以刘益等十一人党能害中使，磔于市。”《明史·梁永传》：“当是时，帝所遣中官，无不播虐逞凶者。……若山东张晔、河南鲁坤、四川丘乘云辈，皆为民害。迨帝崩，始下遗诏罢矿、税，撤诸中使还京。”清小横香室主人《清朝野史大观》卷二《前清宫词百首》：“中使传宣急召虾，乾清宫畔月笼纱。龙颜一怒蛾眉死，御剑封还血带花。”






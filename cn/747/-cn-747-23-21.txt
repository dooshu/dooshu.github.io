○幸北都制

昔之握皇网执大象者，或省方以肆觐，或巡狩以观风，故轩辕至崆峒之野，夏禹列涂山之会。虽往古遗事，先王高迹，观其出豫，稍涉遐远。朕自临驭天下，厎绥人极，法驾罕顺动之仪，苍生多傒来之叹，每欲时迈，因而布和，惮於人劳，必也中止。惟彼尧俗，古风犹遽，方於谯郡，王业是同。西汉高皇，永怀於沛邑；东京数帝，每幸於舂陵。岂不远思乔木，无忘敬梓，况境乃近壤，城惟列都，既行幸是常，亦情礼兼遂。又嵩郡天险，方位土中，而陵寝地遥，攀望增感。且布政而行化，实展怀於志思，宜取今年十月十二日幸北都，便还西京，所司准式。


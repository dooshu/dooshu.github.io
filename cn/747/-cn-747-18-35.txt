○拣择刺史诏

朕闻彰善瘅恶，有国之常典；纠宽济猛，为政之通规。朕以薄德，滥膺明命，瞻言赏罚，未适时宜，至使忠良未进，小人未退，贪吏未惩，流亡未安。贤良者未归，怀冤者未理，在予之责，有愧良深。不能致君於尧舜者，亦群公群士之所耻也。卿等将何规补，使致咸亨，各以状闻，朕当亲览。其才望兼优，公清特著，可以宣风道俗者，具以名闻。但百司承宽，共为苟且，事多愆咎，无复纪纲，令各本司长官，审善恶才识，限十日进状。


秋思





燕支黄叶落，[一]妾望白登台。[二]海上碧云断，单于秋色来。[三]胡兵沙塞合，汉使玉关回。征客无归日，空悲蕙草摧。

[一]慎蒙《名山记》：焉支山，在陕西山丹卫东南五十里，一名山丹山。汉霍去病将万骑涉狐奴水，过焉支山，即此。燕支，即焉支也。



[二]《史记正义》：《括地志》云：朔州定襄县，本汉平城县。县东北三十里有白登山，山上有台，名曰白登台。《汉书·匈奴传》曰“冒顿围高帝于白登七日”，即此也。服虔曰：白登，台名，去平城七里。如淳曰：平城旁之高地，若丘陵也。李穆叔《赵记》云：平城东七里有土山，高百余尺，方十余里，亦谓此也。《水经注》：今平城东十七里有台，即白登台也。台南对冈阜，即白登山也。故《汉书》称“上遂至平城，上白登”者也，为匈奴所围处。《太平寰宇记》：白登台在云州云中县东北三十里。《山西通志》：白山，在大同府大同县城东一百四十里，上有白登台，即冒顿围汉高帝处。梁元帝《横吹曲》云“朝跋青陂道，暮上白登台”，谓此。胡注以“自登台”为是，而訾“白登台”为误，恐未是。



[三]单于本是匈奴位号，犹中国天子称也。然在此处又作地名解。刘昫《唐书》：单于都护府，秦、汉时云中郡地也。唐龙朔三年置云中都护府，麟德元年改为单于大都护府，东北至朔州五百五十七里，在京师东北二千三百五十里，去东都三千里。






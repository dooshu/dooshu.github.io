郑进士文康六首

【林东斋居】

泉流一曲绕柴门，屋后园田有路分。

庄在辋川成故事，客归盘谷见遗文。

借书夜读三更火，听鸟春眠半榻云。

堪笑几人双健足，每于城市报新闻。

【寄海上韩杲】

行尽清溪到水涯，好山环绕故人家。

寥寥一犬柴门外，只隔桥东几树花。

【与诸公酌酒】

燕赵多豪杰，悲歌不暇裁。

素知黄祖性，敢恃祢衡才。

酒尽月将落，烛残风又来。

下阶成独步，惆怅一兴哀。

【题倪公礼隐居】

家近阊门市，清风一草庐。

窗明人问卜，山晚仆收书。

客笑鸠巢拙，妻怜蚁瓮虚。

城南炎热地，不识近何如。

【前元时昆山王君祐有玉立亭会稽杨廉夫尝饮其中题诗曰王郎昆之秀玉立而长身亭子如笠大不直一欠伸亭前千尺峰倒景入座滨烧琴有爨桐漉酒有乌巾客来塞屋破露坐草上茵时时来铁叟共酌罗浮春题曰令小朵云捧砚为赋此章君祐之宗孙益复亭其地予亦为赋二绝】

亭中曾写铁仙诗，人去亭荒碧草滋。

千尺危峰今尚在，重来磨洗认当时。

王立长身旧主君，百年遗事至今闻。

宗孙宾客还如旧，只欠杨君小朵云。


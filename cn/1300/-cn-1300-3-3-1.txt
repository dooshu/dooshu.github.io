兔葵燕麦

刘禹锡《再游玄都观诗序》云：“唯兔葵燕麦，动摇春风耳。”今人多引用之。予读《北史·邢邵传》载邵一书云：“国子虽有学官之名，而无教授之实，何异兔丝燕麦，南箕北斗哉？”然则此语由来久矣。《尔雅》曰：“莃，兔葵。籥（yuè），雀麦。”郭璞注曰：“颇似葵而叶小，状如藜；雀麦即燕麦，有毛。”《广志》曰：“菟葵，爚（yuè）之可食。”古歌曰：“田中茧丝，何尝可络？道边燕麦，何尝可获？”皆见于《太平御览》。《上林赋》：“葴析苞荔，”张揖注曰：“析，似燕麦，音斯。”叶庭珪《海录碎事》云：“兔葵，苗如龙芮，花白茎紫。燕麦草似麦，亦曰雀麦。”但未详出于何书。


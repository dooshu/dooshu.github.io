城郭气：

临洺赵简子墓上气成楼台。

恩县白马营，在县西五十里，相传为唐时故镇。二三里外，夏秋间晨望如城郭掩映，林木蓊郁，日出即不见，岁约数次。

汶上县西南周三十里，每秋水泛溢，一望无际，遥视村落在烟波沓霭之间，常有城楼人马之状出于水上，谓之水市。阚亭在南旺湖中水际，时见烟云楼台之状。

灵壁县沫沟湖，天色晦暝之际，阴阴有城郭状。

霍丘县大业陂，天晴日霁，陂中或见城郭之影。

东阿县桃城铺，铺旁一丘，高可数亩。每阴雨后，烟雾中隐隐有市行车马之形。

嘉靖二十年，景州城东八里铺，平原广阔，每晨日出之时，望见城廓巍然，楼橹俱备，日高而没，不知何祥。古书云，广野之气成城郭，江湖之气成楼台。或者此与？(《景州志》)

弘光元年正月十一日午刻，河南荥泽县东南三十里郭村忽现大城，雉堞楼橹毕具，南北人共见而骇之。总督张缙彦以闻，谓《天官书》「广漠之气成城郭」。今河南茫无人影，诚广漠之气也。(《邸报》)

巨鹿县北十里许，古巨鹿之故址也，今废。相传侵晨雾露时，城之规模隐隐可见，良久乃灭。




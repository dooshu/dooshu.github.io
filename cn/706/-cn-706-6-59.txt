·次韵酬林荔堂（庚子）

日日天南望五云，家亡国破友朋分！廿年血泪枯崖岛，三度孤师哭宋文。力竭臣靡难复夏，声哀望帝痛思君。西台幸有同心侣，愧杀投繻终子军！

〔人物考略〕

林荔堂：名时跃，字霞举；鄞县人。特进保之后私谥「孝介」、名文燮子。生而颖异，于书无所不读。与华、王辈为讲社，所称鹤山七子者也。乙酉入太学，钱忠介荐为大理左评事，直制诰。晋御史，未上而江上师溃，遯入桓溪山中，犹恆豫时事。晚年，辑甲申以来死事诸公各为小传，而取其平生著述之有系于名节者附之，曰「正气录」。及卒，同志私谥曰「端节」（「鄞县志」有传）。著有「朋鹤草堂集」十二卷（寿镛补）。


卷六十八

钦定四库全书

历代名臣奏议卷六十八

明　杨士奇等　撰

治道

元成宗时郑介夫上奏曰窃谓释道之教与夫子之道并立为三不知释道之所谓教者何事背弃君亲毁灭纲常舍本逐末以此教人可乎明知其非而趋从愈广盖辟之者不针其病彼得以有辞谓世间无佛无仙不可也诚有之一言以蔽之曰无用耳於国无益於人无济虽宗而事之将焉用之夫圣人之道不可一日无三纲五常之理不可一日缺百姓恃此以自存无此则不能以一朝居虽无佛可也无仙亦可也况彼二者之说不过窃圣道之绪余耳夫子之所不屑为彼方挟此以自高夫子岂不知佛之为佛仙之为仙以其不切於日用常行故未始言之昧者反谓佛能超世夫子不能免於世佛为上一截事夫子为下一截事故夫子之不及佛也噫为是说者愚亦甚矣殊不知夫子正是上截事佛乃下截事耳季路问事鬼神子曰未能事人焉能事鬼敢问死曰未知生焉知死此一章乃三教是非之所由分也谓佛超世者以其入圣而不沦於鬼趣长生而不与俗同腐也谓圣人不免於世者以其犹未能脱然於鬼与死也其言固高矣不思天下百万亿苍生岂能尽为佛尽为仙乎能超世者寜几何人泝古及今或得一於千百中或阅数世而不得一焉正自不能免於世也三纲沦而九法斁礼乐崩而隂阳隔人之类灭久矣安得有所谓佛与仙耶夫子所以不言者盖为世道深长思也君臣父子夫妇人之大伦人禀天地之灵以生幼学壮行期为世用於人之道未能了何暇问鬼於生之理未能知何暇问死能无忝於为人能无负於此生然後反而求之可以免轮回致不死耳非佛与仙为下一截事乎况今之奉佛求仙者逐风吠影懵不知佛与仙谓何祖风法门云何如达摩面壁九年维摩不二法门止为身计何尝施祸福於人亦未尝要人之敬奉後人为之庄严懴诵扇惑愚民非佛之真性也张道陵远处深山萨真人一瓢自随厌与俗接何曾妄有希求於人人亦不敢轻有所与後来设立符籙醮禳诳取钱物非祖师之初意也今见披禅衣者便拜为佛见戴黄冠者即稽为仙彼於自身尚不克保何能及人乃欲赖之以祝圣躬之夀考祈国祚之延长黎庶之安乐非大愚而何往年留都下见帝师之死驰驿取小帝师来代不过一寻常庸厮耳举朝上下倾城老弱郊迎望风顶礼罗拜道旁不知所敬者何所慕者何其愚一至於此哉力排其非反招恠怒指为毁佛谤道几若漆沫不可解者今以出於祖师之口者解之则可释然矣昔达摩自南天竺来梁武帝诏至金陵问曰朕造寺舍经度生不可胜纪有何功德师曰并无功德此但天人小果有漏之因如影随形虽有非实此语足以解求福田利益者之惑陈抟隐华山宋太宗召至阙下延入宫中与语使宰相宋琪等问曰先生得玄默修养之道可以授人乎对曰练养有术纵使白日升天何益於治今圣上洞达古今深究治乱正是君臣合德致治之时勤行修练无以加此琪等表上其语上喜甚斯言可为求神仙者之鉴愚冥之徒不知取法於此辄取其无稽之论公卿士庶合情勤奉稍有怠慢惧祸目前随所爱欲无不听从胡不思此辈妖妄上不足以裨国政下不足以熙群生中不足以润身屋竭有用之财事此无用之物吾不知其何心尚论其祖风法门数椽以庇风雨榻外视犹传舍何假乎广厦千间琉璃万瓦一鉢以供晨夕身外皆为长物何资乎千仓万箱前驺後从今天下大寺观租入钜万徒衆千百飨用过於宫籞积蓄侔於邦赋为长老观主者营求而得之榱题华丽珍具毕陈拥妓宴饮连宵浃旦佃客火工男女杂袭蠧政侵民无所不至经理营运结纳官府不异於庶姓人家教门至此扫地尽矣若不少抑为祸滋深殆有不可胜言者唐会昌间为僧尼耗蠧天下命并省佛寺上都东都各留二寺上州留一寺中下州并废分为三等上等留僧二十人中等十人下等五人余僧及尼皆勒归俗通毁招提兰若四万余区收良田数千万顷奴婢十五万人归俗僧尼二十六万五百人真是快活条贯宜体此意先将西番大师留京都者以礼敦遣悉令还国外而天下寺观钱粮拘使输官其游手惰农之夫蚕食常住无异俗人各令归农务本如果有德行真修茹枯絶慾之士虽无补於世用然息念离尘亦有可取但官给日米二升料钱二贯岁绢五疋许置从二名以供使令每名日米二升岁布三疋如此待之亦云足矣设或果有真佛出现当如韩文公所云容而接之礼宾一设赐衣一袭卫而出之於境不令惑衆也若夫神仙潜形遁迹不轻於降临尘问人亦不得而见之使可见可接则非仙矣然举此甚难悟此甚寡和之者衆牢不可破非有高明特达之见洞察其理深明其妄不足以语此惟圣朝其采择焉介夫又论边远状曰边远之任至甚不轻古王者之遣将也跪而推毂曰阃以内寡人制之阃以外将军制之故边将咸得以便宜从事朝廷不得而专之无他谓其谙於风土习於形势久知其人之可用与否以之临事如身之使臂臂之使指莫不顺意若待朝廷选官分任无非纨袴膏粱之子刀笔筐箧之吏不习兵事不历艰难到彼无所用焉故昔者边鄙用人每岁给降空头宣敕令帅臣就便补拟类名申奏而已以其所用之人出乎常调之外非持文墨议论者所可制其短长之命也且就安避危人之常情万里之远烟瘴之区在常选中者必不肯往黄石公军势曰使智使勇使贪使愚使智者乐立其功勇者好行其志贪者急趋其利愚者不计其死若非至贪与至愚谁肯离妻子去坟墓置身於必死之地其有轻生好名之人激节赴义之士不顾父母之遗躯求陞数级之资品朝廷亦何吝一纸虚名以勉励之然今日未尝无边远选固有准保定夺者矣但保举之初欠於立法防奸区用之後失於计功核实耳如云南甘肃八番两江等处统帅藩臣一赴阙下便行保人就於京都旋揑前资以所保之品级定价例之重轻多者百锭少者亦三之二或尽数纳足或先与一半或立利钱文书呈解到省官可立得以此淹困仕人街市富子每闻一帅臣至则争先求之并未尝涉历塞庭练习边事也处於豢养者不吝资财苟图根脚又为改仕之谋出於微贱者侥幸荣名欣然勇往何济缓急之用近两江元帅黄实喇布哈累保得除者几及百数续穆尔玛哈穆特元帅蹈其故辙公然卖保声迹颇张甚为不雅今有刘巴图尔平章在都而投门下求保举者又将纷然而至矣遂致边鄙失得才之实朝廷负滥爵之名皆诸帅不忠误国之过也更有甚於此者今八方按堵烽燧不惊正无事於穷征远讨但务安集故地足可矣往者刘郑二帅妄开边衅以致云南小有不安尺地皆祖宗之遗业一民皆祖宗之赤子不宜置之度外如八百媳妇之国素不沾化纵令尽有其土地人民初无益於圣朝之万一生事之臣但知可以要功希赏不知有损於国家甚大也且外夷小丑何足芥蔕服不能为国之荣叛不能为国之辱得之不足以加国之富失之不足以致国之贫故古圣人以不治治之不计其去就也昔傅介子以偏使斩楼兰王郑吉以骑都尉发诸国兵破车师降日逐威振西域冯奉世因使大宛矫制击莎车平诸国凡此者皆未尝出於朝廷之命也不假乎遣将调兵无烦於运输供给用得其人则自能集事若待禀命而行整堂堂之阵出师数万里之远驱不安水土之弱兵羸卒而投之不毛之地虎狼之口宜其将亡兵丧外损国体内伤国用盖必致之理也今後远方之事一切委任边将借以予夺黜陟之权责以内守外攻之效听其择人而使伺隙而动可以进则取不可以进则守其有赴阙朝见者乃臣子之彛礼慰谕勤渠赐宴增级足矣不许在都以白呈滥保凡有合用之人并从本处公举完签转申移咨都省随其所拟职名即与准给宣敕若不由各省咨来者别无定夺则帅臣不得以容其奸矣既除之後考核真伪有已受不任而借径他求或已在不职而躭误官事并须罪及本人罚及保官则求仕者揆已无能自不妄求保举者量才无取必不轻保而边境获真才之用矣果能如傅介子辈卓有所立不资朝廷毫发之费而远拓疆土之广则优加旌赏以示激劝此用人之微机安边之要道善谋国者之长策也

介夫又论抑强状曰汉书所称游侠即今之豪覇也其时贵臣如窦婴田蚡之属竞逐於京师布衣如剧孟郭解之徒驰骛於闾阎立气势作威福结私交连党类权行州域力折公卿凡此者皆乱之所由生也豪侠之辈代不能绝世降俗末流弊滋甚古之豪覇犹能赈穷周急谦退不伐色取仁以合时好立虚誉以要权利今之豪覇所谓御人於国门之外者真生民之蠧国家之贼也然有席祖父之势者有挟富强之资者其下则有经断官吏闲废於家务为泼皮无赖者人虽不等均之为蠧为贼耳凭震主之威执予夺之柄死可使活生可使杀富可使贫贱可使贵此在朝之豪覇也气烁同寅吞声莫校威凌胥吏奉令惟谨借公道以纵贿赇营私财以夺民利此在官之豪覇也布置爪牙把握官府小民畏奉馈遗填门其孶产视为已物其妻子俾同奴婢此在乡之豪覇也地虽不同亦均之为蠧为贼耳然在乡者虽为豪覇之么麽而祸及於百姓则甚大也且即在下而小者言之凡有词讼必须经手若不禀白而径陈之有司者则设穽寻隙陷之於刑既已归命於已而官吏有不顺从者则别生事端累?诬告其粉可立而待也威势既成动皆如意村落居民事之如父母敬之如神明郡县守宰颐指气使俯首听命而已问有一二刚方自立奋然出为寃民施一援手仅能抑之一时被罪还家之後故态依然真是法制所不能及礼义所不能移朝廷便民之事亦甚不少微有一利举入豪家而细民何尝得沾濡沫之惠使美政不能下逮者尽此辈有以阻之也由此推其大者为患何可胜言如朱张二家一賖死之盗贼耳以言豪覇则渠魁也皆向来朝廷宠遇之太过所以养成今日之余殃原其始然抑之不早遂至身遭显戮祸及宰臣此眼前之辙迹也昔汉主父偃说武帝曰天下豪杰兼并之家乱衆之民皆可徙茂陵内实京师外销奸猾所谓不诛而害除武帝从之徙郡国豪杰及訾三百万以上于茂陵诚抑强扶弱之良法也今後若有丑恶闻於乡邑声迹播於中外不必加以刑辟但限以訾财若干即迁之他郡或徙之荒壤视所犯之重轻以定地之近远有訾不及者则移於附近以五百里为限根蔕既揺枝党自散使良善咸获安存官府亦易振立彼得以全躯保家朝廷亦不至於多戮少恩去豪覇之策无以加此矣又曰隆古无豪覇之名自秦废井田而兼并起於是强者日富弱者日贫豪覇日兴殆不可遏盖强必凌弱富必欺贫贫弱不能与竞遂归心服命於富强之家理势然耳圣朝开国以来轸恤民忧禁治豪覇制令甚严终莫能少戢其风今上而府县下而乡都随处有之小大不侔而蠧民则一蜂起水涌诛之不可胜诛虽有智者莫如之何愚尝日夜思之不究其源徒窒其流未易以制也制之之道惟有井田一法今不可得而行矣盖自古天下之田无不属官民不得而私有之但强者力多能兼衆人之利以为富而无力者不能自耕其所有之田至於转徙流荡先王授田使贫富强弱无以相过各有其田得以自耕故天下无甚富甚贫之民至成周时其法大备画地为井八鸠五规二牧九夫以等其高下沟洫畎浍川涂畛径以立其堤防疆井既定无得侵夺虽欲贪并不可得也商鞅用秦规则寖弛已不复有井田之旧於是开阡陌阡陌既开乃有豪强兼并之患富者田连阡陌而贫者无置锥之地然犹不明说田在民也官不得治而民得自占为业耳迄于汉亡三国并立兵火之余人稀土旷当时天下之田既不在官亦终不在民以为在官则官无人收管以为在民则又无簿籍契劵但随其力之所能至而耕之元魏行均田稍亦近古唐因元魏而损益之为法虽善然令民得卖其口分永业始有契约文劵日渐一日公田尽变为私田先王之法由是大坏天下纷纷互相吞并而井田永不可复矣民得自有其田而公卖之官安得而禁制之田既属民乃欲夺富者之田以与无田之民祸乱羣兴必然之理也董仲舒在武帝朝此时去古未远井田之法尚可追也乃曰井田虽难卒行宜少近古限民名田以赡不足言甚善而未克行至哀帝时孔光何武曰吏民名田无过三十顷期尽三年而犯者没入官时丁傅用事董贤隆贵不便於已遂寝其行夫三十顷之田周民三十夫之田也以一人而兼三十夫之田亦已过矣而期之三年似太迫蹙为今之计豪强卒难禁止惟有限田之法可以制之酌古准今宜为定制每一家无论门阀贵贱人口多寡并以田十顷为则有十顷以上至于千顷者听令分析或与兄弟子侄姻党或立契典卖外人但存十顷而止或败亡而所存不及十顷者亦听十顷以下至于一亩者许令增买亦至十顷而止寛以五年为限如过限不依制而田富如故者除十顷外并没入官然官不归於公仍将没官田召卖与贫民所得田价一半输官一半给主彼富者亦甘心而无辞不出十数年而豪强不治而自无矣此法不惊民不动衆不用井田之制而获井田之利使周公复生亦何以易此哉然寺观布满天下田业过於巨室卒未能如会昌之并省废毁而僧道恃无差发因而广置田宅侵夺民役为祸不小亦宜立限分为三等大寺观不得过十顷中止五顷下存二顷有过制者依上没官亦足以少抑僧道之僭踰也良法美意无加於此以数千年未全之规一旦复见於今日岂非超古之事业太平之盛观欤惟虑左右之臣如丁传等恐妨於已百端阻当有不得行焉必须断以决之不间於谗执而守之克底于终而後有所成也惟圣朝其嘉纳焉介夫又论阅武状曰取兵於民最为近古计户签军乃国家之良法亡宋弛於军政用钱雇军以有限之国储供无穷之战役遂至兵尽国亡而不可救此可鉴之覆辙也国家自车书大同之後诚偃武修文之时既未尚文又不事武文武两失非计之得也夫治不可恃安不可偷天命靡常难保其长如一日庙堂之上习於安娱辕门之中恬於豢养兵不知律将不知兵国不知将一旦走檄传警以弱将冗兵投之敌前小出则小挫大举则大北何异驱市人而置之死地耶昔之为元帅为万户为千户镇抚者皆是披荆棘冒矢石身经百战万死一生然後报之以此职名也今子弟承廕不为降资是不忘其父而惠及其子固见朝廷之厚德然承廕者例皆弱冠乳臭之子着衣吃饭之外他无能焉忝赖世资骤膺异擢若再有军功则以何爵赏之夫兵凶器也战危地也岂可使不历事之小儿以当一面之重任哉兼向出於海放者今皆无军可管虚担宣敕牌面子弟亦复承袭尤为冗滥可尽减并也军人自混一以来久不知兵昔之善战者壮而老老而死所余今无几矣都城之下禁卫军卒每岁雇替应役倏来倏往互换代名甫谙兵事又复还家尽皆游惰之夫岂识战为何事外路镇守者不闻兵革不习骑射升斗之粮不了供给汲汲焉买卖谋生为餬口赡家之计况各处军官头目不思分镇军户乃国家之士卒而以该管军人为梯已之丁夫或令报役私门或遣营运远方上失备御之谋下夺农商之利虽名为军实与百姓等耳似此之徒使之临敌制胜惟有束手就擒虽千百不足以当一二也昔唐太宗引诸卫将卒习射於庭谕之曰边境少安则逸游忘战是以寇来莫之能御今不使汝等穿池筑苑专习弓矢居闲则为汝师寇来则为汝将於是人思自励数年之间悉为精锐夫穿筑之事自有民役唐立租庸调法每丁岁役二旬者谓此耳今後军官子孙宜择有器识才力者比民官承廕之例稍优一等待其久习战事显立军功然後复之以祖父之职军户宜点其丁壮强悍者永当官身勿令交换朝夕训习骑射优其衣粮更立赏格以激励之夫将不在多兵不在衆若训练之精蒐阅之勤将为勇将兵皆胜兵孰有当其锋者此事似缓而实急长计远虑者所宜究心也

介夫又论马政状曰古今立国未尝怠於马政盖以边庭守战之备马不可缺而车辇出入百官拥从及檄书交驰邮传迭发尤不可一日无也国朝开基以来以牧放为俗羊马之群遍满谷野生长草地不假喂饲之劳随意所用如取廐中是以出兵行师所向无前皆资马之力也近年偃武之余用马日少故於马政不复介心古者给价换马已非长策今乃刷马民间尤为弊政且南北之风土不同生长於南者则不禁其冷生长於北者则不禁其热随其土产之宜而用之可也若刷东南之马以供西北之用则立见其死亡耳又兼牧於野者安於水草习於驰骤以之临敌易於鞭策畜於私家者饱以刍豆勤於剪拂一旦置之荒郊便已瘦弱无力况当矢石之冲何济於用朝廷失於计画苟且目前不循广马之成规而行刷马之下策虽曰和买何异白夺且刷马之政出於亡金其时隣敌交攻疆土滋削未免刷之民间以应一时之急耳堂堂天朝不宜蹈袭亡国之遗辙也兼刷至之马实无所用而民间之怨皆归於国甚非经久之计今民间皆畏惮不敢养马延以岁月民马已稀万一国家急欲用马何从而得宜及闲暇早为之谋可也唐初得牝马三千匹徙之陇右命张万岁掌之蕃息至七十万匹分为八坊四十八监各置使以领之是时天下以一缣易一马及玄宗以王毛仲为内外闲廐使东封之日有马四十三万匹牛羊称是此已然之明效也今国家之地数倍於唐水草美处尽在版图之中择宜牧之地各设牧马监官给牝马选用能吏使专牧马之权重之以职任优之以俸禄责之以成效不十数年马不可胜用矣向来家自为牧衣食之资皆仰於此取其余而用之犹且不竭况今以全盛之国又助之以官府之力因其旧俗而行之亦甚易事何必以刷马为政徒结怨於民间也

介夫又上疏曰近覩朝廷庶政更新广开言路愚尝采摭二十余事陈之省台自谓言当乎理事当乎情可以少裨圣政之万一而乃视为迀踈不切之论为泛常虚调之行外示容纳内怀猜疑展转数月竟成文具古人谓忠言逆耳夜光按劔良有以也苟禄素餐固可蒙蔽皇天后土岂堪厚诬未几八月初六之夕京师地震者三市庶恟恟莫知所为越信宿而卫辉太原平阳等处驰驿报闻者接踵虽震有轻重而同出一时人民房舍十损八九震而且陷前所罕闻迄今动揺势犹未止亦可谓大异矣春秋二百四十二年之间灾变迭出而地震者才五国家自十数年来凡三见之以今考古未有若此之数数也汉哀帝初水出地震李寻对曰四方中央连国历州俱动者其异最大关东数震未为大逆近者之震连亘西北数千百里而东南亦皆揺撼以古证今未见若此之广且甚也安得不谓之大异乎庙堂之上谓宜朝不暇食夕不安寝思所以更弦易辙为修禳息变之策方且恬然自安不以经意何异乎依危幕而不知惧履春氷而不自觉世无是理也必明其致震之因而求其安震之道则庶乎其可矣夫地道柔而静无故而动以为地之变殊不知地无附丽实依於天之中地亦气中之一物耳先贤谓天形如鸡子天其殻也地其黄也日月星辰黄外之白也易曰天行健君子以自强不息故天圆而独运於两间一气周流循环无已则地得以遂其资生之性若天运有一息之间断而地不能自存矣故其变也为震为裂为崩陷为水潦为草木枯伤皆由此也如人之一身一日一万三千五百息周而复始若一息不顺则肉瞤肤蠕壅而为痈疽逆而为症瘕故曰阳用其精隂用其形精损则形伤盖必然之理天为乾为阳君道也地为隂为坤臣道也天运愆忒故地道失常验之於人则知臣职之不举亦由乎君德运量之未至也传曰天气下降地气上腾二气交而成泰一有不交则变而为否窃闻古者人君每日视朝不遑寜处故欲上意下达下情上通故能致天下於泰和之域又闻古者凡遇灾异必诏求直言极谏冀有以补时政之不逮达民隐之未知故能感格天地转祸为祥今得奏之臣有限而奏事之日甚稀忧爱之忠虽至而九重之邃不闻君臣隔塞情愫莫抒是犹天地之气不交安得不反泰而否乎然则胡为天不示变而独见之地震者良由羣臣不能顺承天地下遂万物之情故变见乎地以深儆之固已明矣何以言之尝观汉史翼奉之言曰地变为隂气太盛宜疏后党亲同姓出後宫损隂气李寻之言曰地震有上中下上位应妃后中位应大臣下位应庶民宜弱外戚强本朝崇阳抑隂以救其咎或以言游畋土木或以言宦臣嬖幸或以言小人党盛各因其时弊而指斥之耳以今日之人事观之阃仪严肃女谒不行如吕韦之专赵杨之宠无有也後宫列陈名不盈数如三千一万之充满无有也秉国钧者皆色目汉儿未尝一官任舅后之族如吕霍上官之僭奢无有也敷奏出纳非省台不得与闻未尝一事出阉官之口如恭显鱼程之专擅无有也春秋出畋循行故典宫墙殿宇一安旧规如阿房复阁之兴楼船锦缆之侈无有也然则致是变也既皆非此之故则当归之执政大臣矣今大小政事总於都省有奏皆准无言不行意欲若此君亦从其若此意欲如彼君亦从其如彼不闻天子以巳意强用一官夺行一事则官之不职事之不举是谁之过欤不闻天子以私欲行一不义杀一不辜则仁心之未被德政之未敷是谁之过欤为执政大臣者乌得以辞其咎哉既得君又得时又得可为之权亦可以有为矣使不可为则诿曰非我之过使得为之而安於不肯为愚不知其何心且近来朝廷所行其忤天意咈人心者殆非一端民之所欲天必从之使能取弊政一整而新之民心既顺安知天意之不回乎如直言所当求也近虽容受陈言可即行之否即舍之而乃反复议拟动经旬月议以为非已同故纸议以为是亦成虚文非时政之弊乎贤才所当进也未闻朝廷因一言而知一人由一能而擢一职若非书尺转送必须势援梯引次则贽礼先容贿赂取悦舍此之外决不能无因而至前也近闻廉察交章以荐者不少使果贤也既不任之风宪亦宜陞之民职省资台呈而至者亦多使果有治效也既不加以资品亦宜赐之褒奬今保在台者已成子虚呈到省者亦化乌有非时政之弊乎选法所当清也近吏曹铨拟纵私逾甚集贤翰林乱保滋多待除求进之人接袂摩肩不平之鸣溢于闾巷选法紊坏日甚一日非时政之弊乎官冗吏繁所当减并也近闻置局商度当否犹豫半岁竟已寂然夫添一官则为民增一害省一职则为民去一蠧此理甚明其事甚易合存则存合革则革立谈可决正不用如此狐疑也非近事之失乎刑赏所当明也近闻采访使廵行各道所断官吏皆絶知识失计置之徒若稍有智力者已望风先为逸罪之谋矣潜形掩寇必无迯理建鼓求亡谁不趋避中以私情纵放侥幸脱免者何可胜数大奸巨蠧未尝少惩兼廵历之广阅人之多岂非出类拔萃者亦不闻荐一贤为国家深长计以言乎刑则未公以言乎赏则未见非近事之失乎俸禄所当均也近增官吏俸米通支粮二十八万余石外任分给公田多归於具员冗职实勤王事则不免乎号寒啼饥内任虽曳紫悬金立可企斯而买桂炊玉居甚不易纵益之以升斗之粮莫能禁其寻尺之枉徒多费太仓之粟实未得均禄之道非近事之失乎集赛所当裁减也近奏准分拣中外忻快而各官掩护力寝其行良家有才无力之士反不见取军站杂色无赖之流则当直自若非近事之失乎奔竞所当息也今求仕必须亲身陞等必待营干若朝市之近山林之远有闭户读书絶迹权门者决无得官之理又非时政之弊乎法律所当定也窃闻都城内外近闻亦有强盗夜刼之风且闻临清以东河西以北私醖私牛狼籍官道藐视官府若无所禁虽都下正自不少外路槩亦可知是人心全无忌惮也又非时政之弊乎风俗所当正也京阙之地教化所先淫风大行?弃廉耻南北之民相习为薄鬻妇贩子絶恩离情今天下皆急私而慢公先利而後义所关甚不小也又非时政之弊乎物价所当平也近来钞价贱物价踊昔直一钱者今直一贯物直钱而钞不直钱若不改易钞法增造铜钱则民生之危蹙殆未已也又非时政之弊乎学校所当崇也而视为不急之务往往求进者因朝廷不以为重多不揆已而妄求而朝廷亦以为轻故不择人而准保非惟主领失人学校虚设而选法之坏士风之薄亦职此之故又非时政之弊乎备荒所当急也近覩省部议行赈济标散户帖每石六贯五伯放籴官米每石一十六贯百姓均为皇帝之赤子而限以有无户帖之分米粮均为皇家之公储而自为高下价钞之异如今年阙食止数处耳未足以言荒也或有甚於此更直连岁之歉出有限之见管应未已之长饥将何以救之每年海道运粮幸赖洪休安然得济或遇不测之风涛一岁所仰没为泥沙将何以继之修举储畜之条置立义仓之策执政者何不究心乎僧道所当抑也而红帽黄冠骈阗巷陌二司头目分布郡县朝廷上下仰之如日月畏之如雷霆而官府士民嫉之如仇雠恶之如蟊贼使能祈请而获福禳度而免祸必无地震之变矣其为虚妄显然可知今一番灾异则一番好事灾异愈甚而好事愈广岂天地示儆之至专为僧道布施之阶执政者何不深省乎贡举所当行也虽尝形於诏书终然付之埋没今合朝官职尽属吏员其进身也既不出於文学亦不由於选举问其吏则不知民间疾苦问其儒则不通文理句读十数年後儒之类灭欲求识一丁字者亦无之矣虽未至焚书坑儒而不焚之焚不坑之坑其祸尤烈於昔此事大有关於理乱之故执政者何不垂鉴乎武备所当修也今将帅重臣皆承廕子弟不经兵事之少年军卒战士乃互换替名不习骑射之惰夫一旦警生意外驱弱将冗兵投之敌前其为国家大计甚可忧也执政者何无远虑乎赋役所当平也如军站既已出力当官每岁租入仅了支持而匠户之贫窭尤甚岂堪重并当差饮恨吞声有言莫诉如儒户虽无効劳实关国体传曰土之美者善养禾君之明者善养士今儒人之二税既输初无损於公上但与除免杂泛差役少安其心庶见朝廷乐育人材之意可也如僧道户计隐占过半仍复全免深为不均此事尤切於民执政者何不动念乎民瘼所当瘳也近年以来存恤之诏屡颁而举目乏雍熙之和苛虐之政罕有而比屋交愁怨之声亦当思其所以然之故矣今闾阎之下田里之中寃民抑事丛如蝟毛虽罄南山之竹莫能枚举而条陈然疏远琐碎之务安得一一上烦朝廷而朝廷亦无以尽知之故汉相平勃於决狱钱谷几何之问而谢曰不知蜀相亮罚二十以上皆身亲之失於太察盖谓其各有司存也使路府州县牧民之官任得其人各尽所职则凡可便益於民间者自能尽举若任非其人纵其残暴虽日严禁治之章家至而户晓亦无救於百姓也故曰安民无他道在乎知人而已任贤去邪一事尤为庙堂之急先务执政者岂可尚付之悠悠乎凡此者皆致变之因也究其所因而求其安变之道亦无出於此朝廷一举一动之间神明在上昭不可欺能尽目前当行之事则无远不通无幽不格矣昔陶侃谓禹惜寸隂常人当惜分隂今观大臣群僚皆持禄顾望相与依违堂食既升一日又了务为浅者近者不求其远者大者煖衣饱食乐以忘忧不思在下之穷人饥寒所迫度日如年甚非易过也近朝廷完议一事至数月不得施行终岁之间寜堪几议虽以司县不能为理而谓负天下之寄可如是乎万机之辐凑如水之趋海焉巨川三百支流三千奔忙杂沓莫之能御日夜泄之以尾闾犹惧不蔇乃欲持瓢抱瓮区区以升斗计之其不泛滥於中土者几希休运难逢良辰岂再异至不应灾将随之失今不图则後祸未可知也常人之言曰地变因於天运天子宜减膳彻乐今吾君之服御供馔务从俭朴虽大禹之恶衣菲食不是过乐人如林非大朝觐而音律不入於耳愚以为膳不必减也乐不必彻也但使通下情责实效内修已德上应天心则天地之气交而万物咸通矣常人之言曰地变应乎中位大臣宜避位辞禄今都堂一新隆膺委任正是协赞扶危鞠躬致命之时当思体坤以承乾灭凶而致吉愚以为位不必避也禄不必辞也但使庶事毕张群贤咸集百司尽职万姓全生凡可以竭臣道之当为者无所不至则妖沴自消休祥自降德合无疆乃终有庆矣常人之言又曰凡变异之来宜布新颁赦减税放租以安人心以荅天谴斯言无稽必不可信传曰无赦之国其刑必平故诸葛孔明之治蜀絶口不言赦而国以大治若肆赦之频徒以长奸贪资盗贼初无利於君子也奸贪盗贼乃覆载之所不容因变而复赦之寜不重神人之怒乎书曰怀保小民又曰以小民受天永命盖天意所属惟在小民若减放之多徒以继富初无利於小民也彼终岁勤动仅食其力户无税而官无租纵除免天下十年之粮而小民亦不沾分毫之赐富豪乱衆乃幽明之所同忿因变而附益之又非以重神人之怒乎为此谋者实无补於时政之阙失是犹田舍翁适遭患难横逆不知自反遽修因果以为禳灾徼福之计亦愚甚矣伏惟圣君贤相其拒之絶之介夫久随禁直愧乏才资厕名学官粗偿书债而拳拳愚忠不忍目中之无人遂吐平生之耿耿者既揆情无所觊望故出辞不避掁触比见陈言不为少矣立奇者则不切时务希赏者则专尚贡谀取合者则兴利以啗国欲求其议论正大识见高明达变通时之士盖十无一二也昔人有言忠臣不顺时而取宠烈士不惜死而偷生愚虽未能自附於忠臣烈士之目而夙昔所期不肯多让自度所言诚有足采不惧斧钺再干天聼如以为可则见之施行国家幸甚生民幸甚

历代名臣奏议卷六十八








○榆林鎮 【 榆林】

榆林舊治綏德、而棄米脂魚河等處於外、幾三百里、虜輕騎入掠。鎮兵出禦之。每不及而返。虜得投隙焉、成化九年、都御史余子俊建議徒鎮榆林堡、襟吭既據、內地遂安、邊墻東起黃甫川、西至定邊營、長亘凡千二百餘里、連墩勾堡、橫截河套之口。內復塹山堙谷。是曰夾道。地利亦得矣。彼時虜少過河、軍士得耕牧套內。益以樵採圍獵之利。地方豐庶。稱雄鎮焉。自虜據套以來、邊禁漸嚴、我軍不敢擅入。諸利皆失。而鎮城四望黃沙。不產五穀。不通貨賄。於是一切蒭糧始仰給腹裏矣。弘治中布政文貴奏改西延慶三府本鎮之稅、為拋荒折色者二萬餘石、正德中侍郎馮清又改三府本色、盡為折色、自是軍用始窘、遂有米珠草桂之謠况有節募新軍、而糧未增、尚有額內支給折色、凋敝災傷、所免及拖欠者、復百有餘萬、焉得不窮困至於今日之極也、嘉靖七年、鎮城餓莩幾萬、言之痛心、嗚呼、此鎮將士懷忠畏法、死無怨言、九鎮以延綏兵為強敢勇善戰、虜所素憚、廼今年年枵腹不得一飽、傷哉傷哉、脫有黠虜窺知虛實、以重兵壓境、及客兵既集、日費益廣、更以大將軍駐魚河之地。即糧道阻絕。不兩三日而榆林坐困矣。今之司計者、不憂積薪之火、猫待燃眉之救、豈知此鎮迫於寇門。糧道險遠。急即束手。臨時雖予金如山。不可食也。况今鹽法巳壞、飛輓之計失、在官糴買、一費數倍、戊子之歲、束草價至二錢有餘、他可知矣、愚故以為論榆林者。榆林最瘠鹵非復河套不可急在蒭糧他非所慮愚又以為本色不復。則榆林未可知也。至於募軍之糧、及災傷所免、戶部處補、自是當然、何令邊臣乞哀之不已乎、夫事有改作而後善者、不可執一論也、今三邊蒭糧、至難處矣、愚謂黃河自陜州而上至綏德近境。春初時皆可舟行。若計沿河郡縣。以晉粟轉給亦一策也改徵本色。水路接運而上。則榆林其少蘇乎。再於延寧甘固適中之地。另設倉塲。各以戶部官一員主之。每鎮每年。予鹽銀十餘萬。令其糴買儲蓄。專備客兵之用。出入稽考。一歸戶部。邊官無得那移借貸。倘客兵一年不至。則有一年之積。如是數夫。或可少裕也。視今日各邊有事。而後徵兵請糧及於內帑。至則糧價正踊。錙為銖用。所省又當萬萬矣。套地長幾二千里。橫至數百里。亦漢武朔方地方。唐猶內屬。韓公築三城於河外。史稱其功。夫拒河為守。尚不能固。乃能遏虜於河外。其置烽堠千八百所所須萬人。而史云减戌。皆不可曉者。近有復套之議謂當循唐舊。又謂當復守東勝。則榆林東路。可以無虞審時度力。愚不知計所出矣。西路最稱要害。而安邊定邊連接花馬池。更為衝劇。築墻設險。事有不容巳者。若沿邊困悴之邑、唇齒相依、當擇賢令、旌以異等。令其撫綏招來。庶幾可以保全乎。夫榆林地險而防嚴。將士敢勇戰不貫。冑虜呼為駱駝城。人馬見則畏之。四方征調所向有功。更多將材有節氣視他鎮為最焉。第鎮城遠處乎不毛。軍眾待哺於腹裏。生理既難。糧道又遠。倘人事不修。則大邊之廢。其首在茲乎。愚故云榆林者。急在蒭糧。他非所計也。


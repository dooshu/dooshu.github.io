豕祸


吴孙皓宝鼎元年，野豕入右大司马丁奉营，此豕祸也。后奉见遣攻谷阳，无功而反。皓怒，斩其导军。及举大众北出，奉及万彧等相谓曰：“若至华里，不得不各自还也。”此谋泄，奉时虽已死，皓追讨谷阳事，杀其子温，家属皆远徙，豕祸之应也。龚遂曰，“山野之兽，来入宫室，宫室将空”，又其象也。

怀帝永嘉中，寿春城内有豕生两头而不活。周馥取而观之，时识者云：“豕，北方畜，胡狄象。两头者，无上也。生而死，不遂也。天戒若曰，勿生专利之谋，将自致倾覆也。”周馥不寤，遂欲迎天子令诸侯，俄为元帝所败，是其应也。石勒亦寻渡淮，百姓死者十有其九。

元帝建武元年，有豕生八足，此听不聪之罚，又所任邪也。是后有刘隗之变。

成帝咸和六年六月，钱唐人家豭豕产两子，而皆人面，如胡人状，其身犹豕。京房《易妖》曰：“豕生人头豕身者，危且乱。今此豭豕而产，异之甚者也。”

孝武帝太元十年四月，京都有豚一头二脊八足。十三年，京都人家豕产子，一头二身八足，并与建武同妖也。是后，宰相沈酗，不恤朝政，近习用事，渐乱国纲，至于大坏也。






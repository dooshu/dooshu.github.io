○册潞王观为扬州都督仍徙封沛王文

维龙朔元年，岁次辛酉，十月癸亥朔十七日己卯，皇帝若曰：於戏！夫翦商统历，建侯以崇藩卫，纂尧开运，分土以光震闻。故乃族茂麟趾，经国之令图；地利犬牙，裁化之明准。惟尔雍州牧幽州都督上柱国潞王贤，颖擢元枢，轴荣紫极。姿仪暎彻，占对淹凝；机悟韶敏，风徽简令。雕镕信义，振英挺於觿年；苑囿文词，标秀发於髫日。艺优楚沛，道驾天人，繇蚁层台，舞鹤悬镜。湛清襟於篁沼，鼓芳誉於蘋风。是用命尔为沛王使持节都督扬和滁润常宣歙等七州诸军事扬州刺史，左武候大将军牧及勋并如故。徐方奥壤，泗水名区，荣耀虞珪，赏延汉砺。加以作牧淮海，式道京畿，申大雅而厘风，资乐善而扬德，必宜靖恭乃位，克懋声猷。光被宠重，可不祗欤！


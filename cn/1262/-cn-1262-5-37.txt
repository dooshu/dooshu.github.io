冬儿：

良乡伎冬儿善南曲，入外戚左都督田弘遇家。弘遇卒，都督刘泽清购得之，以教诸少四十余人。其最姝丽者，登儿也。甲申泽清欲侦二王存否，冬儿请自往田氏探之。遂男饰而北，知二王已绝，遂南。泽清镇淮安，书佐某无罪杀之，收其妻。泽清降北虏，摄政王赠宫女三人，皆尝御者，泽清不辞而嬖之。亡何，内一人告变，摄政王录其家及所夺书佐之妇。泽清供书佐有罪故杀之，妇明其非罪，且云泽清私居冠角巾，谓「事若迫不如反耳」。泽清诛，冬儿下刑部。尚书汤口口尝饮泽清所，出侑酒，故识冬儿。因曰：尔非刘家人，遂免籍更嫁。吴骏公作《临淮老伎行》：临淮将军擅开府，不斗身强斗歌舞。白骨如何弃战场，青娥已自成灰土。老大犹存一伎师，《柘枝》记得开元谱。才转轻喉便泪流，尊前诉出漂零苦。妾是刘家旧主讴，冬儿小字唱《梁州》。翻新《水调》教《桃叶》，拨定鹍弦授《莫愁》。武安当日夸声伎，秋娘绝艺倾时世。戚里迎归金犊车，后来转入临淮第。临淮游侠起山东，帐下银筝小队红。巧笑射棚分画的，浓妆球仗簇花丛。纵为房老腰肢在，若论军容粉黛工。羊侃侍儿能走马，李波小妹解弯弓。锦带轻衫娇结束，城南挟弹贪驰逐。忽闻京阙起黄尘，杀气奔腾满川陆。探骑谁能来蓟门？空闲千里追风足。消息无凭访两宫，儿家出入金张屋。请为将军走故都，一鞭夜渡黄河宿。暗穿敌垒过侯家，妓堂仍讶调丝竹。禄山裨将带弓刀，醉拥如花《念奴曲》。仓卒逢人问二王，武安妻子相持哭。熏天贵势依椒房，不为君王收骨肉。翻身上马遇南兵，退驻淮阴正拔营。宝剑几曾救死士，明珠还欲致倾城。男儿作健酣杯酒，女子无愁出曼声。可怜西风怒，吹折山阳树。将军自撤沿淮戍，不惜黄金购海师。西施一舸东南避，崩涛急浪(《梅村集》作「郁州崩浪」)大于山。张帆捩柁无归处，重来海口竖降幡。全家北过长淮去，长淮一去几时还？口口口口口口口，误作王侯邸第看。收者到门停奏伎，萧条西市叹南冠。老妇今年头总白，凄凉阅尽兴亡迹。已见秋槐落故宫，又看春草生南陌。依然丝管对东风，坐中尚识当时客。金谷田园化作尘，绿珠子弟更无人。相怜只有楼头月，(《梅村集》作「楚州月落清江冷」。)长笛声声欲断魂。




◇谏征蜀疏（太和四年）

前志有之，「千里馈粮，士有饥色，樵苏後爨，师不宿饱」，此谓平途之行军者也。又况于深入阻险，凿路而前，则其为劳，必相百也。今又加之以霖雨，山坂峻滑，众逼而不展，粮悬而难继，实行军者之大忌也。闻曹真发已逾月，而行裁半谷，治道功夫，战士悉作。是贼偏得以逸而待劳，乃兵家之所惮也。言之前代，则武王伐纣，出关而复还；论之近事，则武文征权，临江而不济。岂非所谓顺天、知时、通于权变者哉？兆民知圣上以水雨艰剧之故，休而息之，日後有衅，乘而用之，则所谓悦以犯难，民忘其死者矣。（《魏志·王肃传》）


陈普　烈女秋

阳台春梦逐浮云，灯影西风独闭门。

一点清心霜六月，半帘红叶雨黄昏。

守符终古渐台水，坠血经今金谷园。

何事文君无雅操，琴声一动便思奔。

陈普

陈普　烈女秋

不思粉黛学倾城，心对冰壶贮月明。

魏国节操成令女，湘江竹泪泣娥英。

床头明镜春容减，桑下黄金秋叶轻。

守静不因时物感，西风荒草自蛩声。

陈普

陈普　烈女秋

一盏残灯对影居，凤飞西去彩鸾孤。

毁身令女生全节，沉水齐姜死守符。

月色半帘间翡翠，蛩声孤枕冷珊瑚。

柏舟歌罢尘埋镜，淅沥秋声在竹梧。

陈普


○度赋

昔在太始，原於物初。天地草昧，建皇王以为宰；淳朴自理，非贤臣而勿居。历云官与鸟职，接《洪范》而《周书》，无不较权衡之轻重，考度量之盈虚。因物以极神，托数以明象，积分而成寸，引尺而为丈。列阴耦而阳奇，法天三而地两，准之亿万，其如指掌。时止则止，时行则行，随物而应，施不失平。其至妙也，多少不能以藏数；其至微也，长短不能以隐情。易而无欺，简而无惑，节之以礼，其仪不忒。圣人进退以观象，君子方圆而取则，成百王之规矩，为万代之绳墨。钦若伯禹，圣哉为王，道济天下，爰敕大章。投足既广，行地无疆，彼里之难测，用度之可量。四时以日月为明，万国以君王作大，同衡律而一轨量，海内平而天下泰。居日中而成市，观异方而毕会，在商贾之所资，惟尺度而为最。夫道以神契，物以言筌，义无不尽，理无不全。度之为物也，资道以为用；度之为道也，托物而无偏。述斯往矣，吾不知所以然。


●卷二百五十六　帝系考七

○后妃

梁太祖元贞皇后张氏，单州砀山人。太祖少聘之，生末帝。太祖贵，封魏国夫人。天祐元年卒。太祖即位，追册为贤妃。末帝立，追谥后。

昭仪陈氏，宋州人，少以色进，後专宠。开平三年，度为尼。

昭容李氏，亦以色进，拜昭容。後不知所终。

末帝德妃张氏，父归霸，事太祖，为梁功臣。帝为王时，以妇聘之。帝即位，将册德妃，立为后，未及而卒。

末帝次妃郭氏，父登州刺史归厚。少以色进，梁亡为尼。

後唐太祖正室刘氏，代北人。太祖为晋王时，封秦国夫人。庄宗即位，尊为皇太妃。

次妃曹氏，太原人，先封晋国夫人，生庄宗。庄宗即位，尊为皇太后。薨，葬魏县，谥贞简。

庄宗神闵敬皇后刘氏，魏州成安人。晋王攻魏，裨将袁建丰掠得之，纳之晋宫。庄宗嗣位，太后以赐之。有宠，生子继笈。帝即位，将立后，而卫国夫人韩氏正室也，燕国夫人伊氏次妃，位在刘氏上，故难其事。宰相豆卢革、枢使郭崇韬等希旨，请立刘氏为皇后，上从之，乃封韩氏为淑妃，伊氏为德妃。庄宗遇弑，后出奔。明宗即位，遣人赐后死。韩淑妃、伊德妃皆居太原，晋高祖反时，为契丹所虏。

自唐末丧乱，后妃之制不备。至庄宗时，後宫之数尤多，有昭容、昭仪、昭媛、出使、御正、傅真、懿才、咸一、瑶芳、懿德、宣一等，其馀名号，不可胜纪。明帝已後，又有司宝、司赞、司膳、司酝、司饰、司衣、过药、梳篦、衣服、知客、宝省、书省、弟子院使等名，皆封国夫人或郡夫人，少者县君（前代内职无封君之礼，此一时之制）。

明宗和武宪皇后曹氏，不知所出。天成元年，封淑妃，後立为皇后。愍帝即位，尊为皇太后。

明宗昭懿皇后夏氏，不知其所出，生秦王从荣及愍帝。帝未即位前卒，天成时，追册为皇后。

明宗淑妃王氏，邠州饼家子。初为梁将刘鄩侍儿，鄩卒，帝纳之。即位，封为淑妃。愍帝即位，尊为皇太妃。

愍帝哀皇后孔氏，父循。愍帝即位，将立为皇后，未及而难作。帝出奔，废帝入，与所生四子皆见杀。晋高祖立，追谥曰哀。

废帝皇后刘氏，父茂威，应州浑元人。初封沛国夫人，帝即位，为皇后。石敬塘犯京师，与帝俱自焚死。

晋高祖皇后李氏，唐明宗女。初号永宁公主，天福二年，有司请立皇后，帝以宗庙未立，谦抑未遑。帝崩，出帝即位，乃尊为皇太后。

安太妃，代北人，不知其世家。生出帝，帝立，尊为皇太妃。

出帝皇后冯氏，定州人，父濛。初適高祖弟重允，重允卒，出帝纳之，立为皇后。契丹入京师，从帝北迁，不知所终。

汉高祖皇后李氏，晋阳人，本农家女。高祖少为军卒，入其家劫取之。高祖贵，封魏国夫人，生隐帝。高祖即位，立为皇后。隐帝即位，为皇太后。

周太祖圣穆皇后柴氏，邢州尧山人。太祖少娶之。太祖即位，已卒，追册为皇后。

太祖淑妃杨氏，镇州真定人。初为赵王鎔妾，鎔死，嫁石光辅。光辅卒，太祖聘为继室。天福中卒，即位，追册为妃。

贵妃张氏，镇州真定人。初为武氏妇，武卒，太祖纳之。太祖兵入京，妃为刘铢所杀，即位，追册。

德妃董氏，镇州灵寿人。初为刘进超妻，进超殁，太祖聘之。即位，册为德妃。

世宗贞惠皇后刘氏，不知所出。帝微时所娶，封县君。太祖举兵，留京师，为汉人所杀。太祖即位，封彭城郡夫人，世宗即位，追册为皇后。

宣懿皇后符氏，彦卿之女。初適李崇训，崇训反诛，帝纳为夫人，即位，立为皇后。显德时崩。

皇后符氏，宣懿后之妹。宣懿后崩，帝纳之，恭帝立，尊为皇太后。

宋太祖皇帝，始因五代之制，置司簿掌宫中簿书出纳之事，又置司宾，并封县君；又置乐使，主宫中声伎，并赐裙帔。太宗置尚宫太监及知内省事，充内宣徽南院使兼承旨并司本部，或封国夫人、郡夫人。又置宝省、尚食，封县君。又置司宝、司仪、司给，或授郡君、县君。又乐使之下，增置副使。又改内省为尚书内省，令尚宫、太监并号尚书、司给、司簿，同掌宫籍及司出给。改祇候人为御侍，衣服为司衣，梳篦为司饰，枕被为司寝，汤药为司药，乐使为仙韶使副使，为仙韶副使，弟子呼供奉。又置直笔，书省主事。改茶器为翰林局，掌御阁为直阁，掌宫门为直门，掌灯火为掌灯，掌从物为直仗，针线院为裁缝院。又令司簿兼掌宝，司言兼监班，司仪兼承宣。掌宝、司仪及仙韶使、副使，仍封县君。又司记知尚书内省公事，而皆赐以裙帔。真宗置淑仪、淑容、顺仪、顺容、婉仪、婉容、并从一品，在昭仪上。又置贵仪在淑容之上。又置司宫令正四品，在尚宫之上。

太祖孝惠皇后贺氏，开封人，太祖正妃。初封会稽郡夫人，显德五年崩。建隆三年，追册为皇后。

孝明皇后王氏，邠州新平人，太祖继妃。建隆元年八月，立为皇后，乾德元年崩。

孝章皇后宋氏，河南洛阳人。乾德六年，纳为皇后。太宗即位，号开宝皇后，居西宫，至道元年崩。

太宗淑德皇后尹氏，相州邺人。太宗正妃，早崩。太平兴国元年，追册为皇后。

懿德皇后符氏，陈州宛邱人，太宗继妃。帝为晋王，封越国夫人，开宝八年崩。太平兴国元年，追册为皇后。

元德皇后李氏，真定人。初为太宗後宫，封夫人，生真宗。太平兴国二年崩，真宗即位，追尊为皇太后。

明德皇后李氏，潞州上党人，太宗妃。雍熙元年，立为皇后。真宗立，尊为皇太后。

贵妃孙氏，开封人。昭容吴氏，钱塘人。尚宫李氏、徐氏、顺容邵氏，扬州人。俱太宗後宫。

朱贵妃，太宗後宫为才人，後入道。明道中卒。

秦国夫人刘氏，真宗乳母。始封齐国夫人，真宗即位，封秦国延寿保圣夫人。咸平元年薨。帝以乳保之恩，事之如母，举哀制服。

真宗庄怀皇后潘氏，大名人，真宗元妃，端拱二年崩。至道三年，追册为皇后。

庄穆皇后郭氏，太原人，真宗继妃。帝继位，立为皇后。景德四年崩。

章献明肃皇后刘氏，益州人。景德初，为美人，进德妃，庄穆后崩，立为皇后。仁宗即位，尊为皇太后。

章懿皇后李氏，杭州人。入宫为司寝，生仁宗，进位婉仪。明道元年，进宸妃，薨。章献既崩追，尊为皇太后。

章惠皇后杨氏，益州郫人。初为才人，进婉仪。仁宗在乳褓，有护视功。帝即位，进皇太妃。章献崩，遗诰以为皇太后。

杜贵妃，真宗後宫，後入道。

国初，立后妃皆不行册礼。大中祥符七年，封婉仪杨氏为淑妃，翰林草制，付中书，不宣於外庭。乾兴元年，遗制尊皇后为皇太后，淑妃为皇太妃，亦不果行册礼。自雍熙後后，妃乃写告身，用金华罗纸、金涂褾袋，有司进入，近臣、牧伯、皇亲皆修贡礼为贺。

仁宗废后郭氏，其先应州金城人。天圣中，册为皇后。立九年，以後宫嬖宠忿争，坐废，出居瑶华宫，号金庭教主、冲静仙师。又二年暴薨，追册为皇后。

嘉祐中，帝欲置影殿於洪福寺，礼官因请祔庙，下两制议未定。而知制诰刘敞言："《春秋》之义，不薨於寝，不赴同姓，不反哭於庙，则不言夫人，不称小君，徒以礼不足，故名号阙然。然则名号与礼非同物也。名号存而礼不足，因不正其称，况敢正其议乎？郭后於三者无一焉，而欲正其礼，恐未安於义也。《传》曰：'不有废也，君何以兴？'废兴之间，固必有正与不正之理存焉。今欲扶所废以为正，亦将抑所兴以为不正欤？古者不二嫡，则万世之後，宗庙之礼，岂臣子所当擅轻重哉？议者或谓郭氏之追命也，既复其号，不得不异其礼。譬之大臣坐非辜之贬者，苟明其非辜则复用之，岂得不遂使为大臣乎？臣谓物有殊类而异势，未可以相准。臣之与妻，其义虽均，然逐臣可以复归，放妻不可复合，臣众而妻一也。"礼官张洞言："郭后之没，不得其所，责当归於朝廷，死者何罪，岂有始俪宸极，终不庙食邪？议者欲用後汉、东晋故事，或祭於陵寝，或筑宫於外，稽之二史，皆曰母后，亦未见其合也。惟唐立别庙，遇禘祫则享之，於义为允。"敞又言："郭后所以然者，盖於时圣虑在宗庙社稷之际也。昔汉光武以后郭氏怨怼废之，然当时群臣，不以光武为情有厚薄，亦不以郭氏为不当废者，其意识远也。今陛下之虑，岂不然乎？光武虽废郭氏，然顾待其家不衰，亦明退人以义，不缘於私也，此又诏书所以追复郭氏之意矣。用平生之眷，故尊以虚名；顾礼义之正，故绝其祔庙：是范晔所谓使後世不见有隆薄进退之隙者也。今洞之意，以追复郭后，则出於天子；以停止庙谥，则出於大臣，共一诏书也，而论之异同，未知洞何从见之？若不幸此言传於後，而且归过君父，亏损圣德，此其一也。臣前奏，以为废兴不两立，人君不二嫡，使万世之後，礼分不明。洞不以此为辩，若不幸朝廷过听之，是虽自以能许上起废为功，而且阴福母后，妄渎礼正，此其二也。故臣以谓非臣子之义、忠信之道矣。"其後，议卒不上，朝廷亦未遑有所行也。

按：郭后正位宫闱者九年，其废也，坐与後宫争宠，非如前代若霍若贾之徒，有不可恕之大罪也，是以当时范文正公辈力争之，以为过举失德。既而昭陵悔悼，追复位号，盖贤於汉之景武、唐之高宗元宗矣。既复位号，则享祀乃礼之正，而刘贡甫力争之。夫古人所谓并后，二嫡者，但谓不当使妾上僭耳。如后既废而复，则固后也。又己殁，则不嫌其为先后也，何二嫡之有？且当时曹后在位，而温成以宫嫔专宠，及其殁也，追册皇后，置立园庙，乃其失礼之尤大者，贡甫不彼之正，而此之泥，何邪？

慈圣光献皇后曹氏，真定人。景祐元年，册为皇后。英宗即位，尊为皇太后。

景祐元年九月，立皇后曹氏。冬至，行册礼，与通礼异，不立仗，不设县。前一日，守宫设次於朝堂，册宝使、副次於内东门外，命妇次於受册宝殿门外，设皇后受册宝位於殿庭阶下，北向。奉礼设册宝使位於内东门外，副使、内侍位於其南，差退，东向北上。册宝案位於使前，南向。又设内给事位於北厢，南向。其日，百官常服早入次，礼官、通事舍人先引中书令、侍中、门下侍郎、中书侍郎及捧册宝官，执事人绛衣介帻，诣垂拱殿门就次，以俟册降。礼官、通事舍人分引宰臣、枢密、册宝使副、百官入文德殿庭立班，东西相向，北上。内侍二员自内承旨降册宝，率执事者捧册宝出垂拱殿，捧册宝官俱搢笏率执事人，礼官导中书侍郎押册，中书令後从，门下侍郎押宝，侍中後从，援卫如仪，由东上閤门出，至文德殿庭权置。礼官、通事舍人引使、副就承制位，次引侍中於使前，西向称"有制"，典仪曰"再拜"，赞者承传，使、副、在位官皆再拜，宣曰："赠尚书令、冀王曹彬孙女册为皇后，命公等持节展礼。"使、副再拜，侍中还位，门下侍郎持节帅主节使诣东北，主节以节授门下侍郎，门下侍郎执节授册使，册使跪受，兴，付主节，幡随节立於使左。次引中书令、侍中诣册宝东北，西向立。中书侍郎引册案立於中书令之右，中书令取册授册宝使，使跪受，兴，置於案，中书令、侍郎退复本班。又门下侍郎引宝案於侍中之右，侍中跪取宝以授册宝使，使跪受，兴，置於案，侍中、门下侍郎退复本位，典仪再拜如前。礼官、通事舍人引使、副押册宝，持节者前导，捧册宝官捧昇，援卫以次出朝堂，由右昇龙门入大庆殿门，由殿西过宣祐门，诣内东门。内臣引内外命妇俱入就位立，内侍诣閤奏请皇后首饰禕衣。册宝至内东门外位，使、副东向立，内给事进就南向位，礼官、通事舍人引使就内给事前面，北向跪称："册宝使李迪、副使王随奉制授皇后册宝。"讫，内给事入诣受册宝殿閤皇后前跪奏讫，内侍进诣使前，面西跪受册宝，以授内谒者监，使退复位。内谒者监、主当内臣持册宝入内东门，内侍从之，以次人诣殿庭。内侍赞引皇后降立庭中北向位，内侍跪取册，又内侍跪取宝，兴，进立於皇后之右，少前西向；内侍二员进立於皇后之左，少前东向。又内侍称："有制"，内侍赞皇后再拜，内侍奉册进授皇后，皇后以授内侍，内侍又奉宝亦然，复赞再拜，前导皇后升座，南向，内臣引内外命妇称贺如常仪。内侍进诣皇后前跪奏"礼毕"，内侍前导皇后降座还閤，内外命妇班退。少顷，皇后常服谢皇帝、皇太后，用常礼。百官东上閤门拜表称贺。其册如皇太子，用珉玉五十简，褾首在内，匣随册之长；宝用金，方一寸五分，高一寸，文曰"皇后之宝"，盘螭纽，绶并沿册宝法物，约旧制为之。匣绿朱漆，金涂，银装。册文曰："皇帝若曰：天地定位，阴阳相成。人道贯之，以纲大伦；后德配之，以熙内治。圣人有以端其本也，故造舟之迎言乎备；诗人有以美其化也，故《周南》之《风》著乎始。粤朕冲昧，祇若丕构。深惟承荷之重，辅佐攸艰，用简纳贤明，协於人神之望。咨尔赠尚书令、冀王、配飨太祖庙庭，曹彬孙女：惟乃祖克有武功，勤劳王家，保勋不伐，荣享厥终。庆教流後昆。薰然慈和，善祥凭积，生此邦媛。其渐渍醇醲發，聞馨香所從來，逺矣起。居祖習，不待姆師之訓，風容矩度，自为宗党之宪。长秋旷位，阴教未序，咨求训范，统正六列。宗公鼎臣、诵言於朝，愿即嘉时，聿申典礼。朕以《春秋》之义，必娶大国；挚畴之家，乃称福耦。谋及泰筮，聘以榖圭，惟吉之从，有命既集。今遣使工部尚书、同平章事李迪，副使户部侍郎、参知政事王随，持节册命尔为皇后。钦哉！夫惟肃恭可以侍上。夫惟谦裕可以接下。泰而能约，则骄弗至；动而慎思，则悔弗萌。懋乃后德，修乃嫔职，奉承宗庙，仪刑家国，永绥无疆之祚，不其韪欤！"

皇后张氏与郭氏同入宫，进美人。天圣六年卒。明道二年，追赠皇后。

温成皇后张氏，河南永安人。入宫为才人，庆历八年，进位贵妃，行册礼如后仪。至和元年薨，追谥为皇后。

庆历八年，制封美人张氏为贵妃。所司择日备礼册，命学士宋祁就院写告，用官告院印封进，妃掷告於地不受。十二月，发册设次位，命官持节授册印，内外命妇称贺及入谢，略如册皇后仪。册用竹简二十四枚，长尺一，阔寸，天下乐锦装褾。金印方寸，文曰"贵妃之印"，龟纽，紫绶。

董淑妃，仁宗後宫，拜婕妤。嘉祐七年薨。

美人尚氏、杨氏，仁宗後宫。与郭氏忿争，后既废，尚氏入洞真宫为道士，杨氏出居别宅。

美人朱氏，仁宗後宫。

贵妃周氏，仁宗後宫。徽宗时薨。

德妃杨氏，仁宗後宫。神宗时薨。

贤妃冯氏，仁宗後宫。徽宗时薨。

英宗宣仁圣烈皇后高氏，亳州蒙城人，英宗元妃。帝即位，册为皇后。神宗立，尊为皇太后。

张修容，英宗後宫。初拜昌平郡君，进封修容。建炎四年，薨於虔州。

神宗钦圣宪肃皇后向氏，河内人，神宗元妃。帝即位，册为皇后。哲宗立，尊为皇太后。

钦成皇后朱氏开封人。熙宁初，入宫为才人，生哲宗。帝即位，尊为皇太妃。

钦慈皇后陈氏，开封人。入宫生徽宗，封才人。神宗上仙，才人未几而薨。建中靖国初，追册为皇太后。

贤妃林氏，神宗後宫。元祐五年薨。

贤妃武氏，神宗後宫。大观元年薨。

哲宗昭慈圣献皇后孟氏洛州人。帝即位，册为皇后。绍圣三年，坐废，居瑶华宫，号华阳教主、玉清妙静仙师。帝既崩，钦圣诏后还内，号元祐皇后。崇宁初，再废，居瑶华宫。靖康时，渊圣议复后位号，诏未下而京城陷。张邦昌僭位，上尊号曰宋太后，迎入宫，受百官朝，垂帘听政。

元祐五年八月，太皇太后诏："以皇帝纳后有期，令太常礼官检详古今六礼沿革，参考《通礼》典故，具其节文，著为成式者。"先是，太皇太后谕宰臣吕大防等曰："皇帝将纳后，天圣、景祐故事，止降进册，未尝御殿，礼甚简略。"大防等请退而讨论，遂降是诏。又诏翰林学士、御史中丞、两省给舍与礼部、太常寺官同详议。六年八月，三省、枢密院言："纳后六礼，命使、纳采、问名、纳吉、纳成、吉期，差执政官摄太尉充使，侍从官或判宗正官摄宗正卿充副使。以旧尚书省权为皇后行第。纳采、问名同日，次日纳吉、纳成、告期。纳成加榖圭。'请期'依《开宝礼》改为'告期'，纳采前，择日告天地。发册命使差宰相摄太尉，执政官摄司徒。前一日，告宗庙。奉迎命使，依《开宝通礼》，改六礼'亲迎'为'命使奉迎'，差宰臣摄太尉，执政官摄司徒，皇帝临轩与册礼使、副同日遣，先遣册礼使，次遣奉迎使，令文武百官诣行第班迎。其日，皇后服袆衣，乘重翟车、卤簿，依礼令由宣德门东偏门入。文臣大卿监，武臣正任刺史以上，宣德门外班迎。"诏从之。初，议以都亭驿为皇后行第，给事中范祖禹言："都亭驿常为辽使馆舍，今纳皇后以母天下，而使居夷狄之馆，非所以观示四方，为正始之道也。请以旧尚书省为行第。"从之。祖禹又言："临轩发册、命使、奉迎及皇后入内，皇帝皆服通天冠、绛纱袍，於礼未隆。请并服衮冕，以重大昏之礼。"翰林学士范百禄言："昏礼下达，匪媒不克。今采择先定，有命既集，而形於麻制，以后氏族姓宣告外廷，方且遣使赍制行纳采、问名之礼，则礼文颠倒，失先後之序。请以降诏之日行纳采、问名之礼，宣制之日行纳吉、纳成、告期之礼。"皆不从。既而礼部、太常寺言："五礼命使，据《开元礼》纳采、问名合用一使，其纳吉、纳成、告期，各别日遣使。今未委三礼共遣一使，或各遣使？文武百官诣行第班迎，文臣大卿监、武臣正任刺史以上，宣德门外班。迎缘至，日行第门外已设皇后车乘仪仗，逼隘不容百官车马。其文武百官欲并於宣德门外立班奉迎。按《士皆礼》：用雁，所以为贽也。又按《曲礼》：凡贽，天子鬯。郑康成谓天子无客礼，以鬯为贽者，惟用告神，今己据《周礼》用榖圭，聘后欲更不用雁。文德殿发制，欲依发册例立仗或止用月朔视朝仗，百官朝服。制书登车讫，欲出宣德正门，使、副步从，至外上车；使者复命，欲入左掖门，於门外下车，指内东门，付内侍进入。制版匣欲仿榖圭匣制造。使、副受制书，奉出朝堂门外，置制书於车内，缘右昇龙门台不通车乘过往，今参详，置制书车合入宣德门东偏门，至右昇龙门外，候使、副奉出制书，即置车内。"诏纳吉、纳成、告期，令各遣使。文德殿发制，依发册例立仗，馀并从之。七年正月，诏尚书左丞苏颂撰皇后册文兼书。二月，学士院上六礼辞语，纳采制文："太皇太后曰：咨某官封姓名：浑元资始，肇经人伦，爰及夫妇，以奉天地、宗庙、社稷。谋於公卿，咸以为宜。率由旧典，今遣使持节太尉某、宗正卿某以礼纳采。"答文曰："太皇太后嘉命，访昏陋族，备数采择，臣之女未闲教训，衣履若而人。钦承旧章，肃奉黄制。肃奉典制。某官封粪土臣姓某稽首再拜承制诏。"问名制文："太皇太后曰：咨某官封姓名：两仪合德，万物之统，以听内治，必咨令族。重宣旧典，今遣使持节太尉封某、宗正卿封某以礼问名。"答文曰："太皇太后嘉命，使者重宣中制，问臣名族。臣女，夫妇所生，先臣故某官之遗微孙，先臣故某官之遗曾孙，先臣故某官之遗孙，先臣故某官之外孙女，年若干。钦承旧章，肃奉典制。某官粪土臣某，稽首顿首再拜承制诏。"若女祖已上在，直云某官臣之孙女。纳吉制文："太皇太后曰：咨某官封姓名：人谋龟从，同符元吉。恭顺典礼，今遣使持节太尉封臣某、宗正卿封臣某以礼纳吉。"答文曰："太皇太后嘉命，使者某重宣中制，臣陋族卑鄙，忧惧不堪。钦承旧章，肃奉典制。某官粪土臣姓名、稽首顿首再拜承制诏。"纳成制文："太皇太后曰：咨某官姓名之女：孝友恭俭，实维母仪，宜奉宗庙，永承天祚。以黝纁、榖圭、六马以章典礼。今遣使持节太尉封某、宗正卿封某以礼纳成。"答文曰："太皇太后嘉命，使者某重宣中制，降婚卑陋，崇以上公，宠以丰礼，备物典册。钦承旧章，肃奉典制。某官粪土臣姓名，稽首顿首再拜承制诏。"告期制文："太皇太后曰：咨某官姓名：谋於公卿，大筮元龟，罔有不臧，吉日维某月、某甲子可迎。率遵典礼，今使使持节太尉封某，宗正卿封某以礼告期。"答文曰："太皇太后嘉命，使者某重宣中制，以某月、某甲子吉日告期。臣钦承旧章，肃奉典制。某官粪土臣姓名，稽首顿首再拜承制诏。"命使奉迎制文："太皇太后曰：咨某官姓名：礼之大体，钦顺重正，其期维吉，典图是若。今遣使持节太尉封某、宗正卿封某以礼奉迎。"答文曰："太皇太后嘉命，使者某重宣中诏，令日吉辰，备礼以迎。蝼蚁之族，猥承大礼，忧惧战悸。钦承旧章，肃奉典制。某官粪土臣姓某，稽首顿首再拜承制诏。"按晋穆帝永和十年，台符问："六礼版文旧称皇帝，今太后临朝，当何称？"博士曹耽云："《公羊传》：婚礼不称主人，母诸父为主。"太常王彪之云："《三传》异议，不可全据。今太皇太后临朝称制，文告所达，国之大典，皆仰禀成命，非无外事也，岂婚聘独不通乎？六礼版文应称皇太后。今请遵彪之议。"诏并从之。三月，礼部、太常寺上纳后仪注：发六礼制书日，太皇太后御崇庆殿坐，命内外命妇立班行礼毕，内给事出殿门，置六礼制书案上，出内东门。礼直官、通事舍人引由宣祐门至文德殿後门入，权置案於东上閤门。命使纳采、问名。文德殿，宰臣、亲王、执政官、宫室、文武百僚、大小使臣、军员、蕃官易朝服，乐备而不作。立班定，内给事奉制书案置於横街北稍东，西向北上，礼直官、通事舍人引门下、中书侍郎，次引使、副，就横街南承制位，北向东上，内给事诣使者东，北立称"太皇太后有制"，典仪曰"再拜"，在位官皆再拜。宣制曰："皇帝纳后，命公等持节行礼"。宣讫，典仪曰"再拜"，使、副皆再拜。授制书讫，典仪曰"再拜"，在位官皆再拜。礼直官、通事舍人、太常博士引使、副从制案出，由端礼门入右昇龙门，安於油络网犊车内，出宣德门，鼓吹备而不作。至皇后行第大门外，令史二人对捧制案立，主人於大门内，傧者立於主人之左，北面，进受命，出曰："敢请事。"使者曰："某奉制纳采。"傧者入告，主人曰："某之女若而人，既蒙制访，臣某不敢辞。"傧者出告，入引主人出於大门外，再拜。使者先入，使者曰："太皇太后有制。"主人再拜。宣制书毕，主人再拜受讫，主人进表，讫，再拜，使者出。问名同上仪。使者曰："将加卜筮，奉制问名。"主人曰："臣某之女若而人，既蒙制问，臣不敢辞。命使纳吉、纳成、告期，并同命使纳采、问名仪。"纳吉，使者曰："加请卜筮，占曰从制，使某纳吉。"主人曰："臣某之女若而人，龟筮云吉，臣预有焉。臣某谨奉典制。"告期，使者曰："某奉制告期。"主人曰："臣某谨奉典制。"以上纳吉、纳成、告期。请见、受制、接表并如纳采。仪临轩命使册后及奉迎文德殿。宰臣、亲王、执政官、宗室、文武百僚朝堂易朝服，皇帝常服乘辇至文德殿後閤，待中奏"中严"，次"外办"，皇帝服通天冠、绛纱袍，出閤乘辇，皇帝出自西房，降辇即御座。分引两省官及待制、权侍郎、观察使以上，分东西入殿门，各就位，东西相向立。奉宝置於御座前，奉宣后册出閤由東上閤门出，至文德殿庭横行，典仪赞曰"拜"，在位官皆再拜。使、副授册，宣制曰："册某氏为皇后，命公等持节展礼。"宣讫，典仪曰"再拜"，使、副皆再拜。使、副受册宝讫，典仪曰"再拜"，在位官皆再拜。宣制曰："太皇太后制：命公等持节奉迎皇后。"宣讫，典仪曰"再拜"，使及副皆再拜受节，典仪曰"再拜"，在位群官皆再拜，出殿门。侍中奏"礼毕"，皇帝升座，入自东房入閤，侍中奏"解严"，承旨放仗，百僚再拜出，皇帝常服还内。册宝出文德殿端礼门，入右昇龙门，出宣德正门赴行第。册后如纳采仪。使者曰："某奉制授皇后备物典册。"皇后受册宝，内外命妇序立如仪。主人以书奉使者。奉迎，宰臣、亲王、使相、执政官、文武百僚、宗室等常服班迎於宣德门外行第，傧者请，使者曰："某奉制以礼奉迎。"傧者入告，主人曰："臣某谨奉典制。"傧者出告，入引主人出大门外再拜。使者先入，曰"有制"，主人再拜，使者宣制毕，主人再拜，主人受制讫，主人答表再拜。姆导皇后，尚宅前引，升堂出立房外，典仪曰："再拜"，使、副俱再拜。使者曰："令月吉日，某等丞制以礼奉迎。"内侍受以入，使、副退，主人以书授使者，奉於司言，受以奏闻。皇后降立堂下再拜讫，升堂，主人升阼阶进，西向戒之曰："戒之戒之，夙夜无违命！"讫，主人退，母进西阶上，东向，施衿、结帨，戒之曰："勉之戒之，夙夜无违命！讫，连进，皇后升舆至中门，皇后降舆升车内，皇后出大门，使、副及群臣前引从皇后。将到宣德门，有司、宰臣、文武百僚、宗室南向班迎，再拜讫，分班。皇后入宣德门，鸣钟鼓，班迎官退。皇后降车入，次外舆出右昇龙门，入端礼门、文德殿、东上閤门，出文德殿後门，入宣祐门，至内东门内降舆，司舆前导，皇后诣福宁殿门大次以俟。至日晡後，皇后车入宣德门，礼直官、通事舍人引侍中版奏："请中严。"内侍转奏，皇帝服通天冠、绛纱袍，御福宁殿，宫人、侍卫如常仪。尚宫引皇后出次，诣殿庭之东，西南立。尚仪跪奏"外办"，请皇帝降座礼迎，尚宫前引，诣庭中之西，东面揖皇后以入，皇帝导皇后外自西阶入室，各就榻前立。尚食跪奏具，皇帝揖后皆坐。尚食以馔进，皇帝及后皆食三饭；尚食以酒进，皇帝皇后俱受爵饮；尚食以馔进，再饮如初，三饮用卺如再饮。尚仪跪奏"礼毕"，皇帝皇后俱兴，尚宫请皇帝御常服，常寝请皇后释礼服入幄。次日，以礼朝见太皇太后、皇太后，参皇太妃，如宫中之仪。诏从之。

昭德皇后刘氏，初入宫为婕妤，昭慈既废，立为皇后。徽宗立，册为元符皇后。

朱夫人，开封人。治平间，自襁褓入宫。建炎四年，从隆祐太后幸江西，还封嘉国夫人，主管大内公事，知尚书内省，提举十閤分事，绍兴二年卒。

张夫人，久在宫掖，尝教哲宗、道君读书。建炎时卒。

慕容贵妃，哲宗後宫，初为侍御。绍兴初，累进至婕妤。二十二年薨。

靖康之难，六宫皆北去，惟隆祐太后以废处瑶华，及先朝傧御得留，其姓氏封爵可见者如前。

徽宗显恭皇后王氏、开封人，徽宗元妃。即位，册为皇后，生钦。宗大观二年崩。

显肃皇后郑氏，开封人，入宫累进至贵妃。显恭崩，册为皇后。渊圣受禅，尊为太上皇后。

明达皇后刘氏，入宫为才人，七迁至贵妃。政和三年薨，追册为皇后。

明节皇后刘氏，入宫为才人，进至淑妃。宣和三年薨，追册为皇后。

显仁太后韦氏，开封人。入宫自侍御累迁至婉容，生高宗。从上皇北狩。高宗即位，遥尊为宣和皇后。绍兴十二年，归自虏中。

贵妃王氏，徽宗後宫，政和七年薨。

贵妃崔氏，徽宗後宫，宣和时，坐罪废。

贵妃乔氏，徽宗後宫，从北狩，殁於虏境。

钦宗仁怀皇后朱氏，开封人。初为皇太子妃，上受禅，立为皇后。从北狩，殁於虏境。庆元三年，遥上尊号，谥祔於太庙钦宗室。

高宗宪节皇后邢氏，开封祥符人。帝在康邸，封夫人。从二帝北狩。帝即位，遥册为皇后。绍兴九年，崩於五国城，虏秘之，上虚中宫以待者十六年，显仁回，始得凶问。梓宫至，祔神主於别庙。淳熙末，合祔高宗於太庙。

宪圣慈烈太后吴氏，开封人。上在维扬纳之，累进婉仪。宪节皇后崩问至，绍兴十三年，立为皇后。孝宗即位，尊为太上皇后。

贤妃潘氏，开封人。高宗在康邸纳之，既即位，生元懿太子，进位贤妃。绍兴十八年薨。

张贤妃，开封人。建炎初，为才人，进婕妤。上令母养孝宗。十二年薨。

刘贵妃，临安人。入宫累封至贵妃。淳熙十四年薨。

刘婉仪，初为宜春郡夫人，累迁至婉仪。绍兴末，以罪废。

张贵妃，开封祥符人。累封至婉容。淳熙七年，进封太上皇帝淑妃，再进贵妃。绍熙元年薨。

冯美人、韩氏、吴氏、李氏、王氏四才人，绍兴中，俱宠幸，後皆废。

容斋洪氏《随笔》曰："内庭妇职迁叙，皆出中旨，至中书命词。如尚书内省官，固知其为长年习事，如司字、典字，掌字，知其为主守之微者。至於红紫霞帔、郡国夫人，则其年龄之长少，爵列之崇卑，无由可以测度。绍兴二十八年九月，仲兄以左史直前奏事，时兼权中书舍人，高宗圣训云：'有一事待与卿说，昨有宫人宫正者封夫人，乃宫中管事人，六十馀岁，非是嫔御，恐卿不知。'兄奏云：'系王刚中行词，刚中徐蜀帅，系臣书黄，容别撰入。'上颔首。後四日，经筵留身奏事，奏言：'前日，面蒙宣谕，永嘉郡张夫人告词，既得圣旨，令不须别撰。'上曰：'乃皇后閤中老管事人，今六十六岁。宫正乃执事者，昨日宰执奏欲换告，亦无妨碍，不须别进。今已年老多病，但欲得称呼耳。'盖昨训词中称其容色云。"

成穆皇后郭氏，开封祥符人，孝宗正妃。初封咸宁郡夫人，绍兴二十六年薨。上即位，追册为皇后。

成恭皇后夏氏，江西人。上为普安郡王入宫。上即位，进贤妃；逾年，立为皇后。乾道三年崩。

成肃皇后谢氏，丹阳人。上为普安郡王时入宫。上即位，累迁至贵妃。夏后崩，中宫虚位将十载，淳熙三年，立为皇后。光宗受禅，尊为寿成皇后。

蔡贵妃，孝宗後宫。淳熙十二年薨。

李贤妃，孝宗後宫。淳熙十年薨。

慈懿皇后李氏，安阳人，光宗元妃，生宁宗。帝正位东宫，立为皇太子妃；受禅，立为皇后。宁宗立，称太上皇后。

黄贵妃、张贵妃、武才人，并光宗後宫。又有潘夫人、符夫人、二张夫人，并上郡封，无品程。凡宫中之制，郡夫人以上，始称房院。

恭淑皇后韩氏，其先相州人，宁宗元妃。上即位，立为皇后。庆元六年崩。

寿明皇后杨氏，遂安人。入宫累封贵妃，恭淑既崩，以嘉泰三年立为皇后。理宗即位，尊为皇太后。








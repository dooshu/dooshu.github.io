●卷二百十六　经籍考四十三

○子（小说家）

※《传奇》三卷

晁氏曰：唐裴鉶撰。《唐志》称鉶高骈客。故其书所记皆神仙诡谲事。骈之惑吕用之，未必非鉶辈导谀所致。

陈氏曰：尹师鲁初见范文正《岳阳楼记》曰："传奇体耳。"然文体随时，理胜为贵，文正岂可与传奇同日语哉！盖一时戏笑之谈耳。《唐志》三卷，今六卷，皆後人以其卷帙多而分之也。

※《摭言》十五卷

晁氏曰：唐王定保撰。分六十三门。记唐朝进士应举登科杂事。

陈氏曰：定保，光化三年进士，为吴融子华婿。丧乱後入湖南，弃其妻弗顾，士论不齿。

※《金华子》三卷

晁氏曰：唐刘崇远撰。金华子其自号，盖慕皇初平为人也。录唐大中後事。一本题曰《刘氏杂编》。

陈氏曰：崇远，五代时人。仕至大理司直。

※《北梦琐言》二十卷

晁氏曰：荆南孙光宪撰。光宪，蜀人，从阳玭、元证游，多闻唐世贤哲言行，因纂辑之，且附以五代、十国事。取《传》"田於江南之梦"，自以为高氏从事，在荆江之北，故命编云。

陈氏曰：光宪仕荆南高从诲，为黄州刺史，三世在幕府。後随继冲入朝，有荐於太祖者，将用为学士，未及而卒。光宪自号葆光子。

※《皮氏见闻录》五卷

晁氏曰：五代皮光业撰。唐末为馀杭从事，记当时诡异见闻，自唐乾符四年，迄晋天福二年。自号鹿门子。

※《耳目记》一卷

陈氏曰：无名氏。《邯郸书目》云刘氏撰，未详其言。记唐末以後事。

※《纪闻谈》三卷

陈氏曰：蜀潘远撰。《馆阁书目》按李淑作潘遗。今考《邯郸书目》亦作潘远，其曰遗者，本误也。所记隋、唐遗事。

※《鉴诫录》十卷

晁氏曰：後蜀何光远撰。字辉夫，东海人。唐证中，纂辑唐以来君臣事迹可为世鉴者。前有刘曦度序。李献臣云"不知何时人"。考之不误也。

※《葆光录》三卷

陈氏曰：陈纂撰。自号袭明子。所载多吴越事，当是国初人。

※《後史补》三卷

陈氏曰：前进士高欲拙撰。

※《野人闲话》五卷

陈氏曰：成都景焕撰。记孟蜀时事。乾德三年序。

※《续野人闲话》二卷

陈氏曰：不知作者。

※《稽神录》六卷

晁氏曰：南唐徐铉撰。记怪神之事。序称"自乙未岁至乙卯，凡二十年，仅得百五十事"。杨大年云："江东布衣蒯亮好大言夸诞，铉喜之，馆於门下。《稽神录》中事，多亮所言。"

陈氏曰：元本十卷。今无卷第，总作一卷，当自是他书中录出者。

※《贾氏谈录》一卷

晁氏曰：南唐张洎奉使来朝，录贾黄中所谈三十馀事，归献其主。

※《灯下闲谈》二卷

陈氏曰：不知作者。

※《启颜录》八卷

陈氏曰：不知作者。杂记恢谐调笑事。《唐志》有侯白《启颜录》十卷，未必是此书，然亦多有侯白语，但讹谬极多。

※《开颜集》三卷

陈氏曰：校书郎周文规撰。未知何时人。以《古笑林》多猥俗，乃於书史中钞出可资谈笑者为此篇。

※《唐摭言》十五卷

陈氏曰：乡贡进士何晦撰。其序言太岁癸酉下第於金陵凤台旅舍。癸酉者，开宝六年也。时江南独未下，晦盖其国人欤？

※《洛阳搢绅旧闻记》十卷

陈氏曰：丞相曹国张齐贤师亮撰。所录张全义治洛事甚详。

※《太平广记五》百卷

晁氏曰：皇朝太平兴国初，诏李昉等取古今小说编纂成书，同《太平御览》上之。赐名《广记》。

夹漈郑氏曰：《太平广记》乃《太平御览》中别出。《广记》一书，专记异事。

※《鹿革事类》三十卷，《鹿革文类》三十卷

晁氏曰：节《太平广记》事实成一编，曰《事类》；诗文成一编，曰《文类》。蔡蕃晋如所撰。晋如博学，通书音律，能属文，与十父相友善。

※《洛中记异》十卷

晁氏曰：皇朝秦再思记五代及国初谶应杂事。

※《洞微志》十卷

晁氏曰：皇朝钱希白述。记唐以来诡谲事。

※《清异录》二卷

陈氏曰：称翰林学士陶榖撰。凡天文、地理、花木、饮食、器物，每事皆制为异名新说。其为书殆似《雲仙散录》，而语不类国初人，盖假托也。

※《乘异记》三卷

晁氏曰：皇朝张君房撰。其序谓"乘者，载记之名；异者，非常之事"。盖志鬼神变怪之书。凡十一门，七十五事。

陈氏曰：咸平癸卯序，取"晋之《乘》之义也。君房又有《脞说》，家偶无之。晁公武《读书志》以《脞说》为张唐英君房撰。又言君房著《名臣传》、《蜀檮杌》、《雲笈七签》行於世。按君房，祥符、天禧以前人，杨大年《改闲忙令》所谓"紫微失却张君房"者，即其人也。尝为御史，属坐鞫狱贬秩，因编修《七签》，得著作佐郎。《七签》序自言君房盖其名，非字也。唐英，字次功，熙、丰间人，丞相商英天觉之兄，作《名臣传》、《蜀檮杌》者，与君房了不相涉，不知晁何以合为一人也？其误明矣。

※《括异记》十卷

晁氏曰：皇朝张师正撰。师正擢甲科，得太常博士。後游宦四十年，不得志，於是推变怪之理，参见闻之异，得二百五十篇。魏泰为之叙。

※《祖异志》十卷

晁氏曰：皇朝聂田撰。田，天禧中进士，不中第，至元祐初，因记近时诡闻异见一百馀事。天禧至元祐七十馀年，田且百岁矣。康定元年序。

※《杨文公谈苑》八卷

晁氏曰：皇朝宋庠编。初，杨公亿里人黄鉴裒撰平生异闻为一编，庠取而删类之，分为二十一门。

陈氏曰：鉴书初名《南阳谈薮》，宋公删其重複，改曰《谈苑》。

※《该闻录》十卷

晁氏曰：皇朝李畋撰。畋，蜀人，张咏客也，与范镇友善。熙宁中致仕，归，与门人宾客燕谈忘倦。门人请编录之。又名《该闻录》（《书录解题》作十卷）。又有杂诗十二篇，系於後。

※《江邻几杂志》三卷

晁氏曰：皇朝江休复撰。休复，欧阳永叔之执友。其所纪精博，绝人远甚。邻几，其字也。又名《嘉祐杂志》。

※《闲谈录》两卷

晁氏曰：皇朝苏耆撰。舜卿之父也。记五代以来杂事，下帙多载冯道行义。

※《文会谈丛》一卷

陈氏曰：题华阳上官融撰。不知何人。天圣五年序。

※《国老闲谈》二卷

陈氏曰：称夷门君玉撰，不著姓。

※《东斋记》十卷

晁氏曰：皇朝范镇景仁撰。元丰中序，言"既谢事，日於东斋燕坐，追忆在朝时交游言语，与夫俚俗传记，因纂集成一篇"，崇、观间，以其及国朝故事，禁之。

※《春明退朝录》三卷

晁氏曰：皇朝宋敏求次道撰。多记国朝典故，其序云："熙宁三年予奉朝请於春明里，因纂所闻也。"

※《南迁录》二卷

晁氏曰：皇朝张舜民芸叟撰。舜民元丰中从军攻灵州，师还，谪授柳州监酒，即日之官，记涂中所历并其诗文。

※《梦溪笔谈》二十六卷

晁氏曰：皇朝沈括存中撰。括好功名，城永乐不克，贬死。而实才高博学，多技能，音律星历尤邃。自序云："退处林下，深居绝过从，所与谈者，惟笔砚而已。"故以名其书。凡十七目。

※《忘怀录》三卷

晁氏曰：皇朝元丰中梦溪丈人撰。所集皆饮食器用之式、种艺之方，可以资山居之乐者。或云沈括也。

陈氏曰：括坐永乐事闲废。晚岁乃以光录卿分司卜居京口之梦溪，有水竹山林之適。少有《怀山录》，可资居山之乐者，辄记之。自谓今可忘於怀矣，故易名《忘怀录》。

※《郡阁雅言》一卷

晁氏曰：皇朝潘若同撰。太宗时守郡，与僚佐话及南唐野逸贤哲异事佳言，辄疏之於书，凡五十六条，以资雅言。或题曰《郡阁雅谈》。《书录解题》作《郡阁杂言》，题赞善大夫潘欲冲撰。

※《秘阁闲谈》五卷

晁氏曰：皇朝吴淑撰。记秘阁同僚燕谈。淑仕南唐，後随李煜降，丹阳人。

※《牧竖闲谈》三卷

晁氏曰：皇朝景渔纂十九事。景渔，蜀人也。

※《幕府燕间录》十卷

晁氏曰：皇朝毕仲询撰。仲询元丰初岚州推官，纂当代怪奇可喜之事，为二十门。

※《归田录》二卷

陈氏曰：欧阳修撰。或言公为此录，未传而序先出，裕陵索之，其中本载时事及所经历见闻，不敢以进，旋为此本，而初本竟不复出，未知信否？公自为序，略曰："《归田录》者，朝廷之遗事，史官之所不记，与夫士大夫笑谈之馀而可录者，录之以备闲居之览也。"又曰："唐李肇《国史补》序云：'言报应、叙鬼神、述梦卜、近帷箔，悉去之；记事实、探物理、辨疑惑、示劝戒、采风俗、助谈笑，则书之。'余之所录，大抵以肇为法，而小异於肇者，不书人之过恶，以谓职非史官，而掩恶扬善，君子之志也。览者详之。"

※《归田後录》十卷

陈氏曰：朝请郎庐江朱定国兴仲撰。熙、丰间人。窃取欧公旧录之名，实不相关也。

※《清夜录》一卷

陈氏曰：沈括撰。

※《续清夜录》一卷

陈氏曰：王銍性之撰。

※《苔川子所记三事》一卷

陈氏曰：不知何人。三事者，勃窣姑、王立、林果毅，皆异事也。末有韩虫儿一事，是欧阳公所记，偶录附此。

※《补妒记》一卷

晁氏曰：古有《妒记》，久而亡之，不知何人辑传记中妇人严妒事以补亡。

陈氏曰：称京兆王绩编，不知何时人，古有宋虞之《妒记》等，今不传，故补之。自商、周而下，迄五代史传，所有妒妇皆载之，末及神怪、杂说、文论等。最後有治妒二方，尤可笑也。

※《茅亭客话》十卷

晁氏曰：皇朝黄休复撰。茅亭，其所居也。暇日，宾客话言及虚无变化、谣俗卜筮，虽异端而合道旨，属惩劝者，皆录之。

陈氏曰：其所记多蜀事。别有《成都名画记》。盖蜀人也。

※《褒善录》一卷

晁氏曰：皇朝王蕃撰。嘉祐中，巴县簿黄靖国死而复苏，道其冥中所见，廖生尝传之，蕃删取其要，为此书。

※《吉凶影响录》十卷

晁氏曰：皇朝岑象求编。象求，熙宁末间居江陵，披阅载籍，见善恶报应事，辄删润而记之。间有闻见者，难乎备载，亦采摘著於篇。

※《劝善录》六卷

晁氏曰：皇朝周明寂元丰中纂道释、神奇、祸福之效前人为传记者，成一编，以戒世。

※《劝善录拾遗》十五卷

晁氏曰：不题撰人。疑亦明寂所纂，仅百事。

※《鸡跖集》十卷

晁氏曰：未详撰人。所集书传中琐碎佳事，分门编次之。《淮南子》曰："善学者，如齐王食鸡，必食其跖。"名书之意殆以此。

※《二百家事类》六十卷

晁氏曰：分门编古今稗官小说成一书，虽曰该博，但失於大略。不题撰人。

※《渔樵闲话》二卷

晁氏曰：设渔樵问答及史传杂事，不知何人所为。

※《青琐高议》十八卷

晁氏曰：不题撰人。载皇朝杂事及名士所撰记传。然其所书，辞意颇鄙浅。

※《悦神集》一卷

晁氏曰：不题撰人。记滑稽之说。唐有邯郸淳《笑林》，此其类也。

※《广卓异记》二十卷

陈氏曰：乐史子正撰。

※《王原叔谈录》一卷

陈氏曰：翰林学士南京王洙之子录其父所言。

※《湘山野录》三卷，《续》三卷

晁氏曰：皇朝熙宁中吴僧文莹撰。记国朝故事。

※《玉壶清话》十卷

晁氏曰：皇朝僧文莹元丰中撰。自序云："莹收国初至熙宁中文集数千卷，其间神道、墓志、行状、实录、奏议之类，辑其事成一家言。"玉壶者，其隐居之潭也。

※《延漏录》一卷

陈氏曰：不著名氏。其间称伯父郇公，知其为章得象之侄也。後题此书，疑章望之作，然未敢必。望之者，字表民，用郇公荫入官，欧阳公为作《字说》者也。以宰相嫌，遂不仕。《录》中又记皇祐中与滕元发同试南庙，滕首冠而巳被黜。籍令非望之亦当时场屋有声者。章氏隽才固多也。

※《纪闻》一卷

陈氏曰：集贤殿修撰李复圭审言撰。淑之子也。

※《东坡手泽》三卷

陈氏曰：今俗本《大全集》中所谓《志林》者也。

※《艾子》一卷

陈氏曰：相传为东坡作，未必然也。

※《龙川略志》六卷，《龙川别志》四卷

晁氏曰：皇朝苏辙撰。辙元符二年夏，居循州，杜门闭目，追惟平昔，使其子远书之於纸，凡四十事。其秋，复记四十七事。龙川，循州地名。

※《古今前定录》二卷

晁氏曰：皇朝尹国均辑经史子集古今之人兴衰穷达、贵贱贫富、死生寿夭，与夫一动静，一语默，一饮一啄，定於前而形於梦，兆於卜、见於相貌，应於谶记者，凡一门，以为不知命而躁竞者之戒。至若裴度以阴德而致贵，孙亮以阴谴而减龄之类，又别为二门，使君子不以天废人云。

※《渑水燕谈》十卷

晁氏曰：皇朝王辟绍圣间撰。渑水，其退居之地也。辟从仕四方，与贤士大夫燕谈，有可取者辄记之，久而得三百六十馀事。

陈氏曰：渑，齐水名，《左传》"有酒如渑"。辟之，治平四年进士。

※《逆旅集》

淮海秦观撰。自序曰："余闲居，有所闻辄书记之。既盈编轴，因次为若干卷，题曰《逆旅集》。盖以其智愚好醜无所不存，彼皆随至随往，適相遇於一时，竟亦不能久其留也。或曰：'吾闻君子言欲纯事，书欲纯理，详於志常而略於纪异。今子所集虽有先王之馀论，周、孔之遗言，而浮屠、老子、卜医、梦幻、神仙、鬼物之说，猥杂於其间，是否莫之分也，信诞莫之质也，常者不加详而异者不加略也，无乃与所谓君子之书言者异乎？'余笑之曰：'鸟栖不择山林，惟其木而已；鱼游不择江河，惟其水而已。彼计事而处，简物而言，切切然去彼取此者，缙绅先生之事也。仆野人也，拥肿是师，懈怠是习，仰不知雅言之可爱，俯不知俗论之可卑，偶有所闻则随而记之耳，又安知其纯与驳邪？然观今世，谓其言是则矍然改容，谓其言信则適然以喜，而终身未尝信也，则又安知彼之纯不为驳而吾之驳不为纯乎？且万物历历，同归一隙，众言喧喧，同归一源。吾方与之沉，与之游，欲有取舍而不可得，何暇是否信诞之择哉？子往矣。'客去，遂以为序。"

※《傅公嘉话》一卷

晁氏曰：皇朝傅尧俞之子孙记尧俞之言行，凡四十馀章。献简，尧俞谥也。

※《曾公南游记》一卷

晁氏曰：曾公未详何人，当是公亮之孙也。共十二章，记国朝杂事。

※《搢绅脞说》二十卷

晁氏曰：皇朝张唐英君房撰。君房博学，通释、老，善著书，如《名臣传》、《蜀檮杌》、《雲笈七签》行於世者，毋虑数百卷。此书亦详实。

※《裨官志》一卷

晁氏曰：皇朝吕大辨撰。杂记其所闻前言往行。

※《倦游杂录》八卷

晁氏曰：右皇朝元丰初张师正撰。序言"倦游"云者，仕不得志，聊书平生见闻，将以信於世也。自以非史官，虽书善恶而不敢褒贬。

※《东轩笔录》十五卷，《续录》一卷

晁氏曰：右皇朝魏泰撰。襄阳人，曾布之妇弟，为人无行而有口，颇为乡里患苦。元祐中，纪其少时公卿间所闻，成此编。其所是非多不可信。心喜章惇，数称其长，则大概已可见。又多妄诞，姑举其一，如谓王沂公登甲科，刘子仪为翰林学士，尝戏之。按沂公登科，虽在子仪後四年，其入翰林，沂公反在子仪前七年。沂公咸平五年登科，子仪天禧三年始除学士，盖相去二十年，其谬至此。

王氏曰：魏泰者，场屋不得志，喜伪作他人著书，如《志怪集》、《括异志》、《倦游录》，尽假名武人张师正。又不能自抑，出其姓名作《东轩笔录》。皆用私喜怒诬衊前人。最後作《碧雲騢》，假作梅尧臣，毁及范仲淹，而天下骇然不服矣（详见《碧雲騢》条下）。








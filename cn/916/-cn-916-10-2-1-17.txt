【陪驾幸终南山和宇文内史诗】

玉山乘四载。瑶池宴八（文苑作行。注云。《类聚》作八。）龙。鼋桥浮少（文苑作沙。）海。鹄盖上中峰。飞狐横塞路。白马当河冲。水奠三川石。（《类聚》作後。）山封五树松。长虹双瀑布。圆阙两芙蓉。戍楼鸣夕鼓。山寺响晨钟。新蒲节转促。短荀箨犹重。树宿含樱鸟。花留酿蜜蜂。迎风下列缺。洒（《类聚》作酾。）酒召昌容。且欣陪北上。（文苑作欣陪北山上。注云。《类聚》作且欣陪此上。）方欲待东封。（文苑作风。○本集三。《类聚》七。文苑英华百五十九。庾开府诗集上。《诗纪》百十五。）


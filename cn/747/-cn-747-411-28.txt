○授敬括御史大夫制

门下：天子纲纪，属於风宪，所以弹肃公卿，课第牧守。奸诈不息，法令将废，岂奉宪者道未明欤？眷求忠贤，举我事典，金紫光禄大夫行同州刺史兼御史中丞充本州团练使守捉使上柱国平阳县开国子敬括，河汾大儒，博达今古，清心素行，高简自居。粲然文章，如振金石，职更要重，处以公亮。不恃禄以私身，每依经以制事。顷以冯翼近辅化参京师，凋残之馀，劳徕所属。自廷尉之列，分内史之馀，清静而镇，流庸悉归。闾阎小康，理行第一，休有声绩，副兹厚遇。肆予命尔，亚秩台司，无以时或多虞，法有所贷，必访故实，以澄源流。直道而行，不仁者远，慎乃名位，为时行之。可行御史大夫，散官勋封如故。主者施行。


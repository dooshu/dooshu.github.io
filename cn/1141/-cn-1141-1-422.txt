就亭漫兴

其一
孤城江楚接，小筑薜萝间。
就地宽人力，凭高破旅颜。
一洲横橘柚，四坐入云山。
时见檐前鸟，悠悠天际还。

其二
浮生安逆旅，传舍亦吾庐。
帆影寒云外，钟声夜月初。
定巢容海燕，作脍就江鱼。
樗散行藏足，宁知与世疏。

其三
芙蓉通北牖，桐叶覆前楹。
坐引江湖兴，閒知草木情。
野鸥窥画槛，宾客厌荒城。
多事诗篇在，烦人识姓名。

其四
吏隐无长策，栖迟复此亭。
地留三径僻，天与数峰青。
闻道齐忧乐，全生半醉醒。
仙人在何许，閤岫日冥冥。



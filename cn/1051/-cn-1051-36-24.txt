卫宗武　次韵春

水行苦严厉，万彙喜得春。

解雷久忽震，蛰户奋者殷。

根牙沐膏雨，蝪晖复熹晨。

淑气盎原野，鼎鼎来芳辰。

小车度花阴，游芳浮麴尘。

少年争竞春，外诱何纷纷。

老矣蠲其华，寄贤而葆真。

多吟以为富，犹恐道益贫。

卫宗武

卫宗武　次韵春

熙阳薰盖壤，丽景日以新。

娅姹花媚昼，嚘嘤鸟鸣晨。

纷华易消歇，非久沦沙尘。

举世竞芳菲，湎若嗜饮醇。

岂知有至味，澹然哜道真。

试问金谷天，何如箪瓢人。

卫宗武

卫宗武　次韵春

物华来冉冉，天气宜温温。

浪浪但鸣雨，浩浩常浮云。

谁知润泽中，厥有丰美存。

一朝日出杲，绚烂趙紫群。

川原遍涂抹，纷若粉黛陈。

芳菲出枯槁，何异富易贫。

难并惟乐事，昔人尝有云。

卫宗武

卫宗武　次韵春

方寸负奇伟，自足排外纷。

乐哉曾子履，翛然渊明巾。

利欲伐其性，智识由是昏。

盛丽悦其目，梦幻何足云。

不如觑文字，日月从转轮。

饮芳而咀华，四时无非春。

芸芸市朝客，孰识此味真。

卫宗武


33　孟子名字


孟子字未聞，何云：「趙氏題辭云然。」孔叢子雜訓篇云：「子車。」注：「一作子居。居貧坎軻，故名軻，字子居。亦稱字子輿。」疑皆附會。【原注】聖證論云：「子思書、孔叢子有孟子居，即是軻也。傅子云：『孟子輿。』」

【元圻案】漢書藝文志「儒家」：「孟子十一篇。名軻，鄒人，子思弟子，有列傳。」師古曰：「聖證論云軻字子車，而此志無字，未詳其所得。」〇文選劉孝標辨命論李善注引傅子云：「昔仲尼既没，仲弓之徒追論夫子之言，謂之論語。其後，鄒之君子孟子輿擬其體著七篇，謂之孟子。」〇宋莊綽雞肋編曰：「趙岐謂孟子字則未聞，而李瀚注蒙求引史記云字子輿，今觀史記則未嘗有，劉孝標云『子輿困臧倉之訴』，五臣注爲孟軻字也〔一〕。」〇唐林寶姓纂曰：「孟子字子展。」〇孔叢子、漢志不著録，隋志「論語家」有「孔叢子七卷，陳勝博士孔鮒撰」。陳振孫謂：「孔光傳孔子八世孫鮒，魏相順之子，而其書記鮒之没，安得以爲鮒撰？」朱子語類以爲文氣軟弱，不似西漢文字，蓋其後人集先世遺文而成之者。〇三國志魏王肅傳：「肅善賈、馬之學而不好鄭氏，集聖證論以譏短玄。」〇晉書傅玄傳：「玄，字休奕，北地人。撰論經國九流及三史故事，評斷得失，名爲傅子，爲内、外、中篇，凡數十萬言。」案今祇存一卷。

〔一〕「字」，原作「是」，據四庫本雞肋編卷下改。






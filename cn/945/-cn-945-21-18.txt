奏乞改白龙县依旧为松阳县状

右臣本州白龙县按舆地志後汉献帝建炎八年初置号松阳县隋开皇中建为松州唐武帝五年昇为总管府六年改总管府为都督府八年废府复为县至梁开平四年钱鏐与杨行密相持鏐恶闻杨字遂改松阳为长松县至晋天福四年岁旱伪署县令陈时祈祷得雨乡民讹言县西南百仭山太婆庙上白龙见闻於钱鏐之子元瓘元瓘又改为白龙瑞现夫人庙僭伪之迹讹俗相承幸属圣朝合复古制伏乞特降勅命依旧为松阳县仍望别铸牌印颁行谨録奏闻伏候勅旨【六月二十五日发八月二十三日勅改松阳县】


卷八十六

钦定四库全书

历代名臣奏议卷八十六

明　杨士奇等　撰

经国

宋高宗建炎二年开封尹宗泽上疏曰易曰几者动之微吉之先见者也君子见几而作不俟终日孟子曰虽有鎡基不如待时盖天下之事见几而为之待时而措之则事无不成苟或失焉必至汗漫委靡而不振矣方今辇毂之下民俗安靖宗庙社稷俨然如故以致收复伊洛而敌人过河扞蔽滑台而敌骑屡败河东河北山寨义民数遣人至臣处乞出给榜旗引领举踵日望官兵之至皆欲戮力恊心扫荡番寇以几言之则大宋中兴之盛於是乎先见矣以时言之则中原恢复之期於是乎可必矣惟在陛下见几乘时早还华阙与忠臣义士究图事功则万举万全可以复境土而成中兴也或者以谓自扬至汴时有小寇恐属车之来途中不能无虞臣谓造此言者乃奸憸小人自为身谋耳殊不知盗贼所以作者诚缘法驾久寓外郡国势未强天下不能?于一故时有窃发之事乃若六龙来复宅中图乂则比屋欢呼人各归业强不?弱衆不暴寡岂复有盗贼耶此事甚易明此理甚易知然而奸邪之蔽於营私往往不肯开陈而力为陛下详说者惟老臣而已臣所以再三言之者岂好辩哉恭念祖宗二百年旧都不忍为奸臣委去也恭念陛下聪明齐圣之资不忍为奸臣蔽蒙也念赤子之嗷嗷不忍为奸臣坐视而不救也念金人猖獗不忍为奸臣纵敌而不杀也伏愿陛下念兹在兹断自渊衷速回銮舆上以对祖宗之神灵下以慰黎元之怀想外以平丑类之侮拂则天下大?指日可期书曰勅天之命惟时惟几望陛下留神而三复之臣今遣僚吏呼延次升及臣之子頴诣行阙以闻

泽又上疏曰臣得范琼书叙说所统军兵有海内招安使臣水军奉圣旨令於仪真驻劄教习水战抗扼上流於三月八日已到真州臣读此语而不知扈跸之臣谁为陛下建此议也且王者无外其规模约束当使守在四夷昔楚人城郢史犹鄙之况陛下奄有九有之时可规规孑孑为偏覇之事乎兹岂憸人之欲虚张敌势以为可防其意望迁延六龙进发之期尔殊不知此声一传则四方惊愕必以谓中原不守遂为江宁抗扼之计如是则何以绥安四海之听乎盖天子为君万邦而元后作民父母陛下回銮登楼肆赦则普率之人欣欣悦而相告曰天子宅中图乂则万邦罔不率俾矣元后正位丕承则兆民浸浸於变时雍矣夫如是将见金人不足患而中兴之功与天比崇若使范琼教习水战是圣心犹豫尚缓还期则中外播闻愈自慑怯则万国何自而咸宁乎此臣所以拭目注望属车之尘不忘夙夜伏愿陛下明诏范琼整促人马不须更习水战只备扈驾归御京阙毋使羣黎百姓齎咨涕泣则岂惟老臣之幸寔天下万世之幸

泽又上疏曰臣窃见汉光武用寇恂为颍川太守因从车驾撃隗嚣颍川盗贼羣起帝頋谓恂曰颍川廹近京师当以时?独卿能平之恂对曰颍川恶少轻剽奚能为哉但闻陛下有事陇蜀故乘间窃发耳若乘舆南向贼必惶怖归死臣愿执鋭前驱帝即日命驾南征盗贼悉降遂建东汉中兴之业臣窃见近日有招安到丁进者数十万衆愿为陛下守护京城又李成愿扈从还阙即渡河备御敌军又没角牛杨进等领衆百万亦愿率衆渡河迎取二圣兹三头项人马非颍川比也今皆披沥肝胆同寅恊恭共济国事臣闻得道者多助多助之至天下顺之果陛下千乘万骑来归九重遹追我太祖太宗奕世圣人二百年大一统基业则天下必心悦而诚服庶绩其凝万国咸宁矣尚何盗贼凭陵之足虑乎臣敢沥悃诚再冒天听伏望裁赦

泽又疏曰臣闻孟子曰虽有鎡基不如待时故君子不先时而起不後时而缩当其可而已易曰几者动之微吉之先见者也故君子见几而作不俟终日不曰如之何而已恭惟我国家曩缘敌人侵犯郊畿残破州县恣为诞妄百端邀求今天意悔祻人心助顺考时与几寔陛下中兴之会也古圣人勅天之命惟时惟几者盖以时哉不可失而知几若神故也臣观京师城壁已增固矣楼橹已修饰矣龙濠已开濬矣器械已足备矣寨栅已罗列矣战陈已閲习矣人气已勇鋭矣汴河蔡河五丈河皆已通流泛应纲运陕西京东滑台京洛番贼皆已掩杀溃遁矣天下万邦与畿甸生灵夙夕祈天而请者乡南恳祷而愿者但望陛下千乘万骑号令风伯雨师清尘洒道翠华回辇归御九重为四海九州作主耳且一人有庆兆民赖之兹其时也兹其几也臣愿陛下毋听奸邪之言而忽其时忘其几天下幸甚果怠两河山寨之心与沮万民敌忾之气则天下危矣愿陛下毋循东晋既覆之辙臣老矣不胜至诚恻怛恳切之至愿陛下哀怜之

泽又上疏曰臣闻孟子言术不可不慎也矢人惟恐不伤人函人惟恐伤人巫匠亦然臣因斯语始知人心所存之邪正与所作之是非若以迹槩之了然区分如辨黑白夫忠义之人动容周旋无非忠义而不忠不义之事无自入焉故其於上下爱戴保护不啻如函人惟恐其伤之也彼不忠不义之人动容周旋亦无非不忠不义而忠义之道无自入焉故其於上下毁裂摈弃不啻如矢人惟恐其不伤之也恭惟我国家曩缘敌人肆横残破州县围闭京城刧掠邀求靡有纪极以至强迎二圣后妃亲王与诸天眷蒙尘北去凡忠义之士莫不痛心疾首泣血奋厉佐佑陛下张皇六师震耀神武緫领貔貅之士扫荡沙漠迎奉二圣来归京师俾中原生灵还?安集罔或流散爱戴其上保护其下夙夜念念想如函人焉惟恐其或伤之也其不忠不义者但知持禄保宠动为身谋谓我祖宗二百年大一统基业不足惜谓我京城宗庙朝廷府藏不足恋谓二圣后妃亲王天眷不足救谓诸帝诸后山陵园寝不足护谓周室中兴不足绍谓晋室覆辙不足羞谓廵狩之名为可效谓偏地之伯为可述储金币以为敌资桩器械以为敌用禁守御之招募虑勇敢之赴敌也掊保甲以助军虑流离之安业也欺罔天听?蔑下民凡误国之事无不为之犹矢人焉惟恐其或不伤之也臣愿陛下验已试之迹以道槩之则人心所存之邪正与所作之是非自然区分无足疑矣臣衰老孱懦误蒙陛下识擢俾留守京城兼开封尹事臣砥砺沥竭知无不为惟恐失措有误国家大计然臣每所申奏若非陛下察臣断断孤忠怜臣悄悄见愠体天地之大德覆护扩日月之大明照临臣与血属当膏砧斧虀粉万状矣尚安能为陛下保厘尹正使京城市井里巷安居乐业熙熙皥皥如我祖宗太平之时乎臣之至此岂止谤书盈箧而已耶臣愿陛下六龙万乘早归大内下慰四海生灵沥血恳切之望臣之言此寔出悃诚痛切愤闷所以不避奸邪诋诬不避冒犯诛戮臣愿陛下降臣此言榜之朝堂俾应在朝臣僚寔封章疏指摘臣言如臣言稍涉狂妄乞正典刑明臣罪恶如臣言果符忠义乞降诏勅明告回銮之期庶安天下之听此事甚大恭俟睿慈洞察勿贰勿疑泽又上疏曰臣犬马之年已七十矣陛下不以臣衰老无用付之东京留钥臣自去年七月到任夙夜究心营缮楼橹城壁扫除宫禁阙廷分布栅寨训练士卒教习车阵比及终冬诸事稍稍就绪都城贴然风物如旧人人延颈跂踵日夜徯望圣驾还阙臣以故自今年正月三日两次遣属吏及臣之子捧表远诣行在投进祈请车驾西上归肆大赦於宣德门使天下晓然皆知陛下言旋旧都再造王室命令用是通达盗贼用是消弭无复有方命阻兵之患然後容臣为陛下条画措置造膝陈请遣一使泛海道入高丽谕以元丰惇好之旧令出兵攻金人之西又复遣官从间道趋河东谕折氏修其旧职以固吾圉使三陲交攻金人令彼应敌不暇吾方大举六月之师一道由滑濬一道出怀卫涉河并进北首燕路访大辽子孙兴灭继絶约为与国则燕冀之感恩荷德不患不为吾用如此则金人势必孤弱自可缚而臣之二圣天眷自此决有归期两河故地自此决可收复而况两河之人感祖宗二百年涵养之泽虽陷敌踰年而戴宋之心初无携贰使吾大兵渡河而战则东北人民必有背敌归我前徒倒戈攻于後以北谁不愿为吾死孟子曰虽有智慧不如乘势虽有鎡基不如待时今时则易然也臣尝以今日时势观之天意悔祻人心固结虽三尺童子争欲奋臂鼓勇复祖宗之境土回二帝之銮舆况当六月宣王北伐之时机会间不容发陛下何惮而不亟还京师使臣获奉咫尺之威请借筯以筹黄帝书曰日中必熭操刀必割此言时不可失也谚曰当断不断反受其乱此言断不可诬也今日之事臣愿陛下以时果断而行之毋惑谗邪之言毋沮忠鲠之论倘陛下以臣言为是愿大驾即日还都使臣为陛下得尽愚计若陛下以臣言为非愿陛下即日放罢老臣或重窜责臣所不辞惟明主可与忠臣言臣故昧死以闻

泽又上疏曰臣闻诗於小雅载六月宣王北伐之事盖遐裔以弓矢马骑为先而当六月歊蒸之时皆难於致用故宣王乘时行师终於薄伐玁狁以建中兴之功臣自留守京师夙夜匪懈经画军旅近据诸路探报敌势穷促可以进兵臣欲乘此暑月遣王彦等自滑州渡河取怀卫濬相等处遣王再兴等自郑州直护西京陵寝遣马横等自大名取洺赵真定杨进王善丁进李贵等诸头项各以所领兵分路并进既过河则山寨忠义之民相应者不啻百万契丹汉儿亦必同心备御金人事才有绪臣乞朝廷遣使声言立契丹天祚之後讲寻旧好且兴灭继絶是王政所先以归天下心也况使敌人骇闻自相擕贰耶仍乞遣知几辩博之士西使夏东使高丽喻以祸福两国素蒙我宋厚恩必出助兵同加扫荡若然则二圣有回銮之期两河可以安贴陛下中兴之功远过周宣之世矣臣犬马之齿今年七十矣勉竭疲驽区区愚忠所见如此臣愿陛下早降回銮之诏以繋天下之心臣当躬冒矢石为诸将先若陛下听从臣言容臣措画则臣谓我宋中兴之业必可立致若陛下不以臣言为可用则愿赐骸骨放归田里讴歌击壤以尽残年频烦上渎天听悚恐待罪

三年司谏赵元镇上奏曰臣恭惟陛下历兹艰运屡更变故虽否泰循环理之必至天其或者眷佑我宋激励陛下益坚忧勤之念以就中兴之业乎昔赵简子以襄子为後谓其臣董安于曰是其人能为社稷忍辱後襄子蒙受灌饮之耻而卒灭智伯越王句践败困会稽既以反国置胆于坐饮食必尝曰汝忘会稽之耻耶後亦以灭吴区区小国之君苟用心如此卒能有成今陛下承隆平久逸之後躬履艰棘淮甸之扰仓卒播迁二凶奸谋乘间窃发陛下不深以罪人而责躬克己唯以天下为念是能为社稷忍辱矣其亦饮食尝胆如负会稽之耻仰承天之所以责成之意则兴衰拨乱此其始欤唯夫食不加肉衣不重彩折节下贤与百姓同劳苦是乃句践之所以灭吴也

元镇又奏曰臣尝谓方今之事所以易败而难成者其害有二台谏不尽言朝廷不任责不尽言则昧于利害之寔不任责则忽於成败之机其欲保邦致治不亦难哉台谏之不尽言也以朝廷恶闻其事拒之而不得言言之而不得行则与不言何异畏弃地之讥中变连和之策惧避戎之论力沮渡江之谋遂使遗患都城流毒淮甸生民沦?社稷阽危是皆不任责以致之祸可既哉今陛下深鉴其失矣然今日之事与前不侔议和之使系踵於道而兵祸不解初幸浙西再临江左而防托未备则朝廷之责益重矣惟陛下与大臣图之母蹈前车之失至於祖宗基业付托之重孰为之子孙四海生灵归附之心孰为之父母此则陛下之责也当斯时负此责頋不艰哉唯自任不疑力行不屈赫然丕变庶几有济其或畏避苟且幸其无事则沦胥以败未见有振起之渐昔刘备起汉踈属志在靖难虽困败沮辱之中而刚果之气略不少衰一时豪杰皆为其用卒能以区区疲蜀屡困中原之师後世称之号为英主今陛下两经大变艰难颠沛亦已极矣而天下之责犹不得辞之臣愿陛下持志宜益坚临机宜益壮奋发天威之断激昂神武之姿至大至刚终始如一凡今日未获之事躬自任之以风励天下使公卿任公卿之责将士任将士之责则内修政事外靖边圉举在是矣实宗社之幸斯民之幸也

元镇又上奏曰臣於今月初一日尝具愚恳仰渎圣聦乞候浙西平?及建康已有渡江的耗乃议进发窃闻昨日已降指挥初十日廵幸平江外议纷然颇谓未便臣不知朝廷有无探报所报如何浙西之寇即今何之平江境内曾无侵犯建康之衆曾未渡江若平江之吉凶未知建康之去留未审则今来车驾将安往耶闻欲暂驻越州徐图所向因为就食之谋然越州百里之内悉遭虏掠不过取之衢婺诸州而陆路阻修艰于运漕傥未接济何以支吾仓皇之中益难措手兼敌人未远狡诈难防万一分兵出奇姑为回戈之势则行在咫尺宁无震惊人心一揺变故莫测臣虽浅陋虑犹及此也或谓军储窘廹不能安居彼此不殊何由足备臣愚欲乞先遣王等军分屯严婺不惟减省行在用度亦足张大声势应援浙西以俟建康宁息及平江保守无虞然後移跸北还似未晚也恭惟陛下以万乘之尊负宗庙社稷之托凡兹举动要当万全前日颁降德音固已失之太遽如今日回跸之事尚愿少留圣虑岂可坚执前议不虞後患臣采之衆论如此非臣管见敢此异同伏幸留神省察

元镇又上奏曰臣尝谓天下有公论不可以力制不可以智胜由尧舜周孔以迄于今如权衡之设黑白之辨自一人之善恶至朝廷之赏罚一付於此则天下治矣国家陵迟衰弱之渐人皆谓兵革之为患其亦知有以致之乎以善恶是非之倒置公论久欝而不明也其来远矣祸胎至深固宜痛心疾首亟变而力新之如救灾溺唯恐不及如去恶草絶其本根使风教纯一物情和会则人之所欲天必从之悔祸於我其或在是搢绅者间犹昧此或狃於术业之异或牵於恩旧之私隂有所怀巧为沮遏忘乎大公至正之道而甘心于亡国丧家之术亦其人之不幸欤非特其人之不幸也宗庙社稷天下生民之不幸也靖康之初发蔡京之罪録党籍之家而议者则曰今边事未息军政未修忽而不省乃复为此不急之务建炎之初辨宣仁之谤复词赋之科而议者又曰今二圣未还两河未复置而不问乃复举此迂阔之议其言一行奸计潜发遂使上皇引咎哀痛之诏半为空文渊圣绍复祖宗之言讫无成效噫太平之治须太平而为之抑亦为之而後至耶苟惑於其说如前所云则天下之事无时而可为虽善恶是非久欝于公论者亦不得而措词矣必欲厌服人望得其欢心不亦难哉唐宪宗用皇甫鎛程异为相裴度论之曰可惜者淮西荡?河朔底宁承宗敛手削地韩弘舆疾讨贼岂朝廷之力能制其命哉但以处置得宜能服其心耳德宗当奉天之难诏问陆贽一时急务何者切直贽对以理乱之本繋於人心况当变故摇动之时在危疑向背之际人之所归则植人之所去则倾安可不审察羣情同其欲恶使亿兆归趋以靖邦家此诚当今之急务也以裴度陆贽之才非不知高城深池坚甲利兵与夫折冲制胜为御侮防患之策而纳忠于君者其言如此诚知弭乱之本欤陛下诏膺大统适兹多艰欲大有为必知其要念宪宗中兴之业在处置之得宜察陆贽理乱之言系人心之向背凡祖宗之法复而未尽崇观之患染而未除以至进退赏罚苟当於人心而合乎公论虽流离颠沛而因革可否不可一日而废唯公论着善恶明舆议攸归士风丕变则慕德向化心悦而诚服之矣宁谓已往之事无益于今耶若夫积粟练兵之计攻守奇正之谋当责之有司而朝廷之上朝夕之所请明者正宜在此唯陛下不以踈阔而忽之

起居郎胡寅进万言书劄子曰臣窃考古者人君廵守本以省方观民黜陟诸侯而考制度故舜以五载为节周以十二岁为节盖有常制不然则诘戒戎兵征讨不庭如高宗伐鬼方成王伐淮夷宣王伐玁狁无非事者先王之举动惟此二端固不为苟也秦汉以来如始皇孝武乃好用兵外夷间以豫游驰骋八荒国家病矣亦未有为狄人廹逐逃避奔溃而无所?止者也至唐明皇为安禄山所叛首以万乘之君弃宗庙社稷而出奔如古失国诸侯寓公为笑万世至其後嗣习为故常代宗德宗皆一再出狩不以为耻然犹所据得形势之利又有谋臣猛将为之宣力扞患难虽能克复不至灭亡而其挫志忍辱亦不少矣岂古所谓廵守之意哉本朝受命太祖太宗躬擐甲胄以?大业无有宁岁卒平四方奠宅中土则与古戒兵戎讨不庭伐鬼方淮夷玁狁之事可无愧矣至真宗亲驾澶州戡定北边功尤俊伟自是以後坐致太平思欲告功神明昭示得意遂祠汾隂封太山则与古省方观民黜陟诸侯而考制度之意虽未尽善亦庶几焉夫此二端岂不费国劳民而国以益安民无怨咨者以其所举凡欲为民非苦之也圣圣相继至上皇凡五朝非以郊祀籍田未尝警跸城外军民之情四方观听皆以为固当如此历百余年生长老死惟京师为安尔靖康之失既往难悔陛下嗣位则正商高宗周宣王所遇之时而遽循唐明皇代德奔走之迹遂不力图兴复抗志有为公卿大臣反以省方廵幸之美名而文饰之自南都至维扬自维扬至钱塘自钱塘至建康自建康至平江三年之间国益危势益蹙敌益横人益恐回视过日但有不如况平江素无江山险固之强惟以陂泽沮洳数百里自保譬犹蹄涔坎井岂足以盘礴神龙一失波涛虽蝼蚁犹能困之若又远驾纵能缓于追侵而衆怨必生?有肘腋之变不待蓍龟所告理之必然者也故播越隐遁天下之人皆可惟陛下则不可臣自扈从以来日夜忧惧欲奋然陈论慕断鞅之所为窃恐宸心积久多畏在朝议论决不佥谐虚浼听闻无补于事欲泯默度日又念备数近侍存亡休戚分义所同反覆思之不能自已辄以愚鄙之见条成一书纲举七策别为二十事论廵幸之失画拨乱之计冒昧尘献其间切要辄用黄纸贴出以备省览至於因议大体而泛及他事者难以槩举则亦用纸表见之非敢自谓无不中者然今日大谋恐须如此乃能振起伏望陛下恳恻忧思特赐详閲如可施行即乞降付三省密院参酌去取断为国论即日改图如或不然则臣所见亡奇止於如是虽备任用何能有补愿从废黜实所甘心至於狂戆之言触犯顔色私自揣度理难寛贷陛下宝慈天覆必能恕之震栗虽深恃以无恐所有臣书谨具进呈其书曰臣伏覩诏书以敌人侵陵备御不给遂有移跸之意右頋岳鄂左趋吴越安危利害下询羣臣臣时骇然不意清问之及此何者陛下自钱塘来幸江宁也有诏曰以援中原矣及至江宁以旧邸之名符啓建之义改为建康府以昭受命之祥也有诏曰兴邦正议于宏规矣继而深惩维扬之祻遣奉隆佑太后以六宫及百司不与军旅者之南昌也有诏曰朕与二三大臣帷幄宿将坚守不动誓有一死以荅羣生矣前後三诏近在半年之中而今来诏音不同如此退伏思念至于旬时陛下以安危利害访於在廷苟或虑之不精计之不审以害为利以危为安偷顾目前妄有建白则其负诬圣明迷误社稷罪在不赦辄陈愚见不避斧钺泛论建炎谋国之失而陈拨乱反正之计念时事之廹切仰德意之寛大冀功效之可立忘触冒之难恕惟陛下留神省察臣闻孔子曰成事不说遂事不谏既往不咎今臣所陈不免追咎既往者盖谓建炎已来有举措大失人心之事今欲复收人心而图存则既往之失不可不追不可不改故也一昨陛下以亲王介弟受渊圣皇帝之命出帅河北二帝既迁则当纠合义师北向迎请而遽膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南廵淮海偷安岁月敌兵深入陕右远破京西而漫不治军略无扞御盗贼横溃莫之谁何无辜元元百万涂地怨气上格目昏无光飞蝗蔽天动以旬月方且制造文物縻费不赀猥于城中讲行郊报朝廷动色相谓中兴敌骑乘虚直捣行在匹马南渡狼狈不堪淮甸之间又复流血逮及反正宝位移跸建康不为久图百度颓弛淮南宣抚卒不遣行自画大江轻失形势一向畏缩惟务远廵军民怨咨如出一口存亡之决近在目前凡此节次十余条皆所谓举措失人心之大者也自古衰亡固不足道请以中兴者言之夏少康周宣王燕昭王越勾践汉光武莫不任贤使能修政事治军旅而其奋发刻厉期於必成者则又本於愤耻恨怒之意不能报怨终不苟已所以光复旧物各称贤君未有乘衰微缺絶之後窃窃焉因陋以为荣施施焉苟且以为安而能久长无祻者也为陛下计当如何而黄潜善汪伯彦顔岐顾以乳妪护赤子之术待陛下曰上皇之子殆将三十人今所存惟圣体不可不自重爱也曾不知太祖勤劳取天下列圣兢业嗣守不敢坠失今也宗庙为草莾堙之陵阙为畚锸惊之堂堂中华戎马生之赫赫帝图盗贼营之然则潜善伯彦所以误陛下陷陵庙蹙土宇丧生灵者又岂燕昭越践汉光武之比乎本初嗣服既不为迎二帝之策因循远狩又不为守中国之谋以至于今德义不孚而号令不行刑罚不威而爵赏不劝廵幸所至民以淮甸为戒驻跸所在人以敌至为忧东南之州郡几何翠华之省方无已若不更辙以救垂亡则陛下永负孝弟之愆常有父兄之责人心已去天命难恃虽欲羁栖山海跋履崎岖臣恐非所以为自全之计也为今之策?陛下一切反前失而已则必下诏曰继绍大统出於臣庶之谄而不悟其非廵守东南出於侥幸之心而不虞其祻经涉变故仅免危亡盖上天警戒於眇躬俾大宋不失于旧物金人以遐远之裔扰乱中华日寻干戈扶立僭伪以强陵弱俾臣作君朕义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然後选将训兵戎衣临阵按行淮甸上及荆襄收其豪英誓以战伐天下忠义之士必云合而景从天下武勇之夫必响应而飇起国用不足於此不患无财甲马不强於此不患无备有道多助孰不顺之秦陇虽遥骁骑壮士即可坐致齐鲁虽失饶财厚货必自竭输陛下凡所欲为孰不如志其为利害岂与退保吴越日就灭亡同年而语哉臣不自量每切愤叹既未能被坚执锐先啓戎行而服业简编讨论古昔固当忘其昧陋少赞经纶辄为陛下画中兴之策莫大於罢和议盖和之所以可讲者两地用兵势力相敌利害相当故也非强弱盛衰不相侔所能成也而其议则出於耿南仲何也渊圣皇帝在东宫当宣和季年王黼欲摇动者屡矣南仲为东宫官计无所出则归依右丞李邦彦邦彦其时方被宠眷又隂为他日之计每因王黼谗譛颇曾解纷亦缘上皇仁慈本无移易太子之意也既而渊圣嗣极逓迁前朝大臣而邦彦为次相金人遽至城下邦彦谐谑小人乌知远虑遂献和议而南仲以宫傅之重方奉椒房出奔闻六飞坚守至陈留而返自愧其失因附邦彦而沮种师道击敌之谋於是覆邦之患滋蔓而起分朋植党必欲自胜主战伐者李纲种师道两人而已几会一去国论纷然中制河东之师必使陷没以伸和议之必信二帝远去宗族尽徙中原涂炭至今益甚者本缘南仲主持邦彦以报私恩不为国虑之所致其朋徒附合狠忮胶结宁误赵氏不负耿门之所为也使其可和则渊圣执德不坚驯致祻败而陛下卑辞厚礼避地称臣无所不用其极乞和之使接武於道宜其少缓师矣何乃累年而尚无效耶自古中国盛强如汉武帝唐太宗其得志四方必并吞扫灭以示广大侮亡取乱极其兵力而後已中国礼义所自出也恃强陵弱犹且如此今乃以廉退慈仁君子长者之事望於反常悖道之叛臣与剽悍之敌有是理哉若以为强弱之势絶不相侔纵使向前万不能抗则自古徒步奋臂无尺寸之地而争帝王之图者彼何人哉伏望陛下明照利害之原罢絶和议刻意讲武以使命之币为养兵之费此乃晋惠公征缮立圉之策汉高迎太公吕后之谋断而行之坚确不变庶几敌人知我有含怒必鬬之志沙漠之驾或有还期不然则今僻处东南万事不竞纳赂则孰富于京室纳质则孰重於二帝饰子女则孰多于中原之佳丽遣大臣则孰加于异意之宰辅深思远虑反复计之所谓乞和必无可成之理昔北兵至澶州王钦若陈尧佐请幸吴蜀惟寇准劝亲征及成功之後钦若等羞恨无以藉口则撼真宗曰当是时寇准亦岂有好计但是热血相沃譬如博钱以陛下为孤注耳使人君不明则钦若之言为爱君而寇准之功为幸胜今之议和者其情状一一出於此苟能息絶其议陛下不藉之以塞民望大臣不藉之以寛已责则必为善後之图矣夫事有缓急治有先後既?议讲武则其余庶常有日力不暇给者当置行台以区处之今典章文物一切扫地百司庶府殆为虚设其必不可阙者惟吏部户部为急诚使江淮两浙湖北并依八路法慎择监司而付之则吏部铨事亦复减省不过置侍郎一员郎官两员胥吏三十人则所谓磨勘封叙奏荐常程之事可按而举矣户部所以治天下财赋也今四方供贡久不入于王府往往为州郡以军兴便宜截用经常一坏未易复理窃观行在支费每月无虑八十万惟以榷货塩利为无穷之源耳故臣谓宜置行台或建康或南昌或江陵审择一处以安太后六宫百司以耆哲谙练大臣緫台谨守成法从事郎吏而下不轻移易量留兵将为营卫命户部计费调度以给之其虚名无寔徒费国用之所一切省罢陛下奉庙社之主提兵按行广治军旅周旋彼此不为?居惟是侍从臣僚帅臣监司要害守牧则当加意以时进退其贤不肖功罪之着明者而馈饷之权自宜专责宰相而选委发运以佐行于下如汉委萧何以关中唐委刘晏以东南经制得人加以岁月量入为出何患无财所谓宰相之任代天理物扶颠持危其责甚重非特早朝晚见坐政事堂弊弊然於文具无益之末移那阙次以处亲旧济其私欲而已也古之人君临政愿治必委任宰相岂徒体貌崇重一听其所为亦必深相提策务为明白计日累月以考功绪陛下视今日国势孰愈於前日乎此在宸心所自鉴照臣未敢深论也夫大乱之後风俗靡然躬率而丕变之者则在陛下务寔效去虚文夫治兵必精命将必贤政事必修誓戡大憝不为退计者乃孝弟之寔也遣使乞和广捐金币不耻卑辱冀幸万一者为孝弟之虚文也屈已致诚以来天下之士博访策略信而用之以期成功者乃求贤之实也未见贤若不克见既见则不能由之或因苟贱求进之人遂乃例轻天下之士姑为礼貌外示美名者为求贤之虚文也听受忠鲠不惮拂逆非止面从必将心改苟利於国即日行之者乃纳谏之寔也和顔称善泛受其说合意则喜之不合则置之官爵所加人不以劝或内恶其切直而用他事迁徙其人者为纳谏之虚文也将帅之材智必能谋勇必能战仁必能守忠必不欺得是人而任之然後待以恩御以威结以诚信有功必赏有罪必刑者乃任将之寔也庸奴下材本无智勇见敌辄溃无异於贼与之亲厚等威不立赐予过度官职逾涯将以收其心适足致其慢听其妄诞张大之语望其朴实用命之功者为任将之虚文也简汰其疲老病弱升择其壮健骁勇分屯在所置营房以安其家室聚粟帛以足其衣食选衆所畏信者以董其部伍申明阶级之制以变其骄恣悍悖之习大抵如周显德年中世宗命我太祖之意然後被之以精甲付之以利器进战获首虏则厚赏死则恤其妻孥退溃则诛其身降敌则戮其族令在必行分毫不贷者乃治军之实也无所别择一切安养姑息之惟恐一夫变色不悦幸无事则曰大幸矣教习击刺有如聚戏金鼓之节旗帜队伍皆习敌人之所为纪律荡然虽其将帅不敢自保者为治军之虚文也慎选部刺史二千石必求明惠忠智之人使久於其官惩革弊政痛刈奸赃以除民害虽军旅骚动盗贼未平必使寛恤之政寔被於民固结百姓将离之心勿致溃叛乃爱民之实也诏音出於上虐吏沮於下诳以出力自保则调发其丁夫诱以犒设赡军则厚裒其钱谷弓材弩料竹箭皮革凡干涉军须之具日日征求物物取办因缘奸弊民已不堪乃复蠲其税租载之赦令寔不能免苟以欺之者为爱民之虚文也若夫保宗庙保陵寝保土地保人民以此六寔者行乎其间则为天子之实也陵庙荒圮土宇日蹙衣冠黔首为肉为血以此六虚者行乎其间陛下戴黄屋建幄殿质明辇出房雉尾金炉夹侍两陛仗马卫兵俨分仪式赞者引百官以次入奉起居既退宰相大臣卑卑而前搢笏出奏司辰唱辰正则驾入而仗出矣以此度日而国势益卑彼敌人者昼夜厉兵跨河越岱电扫中土遂有吞吸江湖蹂躏衡霍之意吾方挟持虚器茫茫然未知所之此则为天子之虚文也伏望陛下留意寔效勿爱虚文於此七者奋发慷慨而力图之今宿卫单弱国威销挫臣尝言乞早勾发京师卫士赴行在又降等仗於两浙福建江东西湖南北四川二广抽拣禁军贡发充御营正兵增厚其月廪精加训閲陛下自将之天子之军既强则中国之变自弭昔汉高祖尝大败于成臯矣与数骑渡河入张耳韩信军夺其印易置诸将军遂复振此特御将之大权虽知如韩信且莫能测宜其取秦灭项甚易陛下今欲於刘韩张岳四人之兵有所移易废置臣知其不能矣权既偏重柄既倒持彼必谓陛下不能一日而舍之夷踞桀骜日以滋起陛下以孤立之身寄於其上安能使此四人者常无怨怒相激而不为变乎苖刘之乱率尔而作者坐此故也汉献帝时主柄下移不能自立李傕郭汜以偏裨小将互刼乘舆至以?牛之骨与帝进馔万乘人主为叛臣所质此既往之监也臣谓今日见在兵必不可用既未有以大更易之莫若先集天下劲兵以强御营之势然後可以弹压悍将骄兵悍将骄兵既不敢妄动就纪律则四方横溃之军及羣起不逞之盗必自帖息犹有披猖不轨者遣偏师以鋭卒往禽灭之遂罢招安策况陛下以雪耻复雠为已任仗大义而行天下顽凶不义之徒固将敛衽倒戈而听驱使之命矣汉光武为铜马帝者用此道也东南之禁卒既起则又命福建团结枪仗手建汀南劔邵武四郡精选万人各择其土豪使部督之各屯本处以俟兴发命两浙募水手并选发诸州撩湖扞海等兵尽付水军教习战舰命江东西湖南北募弓手以在官闲田给养之人得一顷正税之外其余科须一切与免命广西及辰沅鼎靖於见数峒丁中寔科有技能壮勇者不取虚数分番践更屯戍襄汉为山林谿谷之援以京西淮南荒废无主之地为屯田招集两河山东及本路流徙之人略依古法均节之择强武者训习使且耕且战文武臣中有明习营屯之事肯承任者因以任之凡此六条虽非讲武必为之急亦不可不为之助陛下试使执政大臣委弃簿书细故勿设他说以相论疑日夜图回择人而为之必见绩状於是时而兵不强敌不畏盗不息然後可以归之天命无所复为矣不然是自弃也陛下内有自弃之心而欲于目前三四庸将数万溃卒中求为久安三尺童子亦知其不能矣或者必曰军旅之兴民最受弊今若如前所陈恐未能有损於强敌而先已自残其民矣则臣应之曰自敌入寇已来国家岁岁以和好自处未尝敢以兵刃北向凡以爱民恐劳之也然大河以南连亘数十州之地城覆民屠不可胜计岂用兵之罪耶设有一城一邑能率励兵民誓以死战一郡不克一郡继之不犹愈於束手屈膝毙於白梃之下哉惟在任将相使处置合宜则虽使民以死尚且不怨况欲用兵以保卫赤子乎汉光武既灭新莽之後东征西战尚十余年而後天下大?当时岂无劳民费财之事所计者大则有所不暇恤頋能于军旅扰攘之中常有爱惜生灵之意故天助而人归之苟坐视四海流血而避用兵之劳费则是舜不当征苗啓不当讨扈高宗不当伐鬼方宣王不当伐玁狁以噎废食非通时务经国之远猷也自古图王霸之业者必?根本之地而固守之而非建都之谓也陛下家世都汴舍汴都焉今欲用关中而制山东则力未能至按南渡六朝之遗迹则舍建康不可虽然欲谋进取则非坚坐不动之所能必观进取形势之便用之而图成臣窃谓惟荆襄为胜春秋之世楚尝以是抗衡上国窥周问鼎三国割据曹操闻孙权以荆州假刘俻则失箸而骇六朝建立虽南北之形已判亦必增重上流庾亮欲经略中原则先分戍汉沔宋太祖欲伐魏则先广襄阳资力故晋何充谓荆楚国之西门地带赵蜀得人则中原可?失人则社稷可忧今湖北接京西虽无大险然方城为城汉水为池管仲之所不敢轻盖地近中州上下不过千里其要害易守非如淮泗汗漫平原按衍四通五达易入而难?也曹操用兵彷佛孙吴而赤壁败亡几於不救则难易之势可见矣诚能屯唐邓襄汉之田以养新兵出广西武陵峒丁并施黔獠军筑坚垒列守汉上阻以水军经以正军纬以弓手民军牵制江黄呼吸庐夀则进取之基立然後陕西声气血脉通达而骑卒可至川广之富皆犹外府易以拱挹其比於漂泊大江之南栖伏东海之滨险易利害相去远矣建康固是六朝旧都甘守偏隅迁延国祚亦何不可臣独以为不可焉盖为陛下之责与晋元帝不同故也西晋为刘聦吞并无复能立怀愍两君皆以弑殒故元帝自琅邪王又凭王敦专制淮南十年之威起而缵祚然传世十帝享国百年强臣内叛勍敌外迫其得仅存犹缀旒耳当时非无谋臣猛将提重兵出入终不能复取中原者非独天运亦势使然也今陛下之父兄在敌中固无恙然居穹庐毳帐之中其衣服饮食居处动静岂得比中国民庶中人之奉哉其闻陛下嗣登宝位也必日夕南望曰吾有子弟为中国帝王吾之归庶有日乎痛惟愁荒屈辱之中发此念为此言于今三年日迫日切而献谋者方欲导陛下南狩日远日忘遂无复国之心别求建都之所此臣所深不喻也今河北河东之民知朝廷不复頋思已甘心左衽山东京西淮甸之民犹冀陛下未忍遽弃若更迟延岁月无以及之则怨恨陛下而为敌国者所至皆然亦何必金人邪於此而欲建都非特不可亦必不能矣故臣愿陛下先命吕颐浩杜充分部诸将过江广斥候治盗贼自以精兵二三万为舆卫於稳密州郡速置营屋以安存其所谓老小者陛下提此兵渡江而北缓辔而上遗使廵问父老抚绥挺刃之余民至於荆襄规模措置为根本之地犹汉高之於关中光武之於河内虽廵历往来征伐四出而所固守必争而勿失者以荆襄为重陛下方富于春秋非如昔人白首举事觊万一之成者诚能坚忍耸厉坐薪尝胆悠久为之而不能济则书传所载周宣王汉光武之事皆为妄言以欺後世无足信矣陛下聪明洞照必不谓然也上世帝王为治之道惇睦宗族强本弱枝所以巩固基局绍延佑命故三代有天下皆传数十世而周又特为长久盖以大建宗室以自藩屏故也原其用心盖以天下为公而不以为私初非如後世以智力把持之褊心多忌虽有骨肉懿亲盻盻然不借以尺寸之权而恐其伺便轧已亡秦是已汉以为鉴遂大封同姓非刘氏不王及其久也光武刘备皆以宗室倡义而起於灭絶之後夫汉高固欲为久远无穷之虑非为其一身也以谓不如是不足以大庇子孙万世血食然则封建宗室者乃固守天下之要术也今陛下之族北去者衆矣所幸免亦几何而黄潜善郑谷小人之见本无远识谓陛下以支子入继又不缘传付之命国步未夷恐肺腑之间不无非望之冀考其行事必曾进言恫疑虚喝以恐动宸心故自南都以至维扬诛窜之刑疑忌之意相寻继见虽其罪戾或自贻戚然亦恐未必尽出於治亲齐家之美意审如是欲以保国而延历难矣今宜同姓中不间亲踈选择贤材布之内外广加任使其望实杰然出衆者陛下宜留之宿卫夹辅王室其有克敌戡难之功者宜渐为茅土之制星罗而棊列以慰祖宗在天之灵以续国家如綫之绪使敌人知赵氏之居中国者尚如此其衆既失而得复者非独陛下一人而已则其扑炎火之横心立异姓之逆谋庶其少息乎夫创业垂统之君必立纲纪以遗子孙继世承序之君必守纲纪以法祖宗纲纪存则存纲纪亡则亡所繋如此夫一君子进衆小人未必退一小人进则衆君子必退矣势不两立而於君子为难盖其道固如此仁宗皇帝在位最久得君子最多小人亦时见用然罪着则斥之君子亦或见废然忠显则收之故其成当世之功贻後人之辅者皆君子也至王安石则不然斥絶君子一去而不还崇信小人一任而不改故其败当时之政为後世之害者皆小人也仁宗皇帝所养之君子既久且远日以消亡矣安石所教之小人方新而近其蕃息未艾也所以误国破家至毒至烈不知已时然则陛下欲求君子而用之而不爱爵禄以待其人岂非甚不易得者乎君子未得而已试无堪败事显着之小人稍稍类聚其未至则召之惟恐其不来其既至则用之惟恐其不速混然杂进其党必集所谓悔过用贤之意与陛下反正之初絶不侔矣陛下土地金帛能有几何岂堪此辈大言轻舍尽输之敌人耶将以汲引豪杰延致英雄而标的如此是犹却行而求前北辕而适越尔夫以贤治不肖此治平以前陛下之家法以不肖治贤此熙宁已後陛下之家戒矧当今日否塞之气充牣於中原隂长之滋勃兴於敌国非得希世异材上下内外迭任交用泰何由复而否何由倾乎此纲纪国家之一事也右文左武者有国不易之道汉高祖用韩信彭越不以加於萧曹光武用贾复耿弇不以加於邓禹唐太宗用李靖李积不以加于房杜蜀先主用关羽张飞不以加於诸葛孔明非独其礼文等降不同其诚心所以待遇之亦异今儒学衰息未有巨贤硕德屹乎朝廷以收运筹指踪之功陛下所深恃以为心膂爪牙者惟三四庸将耳夫此数人者以近时论之曾不足以当种师道之厮役况望古昔名将乎而偃蹇庞然当负重寄使平寇盗尚或未能岂敢冀其向敌人发一矢也自愧无以塞责则大言诡论以上欺睿听慢辞倨礼以下视朝士谓今日祻乱皆文臣所致耳敌人方强不可与争锋必以退避自保乘时而动又不钤勒其衆动则溃溃则盗盗则招招则官反复循环无有穷已其为国家之害岂文臣所敢望哉窃闻陛下推心抚之失于太厚出入内禁不以时节小人不知义理习於所熟以谓君臣上下犹朋辈然恃凭威灵无有纪极宠而不骄骄而能降降而不憾憾而能眕者鲜矣臣愿陛下委大臣以腹心待近臣以礼貌常使南衙朝士气势重於此徒天下抱才自爱之人必愿立於左右缓急之际必有能为陛下竭忠尽节不愧古人者矣与樊哙为伍韩信犹羞之况儒士乎臣参奉内朝班缀之後欲求近臣如汲黯之流气折淮南尚未多得羸躯弊舆惴惴然於长戟犬马之中卒伍贱人皆得以恶声谁何之不敢正色忤视少拂其势从臣如此况其下者乎唐制监察御史秩七品衣緑至卑也然衔命出使则节度使具櫜鞬郊迎本朝沿此意郎官出使则序位在转运使之上凡此盖欲尊重天朝习民于上下之分也故事宰相坐待漏院三衙管军於帘外倒仗声喏而过吕夷简为相日有管军忽遇於殿廊年老皇遽不及降阶而揖非有悖戾之罪也夷简上表求去以为轻及朝廷其人以此废斥盖分守之严如此今见其分庭抗礼矣推此类非一日长不已陛下不为之别异表着是自削堂陛无复等威亦将何所不至哉此纲纪国家之二事也治天下者必取笃实躬行之士而舍浮华轻薄之人所以美教化善风俗本朝自熙宁以前皆守此道至王安石以佛老之似乱周孔之实絶灭史学倡说虚无以同天下之习其习既同于今五十年士以空言相高而不适于实用以行事为粗迹曰不足道也其或蹈规矩守廉隅稍异於衆则羣嘲而族笑之以为异类纷纷肆行以至败国二帝屈辱羿莽擅朝以谓是适然耳伏节死难者不过一二人此浮华轻薄之为害也夫欲变风移俗惟系上所好恶韩琦富弼在朝文武两班升朝官以上即不许自陈磨勘皆听检举所以养劝廉耻恢张四维故当时人知自重风俗忠厚至今乃有身为从臣而自陈磨勘乞覃恩转官不以为耻者矣推而上之见利必忘义贪得必患失遗其亲後其君背叛篡夺便可驯致此明君之所甚畏而深戒者也今万化之原本於陛下苟力行孝弟则天下忠顺者来矣好贤远佞则天下名节者出矣赏清白则贪污者屏矣崇行义则奔竞者息矣旌能实则谬诞者惩矣贵忠厚则残刻者远矣为反此道则颓波日漫必至於糜烂而後已至於文辞之丽言语之工倒置是非移易黑白诚不宜任用以为浮薄之劝也靖康二年着作郎顔博文佞谀张邦昌则曰非汤武之干戈同尧舜之禅让及为邦昌作请罪表则曰仲尼从佛肸之召本为兴周纪信乘汉王之车固将诳楚博文近世所谓能文之士也其操术反覆如此故廉耻道消四维大坏则社稷随之陛下何利焉此纲纪国家之三事也法度者所以治天下之具号令者所以行法度之几而信义者所以出号令之实也孔子曰自古皆有死民无信不立圣人重信至於易死疑若太过鄙夫陋儒以智诈谲诡为术者必忽此言然真宗澶州与契丹结盟契丹守之百有二十年不敢先动宣和宰相王黼一旦败盟举兵结远夷伐与国取景德誓书还之天章阁天地鬼神所临重誓自我背之遂使敌人得以藉口夫金人何憾於我哉皆契丹惎之假手借兵报灭国之怨耳失信之祸乃至於此孔子之言良不为过而近日以来朝廷失信於民尤甚臣不能徧举其目但如所谓前降指挥更不施行如所谓已差下人别与差遣此等奏语必日闻於冕旒之侧矣陛下何惜不勅大臣俾审熟思虑而直为此反汗之失以欺骇四方之听乎今外州郡专制不禀朝命者渐多有之所恃以指麾役使惟在号令出之不审则轻守之不固则疑轻而且疑则制命之权不在陛下矣承受既数奉行实难不曰略与应破指麾则谓不晚必又更改近在朝廷尚有此风远而四方从可知矣陛下纵有真贤实能付之民社仁政惠泽播之黔黎以是之故何繇责其功效百姓虽愚然习於知见必谓朝廷之令率皆诳我是心一?奸雄得以诱之矣此纲纪国家之四事也郡守县令者亲民之官监司者统临州县之长天下之治起於一县县治则州治州无不治则天下治矣明主必慎择居此之人既得其人必久任之以考功罪之实而施赏罚焉近日以来朝廷移易郡守监司无月无之殆不可胜纪东南路分不过十数何为纷纷如此陛下宜察其故矣谓其不才而罢之耶则曷若考慎於未命之前也頋恐未必然特出於用事者之私意耳民力已困财用已竭溃兵剧贼方洋乎其间戎务军须交制乎其上朝廷忧劳叹息而未能救尚忍不为择忠信之长慈惠之师以抚绥之乎臣愿深诏大臣自今以往於郡守监司县令断以三年为任非有大过勿轻移改县令不许辄从奏辟去官其有贪污为民害者举祖宗法痛惩治之仍许内外侍从官举所知堪为令者岁一人後不如举贬秩示诫留意此事庶几斯民於鼎沸之中有苏息之望又今吏部无阙以待入官之人士无所得禄一切苟且求权摄以度日见居官者不能胜任逆避患害则求差檄干办之名苟营俸粟无复宿业之志欲事治而民安难矣今欲乞专委诸路帅臣转运提刑不以远近共限一季申发部内见任及阙官已授未到职位姓名参三司之实付吏部为案抵以行差注诸有以便宜从事辟置官属者必用曾任令録以上无过犯人其奏补出官及曾以不职无治状罢者不听奏举奏补人必依旧法试铨无铨则於逐路运司岁一试之仍增时议策问各一首精其选少其数中格则出官以絶请求贿赂冗食之弊肃清仕路政在得人此纲纪国家之五事也臣禀赋凡下无大过人然夙夜思之又考之往古揆之公论所得如此於当世之务虽未能尽亦可见其大槩矣惟陛下动心加虑反覆而求之隆寛降意开纳而听之万一可行则至诚恻怛奋乾之健而速图之日月逝矣岁不我与以为今日难于前日安知後日不又难於今日乎往日虽不可复追不当谓无可为者而遂已也天?胜人大福不再深可忧惧今年之春震雷大雪白虹贯日中有黑子钱塘之变实先垂象恭以上天之仁眷頋陛下恳恳至厚所以申命用休者不啻再矣陛下出於屯难侧身怨艾亲近书史引对多士减彻玩好躬亲庶政亦非复维扬之比臣民共知不可诬也然任至重者力必强责至大者忧必深天下万姓以二帝之故所望於陛下者非止如是而已廼闰月金犯大火芒怒赫然九月朔旦日有食之车驾复有思患预防之行明堂遂虚阳德大弱钱塘受辱之地岂可再枉六飞县名柏人汉祖不宿若趋会稽幸三衢则地形穷僻扈卫益劳贡赋不通财用益窘道路艰阻朝觐益稀邮置迂深命令益隔人知陛下无复兴之志威权日削无可瞻望投戈四逸孰能止之惟有臣区区之言理明事顺思迎父兄誓报讐耻奋志强厉有进无退庶?以感发军情率先将佐於危絶之中求生存之道此非怯懦畏避之所能济也不然而姑恃天命之不庸释是犹不耕于田枵腹以待嘉谷之旅生不绩于麻露肌以待野蚕之成茧事理之必无者矣又惟斯民戴宋无二者徒以祖宗德泽深厚人未忍忘虽甚涂炭犹未瓦解虽甚怨怒犹未反叛然以比来廵行所过观之傍道里县之民一切空尽以避兵卒其甚者田畴荒莱室庐破毁生聚不保满目萧条殊非来苏望幸之美传示四方何以彰德顷在建康已获金人之觇者以此知敌人虽负十全之势而限以长江不敢轻渡然屯驻山东闻有数路并入之谋陛下不深委将相早为防遏但欲深寻幽远则回頋州郡复为虚邑必曰君王尚且畏避何以责我守城民心覩此安能久忍而无变乱若不望风稽拜以事敌人必将推贤择能以自保治陈胜吴广因民不忍而刘项乘之秦遂灭亡者盖本於此古人称中兴之治者曰拨乱世反之正秦不正而甚乱汉高祖反之正而兴焉王莽不正而甚乱光武反之正而兴焉隋不正而甚乱唐太宗反之正而兴焉唐末五代不正而甚乱我太祖皇帝反之正而兴焉反之正者反易其道究其败亡之由尽更而去之犹反覆手之易也今之乱亦云甚矣其反正而兴之在陛下其遂陵迟不振亦在陛下金人虽强其衰弱可待特恐中国豪杰因之而起反吾之乱兴彼之治则陛下之大事去矣天下记之野史书之善恶荣辱垂之方来後人观之亦犹今之视昔夫汤以七十里而有天下楚以七千里而为讐人役今金人之强未如秦其得罪於中国无人不怨则有甚於始皇之於六国也东南形势控带江山兼有吴楚之地坤维岭海提封自如非如汤以七十里而起也而乞怜偷生之势乃甚於楚之为秦役此臣所以日夜愤懑为陛下痛惜而伤大臣之过计也昔宗泽留守京师一老从官耳犹能致诚鼓动羣贼北连怀卫之民誓与同迎二帝皆相听许尅期密应者无虑数十万人不幸为黄潜善所恶百方沮抑愤悒而死其志不就羣臣亦无敢以泽所谋逹于宸听者以此知人心未厌二帝之德何况陛下身为子弟责孰加焉诚欲北向而有为臣将见锄耰惨於长铩奋臂威於甲兵举四海惟陛下之用决不为失策惟在陛下断与不断为与不为耳五路事宜张浚已行措置今能使淮南荆襄肘臂相应山东合从则敌人所守者数千里之地兵分势离批亢捣虚攻其不备多方以误之不厌不退以十年为期陛下必能扫除妖氛一清天步修上京之庙貌拜巩雒之神臯远迓父兄归安凤阙再新仪物永固皇图陛下於时忧责方已巍然南面称宋中兴永永万年欣怀无斁其与惕息遁藏蹈尾负耻有如今日岂不天地相絶哉臣本踈外之踪无所知名误蒙眷求擢侍左右頋睐之温宠遇之荣多士流传以为口实重惟职司记注掌书言动丧乱已来典籍废缺官业不举素餐是愧况覩寇讐未殄盗贼凭陵銮辂傍徨民无死所臣於此曰得近清光有知不言有言不尽苟非畏祸即是欺君震惧于衷不能自己戆愚抵冒理合诛夷寛仁如天恃以无恐傥或其言可采有补大猷尺寸之功垂名竹帛是古人之所荣微臣之至愿也干渎威严臣无任陨越俟罪之至

时议遣使入云中寅为中书舍人上疏曰臣窃闻遣使臣入云中已有?议臣愚陋蒙陛下擢寘从班职在献纳虽小事失当犹合上闻况遣使体大纵使初不预议苟心有所未安岂敢缄默辄形论奏伏望陛下留神省察昔孔子作春秋以示万世人君南面之术无不?载而其大要则在父子君臣之义而已鲁桓公为齐所杀鲁之臣子於齐有不共戴天之讐而庄公者乃桓公之子也非特不能为父雪耻又与齐通好元年为齐主王姬四年及齐狩于禚五年会齐同伐卫八年及齐同围成九年及齐盟于蔇是年为齐纳子纠仲尼恶之?书於策以着其释怨通和之罪鲁庄惟忘父子君臣之义也鲁之臣子则而象之故公子牙弑械成于前庆父无君动於後卜齮圉人荦之刃交发於党氏武闱之间鲁之宗祀不絶如綫此释怨通和之效也岂非为後世之永鉴乎女真者惊动陵寝戕毁宗庙刼质二帝涂炭祖宗之民乃陛下之讐也顷者误国之臣自知其才术不?以戡?祸乱而又贪慕富贵是故譸张为幻遣使求和以苟岁月九年于此其效如何彼之一身叨窃爵位而去曾何?道而於陛下圣德国家大计则亏丧多矣所幸陛下勇智日跻灼然独见於邪言久惑之後奉将天讨罪状豫贼再安国步渐图恢复天下忠臣义士闻风兴起各思自効以佐丕烈譬如人行万里登车出门又如支吾夏屋初正基柱存亡治乱实系此时今乃无故蹈庸臣之辙践阽国之址犯孔子之戒循鲁庄之事忘复讐之义陈自辱之乱臣窃为陛下不取也或谓不若是少有贬屈其如二帝何臣应之曰自建炎丁未以至甲寅所为卑辞厚礼以问安迎请为名而遣使者不知几人矣知二帝所在者谁欤见二帝之面者谁欤闻二帝之言者谁欤得女真之要领者谁欤因讲和而能息敌兵者谁欤臣但见丙午而後通和之使归未息肩而黄河长淮大江相次失险矣臣但闻去年冬使者还言远人帖服国势奠安形于奏章传播远近曾未数月而刘豫之衆称兵犯顺矣女真者知中国所重在二帝知中国所恨在刼质知中国所畏在用兵则常示欲和之端增吾所重平吾所恨匿吾所畏而中国坐受此饵既久而後悟也天下其谓自是改图必矣何为复出此谬计耶苟曰姑为是尔则岂有修书称臣厚费金币而成就一姑为之事也苟曰以二帝之故不得不然则前效可考矣况岁月益久敌情益閟必无可通之理也臣尝思之陛下与女真絶则臣下无所得而人主为义举若通和则利归臣下而人主受其恶故凡愿奉使通和者皆身谋非国计也陛下何不据孔子之论而决此策乎自王安石废黜春秋天下学士不知尊尚一旦乱臣贼子接迹乎四海幸遇陛下笃信此书孔子之志将伸於今日便当考笔削之意断当今之事只行一二大者陛下美名辉映千古矣当今之事莫大於敌国之怨也欲舒此怨必雪此讐则用此之人而不用讲和之臣行此之政而不修讲和之事使士大夫三军百姓皆知女真为不共戴天之讐人人有致死於女真之志百无一还之心然後二圣之怨有可平之日陛下为人子之职举臣等驽下伸眉吐气食息世间亦预荣矣苟为不然以中国万乘之君而称臣於金人则宰相而下皆其陪臣也借使女真欣然讲解以一将军将数万衆驻兵泗水之上愿与陛下面相结约?盟而退不知陛下何以待之则又欲变置吾之大臣分部吾之兵将割我之地土而取其租税有一於此其能从之乎从之则无以立国不从则隳败和好将何据而可臣实戆昧思之不通是以略具古义浼渎聦听惟陛下诚加采择或合圣意即以世讐当复无可通之义明降指挥寝罢奉使之命刻印销印俄顷之间初无害日月之明适?以彰陛下好谋能听之美免累圣德误国大计臣不胜区区纳忠之至

寅又奏曰臣窃闻宰相张浚有论使事为兵家机权与臣所论事理不同今何藓遂行不可救止臣待罪侍从初有所陈已荷圣知今浚以辅国谋臣陛下之所改顔而礼貌之者也势难以臣故以沮其议臣不当力论取胜徒成纷纷然臣再三思虑终未晓浚之说须至剖析闻於聦听望陛下留神省览姑且志之圣怀俟他日验臣所计与浚孰中孰否则使事之利害决矣今则未敢求直也金人緫师二十余年破大辽弱我宋虽无远略亦精於用兵其所行事尽诡诈也今我之虚寔彼岂不知尚须卑辞执谦然後足以骄其心示弱屈服然後足以平其怒乎此遣使之无益一也庚戍後不遣使敌兵亦不来及癸丑遣使则鈎引敌使入国熟视而去曾不旋踵而淮南之警奏至矣此遣使之无益二也前我所遣四辈皆朝廷之选待从之臣闻其入敌境昼夜驱递略无礼节及见彼主坐受欺绐怱怱而归未尝得其要领也而况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官职弼方以中国未能用兵徒赖使人口舌下敌为莫大之耻终不肯受其识度如此乃可办国今奉使者首先论其私事祈求恩泽一一足意而後行所虑卑近与市井之人无异尚能明目张胆不辱君命乎此遣使之无益四也万一金人临以兵威肆其恐胁使人必不能就死则反以我之情告之是自败也死生之际唯烈士不惧曾谓何藓而能之乎此遣使之无益五也金人之所大欲者谁不知之既有灭宋之心正使刘豫明日就亡今日亦必赴救而况豫贼祈哀乞援秋高草熟来寇何疑此不待窥觇自可坐照於一堂之上也此遣使之无益六也今淮以北刘豫自以为其封疆矣河之北金人自以为其土宇矣使者之行岂能乘云驭风径至敌境哉必渡清河之阻经浊河之限然後能至也去冬下诏罪状刘豫明其为贼今豫肯宾吾使人达之於金哉臣恐戎伐凡伯则有之矣此遣使之无益七也今我与金之势如两家有没世之怨一弱一强强者侵陵不休弱者必固其门墉严其戒?待时而动庶能有济乃欲命一仆夫陷以酒肉悦以金帛适足以重吾之弱增彼之强而已此遣使之无益八也自古兵强马衆玩武不戢而无自焚之变者此五胡英杰勒曜垂珪之所难也敌人好财贪色凶残不义特盗贼之靡耳非有保国永世兼并天下之术也度其劲兵壮者老老者死其犬马之齿日已长矣其谋臣志满意得沈酣乎子女玉帛之间不越数年必有祻败此易见也万一今冬党助豫贼昧於一来陛下申严将士据大江之险以御之彼再而衰三而竭必矣小小胜负兵家之常今未有兵交之形而遽自纳侮以示畏恐情见力屈当反为所乘非兵家形格势禁之法此遣使之无益九也夫和人之心迎合金人之意为身谋而已陛下寤寐贤才日昃不倦菲衣节食卑宫室陋器用以养战士固将为父兄摅覆载不同之愤雪沧溟不涤之耻也若坚用和策则谋臣解体义士丧气将帅偷安而卒伍泮散以为无复有输忠効智建立功名之日使和人自谓其说可用如此必有进为之渐以国与人取说金人大事去矣此遣使之无益十也独有一说使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今岁月益久敌必重閟惟惧我知之今以敌为父兄之讐絶不复通则名正而事顺他日或有异闻在我理直易为处置若通而不絶则敌握重柄归曲於我名寔俱丧非陛下之利也使或有知二帝所在一见慈顔宣达陛下孝思之念虽岁一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也臣闻善为国者必有一?不可易之计正其大义不侥幸以为之汉高祖出关得董公之谋以弑君讨项羽後虽屡败然项羽负不义之罪虽强必弱汉守其策不变终有天下然张良嶢关之举养虎之喻君子犹羞道之及刘先主诸葛武侯志在复汉目操为贼亦能三分鼎立魏延出奇欲速孔明不求近功君子以为真以天下自任者古之英雄规模注措大抵如此三国崛起曹氏先据利势蜀最後立岂以微弱之故卑下於操以苟存耶孟子曰君如彼何哉强为善而已今日大计只合明复讐之义用贤才修政事息民训兵以俟北向更无他策倘或未可惟是坚守若夫二三其德无一?之论必恐不能有为至於何藓之行非特无效决须取辱臣所见如此岂得以张浚有言而自抑也又况蒙被诏书曲加奨谕先以为荣今焉内愧所以致详尽义忘其喋喋心在报君非好辩也若夫军旅之事则未之学张浚以遣使为机权者臣所不谕不敢强为之说伏乞陛下幸赦之取进止

历代名臣奏议卷八十六








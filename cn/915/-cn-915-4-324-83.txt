◇琅邪王傅蔡朗碑

君讳朗，字伯明，盖苍颉之精胤，姬稷之末胄也。昔叔度文王之昭，建侯于蔡，以国氏焉。迄于平襄，周祚微缺，王室遂卑，齐、晋交争，强楚侵陵，昭侯徙于州来。公族分迁，氏家于圉，奕叶载德，常历宫尹，以逮于兹，君雅操明允，威励不猛，履孝悌之性，怀文艺之才，包洞典籍，刊摘沈秘，知机达要，通含神契，既讨三五之术，又采《二南》之业，以《鲁诗》教授，生徒云集，莫不自远并至。栖迟不易其志，簟食曲肱，不改其乐，心栖清虚之域，行在玉石之间。是以德行儒林，智周当代，四岳称名，帝曰余闻。元和（案下云永兴，此当是「建和」或「元嘉」之误）元年，徵拜博士，舒演奥秘，赞理阙文，所立卓尔，度蹑云纵。其选士也，抑顽错枉，进圣擢伟，极遗逸于九皋，扬明德于侧陋，拔茅以汇，幽滞用济，加以清敏广平，好是正直，规诲之策，日谏于庭，忠谠著烈，令闻流行。圣朝以藩国贵胄，先帝遗体，或以继绝袭位，正于阿保，未洽雅训，骄盈僭差，或蹈宪理，非弘直硕儒，莫能匡弼。察君审行修德，进退可度，迁河间中尉。琅邪王傅，乃从经术之方，示以谌之威，率礼莫违，其国用靖，虽安国之辅梁孝，仲舒之相江都，靡以加焉，勋绩既盛，帝简其功，将授上位，迁于紫宫。赋寿不永，遘此疾凶，年五十八，永兴六年夏卒，吗呼哀哉！凡百君子，咨痛罔极，殷怀伤悼，含涕流恻。如何昊天，丧我师则！爰勒斯铭，式昭其德。铭曰：

天纵明哲，於赫我君，含弘光大，玄览孔真。潜乐教思，韫玉衡门。云龙感应，养徒三千。珠藏外耀，鹤鸣闻天。若时徵庸，登祚王臣。综彼前疑，定此典文。参佐七德，俾相大藩，身没称显，永遗令勋，表行扬名，垂示后昆。（本集）


溪头行（地在宣城之水东，有溪头梅氏。）

我生三避寇，川陆穷跻攀。
临溪好亲旧，要我松壑间。
中夜呼亚旅，把炬来牵船。
入门杂涕笑，黾勉同饥餐。
衰稚相倚藉，十口栖半廛。
诸弟各星散，道阻看烽烟。
未知谁乐土，析处图偶全。
晨兴陟岸阜，顾望仍独还。
沙鸟自群飞，白云翳高原。
忧来难坐卧，俄顷数迁延。
始闻溃饶婺，倏骇蹂新安。
寓书问城市，翻畏消息传。
往者岁乙丙，寇盗如蜂屯。
尽室此依托，闻难还宵奔。
赤身卧岩坞，斜倚秋树根。
巉岏犯猛虎，叫啸闻哀猿。
回首三十载，旧泪重潺湲。



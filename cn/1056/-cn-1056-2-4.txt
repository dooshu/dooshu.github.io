游庙山赋并序


玄武山西有庙山，东有道君庙，盖幽人之别府也。长萝巨树，梢翳云日。王子御风而游，泠然而善，盖怀霄汉之举，而忘城阙之恋矣。思欲攀洪崖于烟道，邀羡门于天路。仙师不存，壮志徒尔。俄而泉石移景，秋阴方积，松柏群吟，悲声四起。背乡关者，无复向时之荣焉。呜乎！有其志，无其时，则知林泉有穷路之嗟，烟霞多后时之叹，不其悲乎？遂作赋曰：

陟彼山阿，积石峨峨。亭皋千里，伤如之何？启松崖之密荫，攀桂岊之崇柯，隔浮埃于地络，披颢气于天罗。尔其绿岩分径，苍岑对室，菌轩丹纠，蕙场翠密。俯泉石之清泠，临风飚之瑟䫻。仰绀台而携手，望玄都而容膝。

于是蹑霞冈于玉砌，步云岊于金坛。怀妙童与真女，想青螭及碧鸾。情恍恍而将逸，心回回而未安。见丹房之晚晦，忘紫洞之宵寒。既而雾昏千嶂，烟浮四野。恨流俗以情多，痛飞仙之术寡。驱逸思于方外，跼高情于天下。使蓬瀛可得而宅焉，何必怀于此都也？

乱曰：

已矣哉！吾谁欺？林壑逢地，烟霞失时。托宇宙兮无日，俟虬鸾兮未期。他乡山水，只令人悲。











郑以伟：

上饶郑相国邃于经术，第不谙吏事，票拟间用古字，往往失裁。宜兴时规之，终不解也，临票矜持，数四涂易。兼才之难如此。尝命改票，票佥例缴进，误毁之，被诘。先以礼部尚书协理詹事府。刻其诗文曰《艺苑张仲师》，喻短也。张仲师，长尺二寸，见《论衡》。嗣刻《山上山稿》，盖古诗「山上复有山，离合文出字」也。自为序又作隐语诗曰：「自笑此来怀口口，从前一误是山山。惟贪几度百姓眼，何补相联两月湾。」又刻《画壶集》。画壶者，小儿所吹，不按腔调。又刻《杜吟》。杜之为言，薄也。




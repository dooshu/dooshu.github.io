○对父在凶门判

〈乙父在丧，母立凶门。或告一家不合二门。乙诉云：虞而无主，以重当轻。〉

仁焉而终，智焉而死，九原凄怆，宁闻可作之期；千日荒凉，徒结有涯之恨。乙以悲深厚地，痛结终天，充穷於溢米之晨，荼毒於寝苫之日。青乌袭吉，已托万家之地；白鹤飞来，俄闻再奠之礼。所以表斯庐位，设彼铭旌，伫驯兽之见游，希祥禽之或至。言申陟屺之恋，再写循陔之悲既结叹於生灵，实无惭於死孝。或人言告，未可依凭哀敬之心，理在矜察，审慎之典，必藉平反。淫滥傥行，手足无措，既非月之无失，何如霜之可绳。








○戴铭金翠云松馆词

翠云松馆词，德清诸生戴铜士［铭金］作。其孙［望］游闽出以示余，剞劂尚有待也。菩萨蛮云：“春风廿四番番换。珠零粉碎无人院。有燕飞回。怕衔婪尾杯。初三兼下九。拜月盟星又。袅尽博山香。为谁空断肠。”喝火令云：“燕垒依梁稳，鱼环上锁迟。香残金鸭细於丝。几度墨纱窗幕，同泛却寒卮。密写芙蓉字，偷裁蛱蝶词。昵人风态费人思。记得胆瓶，爱插玉梅枝。记得小红初嫁，正题雪飞时。”雪後同人西塞探梅，寻张志和故居不得，归途分韵淡黄柳云：“携筇摄屐。待把清芬挹。廿里寻春行得得。踏遍疏林曲涧，残雪还留二分白。钓矶侧。樵青想曾立。倚修竹、袖罗碧。缅高风、重溯持竿客。一抹斜阳，峭寒如水，吹彻谁家玉笛。”寒食前夕听雨柳梢青云：“一穗灯摇。衾寒似水，帐掩轻绡。知否山厨，禁烟明日，泼火今朝。问谁唱出潇潇。听歌调、新翻六幺。溅绿沾红，杏花村店，杨柳河桥。”咏蝉齐天乐云：“黄梅欲出莺喉老。乱喧雨馀天气。古井槐疏，平堤柳密，满地绿阴如水。瑶琴漫理。正短咽长嘶，几丝摇曳。莫逞居高，回头须识有螳臂。绣床那时午倦，被惊回好梦，去鬓低坠。恨诉齐宫，愁啼汉苑，添了恼侬情味。秋风乍起。早一夜凉侵，薄罗衫被。寄语行人，问归期定未。”


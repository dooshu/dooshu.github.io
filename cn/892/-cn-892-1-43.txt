诗集卷四十三　古今体诗五十二首


庚辰岁人日作，时闻黄河已复北流，老臣旧数论此，今斯言乃验，二首


其一


老去仍栖隔海村，梦中时见作诗孙。天涯已惯逢人日，归路犹欣过鬼门。三策已应思贾让，孤忠终未赦虞翻。典衣剩买河源米，屈指薪作上元。





其二


不用长愁挂月村，槟榔生子竹生孙。自注：海南勒竹，每节生枝，如竹竿大，盖竹孙也。新巢语燕还窥研，旧雨来人不到门。春水芦根看鹤立，夕阳枫树见鸦翻。此生念念随泡影，莫认家山作本元。





庚辰岁正月十二日，天门冬酒熟，予自漉之，且漉且尝，遂以大醉，二首


其一


自拨床头一瓮云，幽人先已醉浓芬。天门冬熟新年喜，曲米春香并舍闻。自注：杜子美诗云：“闻道云安曲米春。”盖酒名也。菜圃渐疏花漠漠，竹扉斜掩雨纷纷。拥裘睡觉知何处，吹面东风散缬纹。





其二


载酒无人过子云，年年家酝有奇芬。醉乡杳杳谁同梦，睡息齁齁得自闻。口业向诗犹小小，眼花因酒尚纷纷。点灯更试淮南语，泛溢东风有縠纹。自注：《淮南子》云：东风至而酒泛溢。许慎注云：酒泛，清酒也。





追和戊寅岁上元


宾鸿社燕巧相违，白鹤峰头白板扉。石建方欣洗牏厕，姜庞不解叹蟏蝛。一龛京口嗟春梦，万炬钱塘忆夜归。合浦卖珠无复有，当年笑我泣牛衣。





和陶《杂诗》十一首


其一


斜日照孤隙，始知空有尘。微风动众窍，谁信我忘身。一笑问儿子，与汝定何亲。从我来海南，幽绝无四邻。耿耿如缺月，独与长庚晨。此道固应尔，不当怨尤人。





其二


故山不可到，飞梦隔五岭。真游有《黄庭》，闭目寓两景。室空无可照，火灭膏自冷。披衣起视夜，海阔河汉永。西窗半明月，散乱梧楸影。良辰不可系，逝水无留骋。我苗期后枯，持此一念静。





其三


真人有妙观，俗子多妄量。区区劝粒食，此岂知子房。我非徒跣相，终老怀未央。兔死缚淮阴，狗功指平阳。哀我亦可羞，世路皆羊肠。





其四


相如偶一官，嗤鄙蜀父老。不记犊鼻时，涤器混佣保。著书曾几何，渴肺灰土燥。琴台有遗魄，笑我归不早。作书遗故人，皎皎我怀抱。余生幸无愧，可与君平道。





其五


孟德黠老狐，奸言嗾鸿豫。哀哉丧乱世，枭鸾各腾翥。逝者知几人，文举独不去。天方斫汉室，岂计一郗虑。昆虫正相啮，乃比蔺相如。我知公所坐，大名难久住。细德方险微，岂有容公处。既往不可悔，庶为来者惧。





其六


博大古真人，老聃关尹喜。独立万物表，长生乃余事。稚川差可近，倘有接物意。我顷登罗浮，物色恐相值。徘徊朱明洞，沙水自清驶。满把菖蒲根，叹息复弃置。





其七


蓝乔近得道，常苦世褊迫。西游王屋山，不践长安陌。尔来宁复见，鸟道度太白。昔与吴远游，同藏一瓢窄。潮阳隔云海，岁晚倘见客。伐薪供养火，看作栖凤宅。





其八


南荣晚闻道，未肯化庚桑。陶顽铸强犷，枉费尘与糠。越子古成之，韩生教休粮。《参同》得灵钥，九锁启伯阳。鹅城见诸孙，贫苦我为伤。空余焦先室，不传元化方。遗像似李白，一奠临江觞。





其九


余龄难把玩，妙解寄笔端。常恐抱永叹，不及丘明迁。亲友复劝我，放心饯华颠。虚名非我有，至味知谁餐。思我无所思，安能观诸缘。已矣复何叹，旧说《易》两篇。





其十


申韩本自圣，陋古不复稽。巨君纵独欲，借经作岩崖。遂令青衿子，珠璧人人怀。凿齿井蛙耳，信谓天可弥。大道久分裂，破碎日愈离。我如终不言，谁悟角与羁。吾琴岂得已，昭氏有成亏。





其十一


我昔登朐山，出日观沧凉。欲济东海县，恨无石桥梁。今兹黎母国，何异于公卿。蠔浦既黏山，暑退亦飞霜。所欣非自惘，不怨道里长。





和陶《始作镇军参军经曲阿》


虞人非其招，欲往畏简书。穆生责醴酒，先见我不如。江左古弱国，强臣擅天衢。渊明堕诗酒，遂与功名疏。我生值良时，朱金义当纡。天命适如此，幸收废弃余。独有愧此翁，大名难久居。不思牺牛龟，兼取熊掌鱼。北郊有大赉，南冠解囚拘。眷言罗浮下，白鹤返故庐。





和陶《桃花源》


世传桃源事，多过其实。考渊明所记，止言先世避秦乱来此，则渔人所见，似是其子孙，非秦人不死者也。又云杀鸡作食，岂有仙而杀者乎？旧说南阳有菊花，水甘而芳，民居三十余家，饮其水皆寿，或至百二三十岁。蜀青城山老人村有见五世孙者，道极险远，生不识盐醯，而溪中多枸杞根，如龙蛇，饮其水故寿。近岁道稍通，渐能致五味，而寿亦益衰。桃源盖此比也欤？使武陵太守得而至焉，则已化为争夺之场久矣。尝意天壤间若此者甚众，不独桃源。予在颍州，梦至一官府，人物与俗间无异，而山川清远，有足乐者。顾视堂上，榜曰仇池。觉而念之，仇池，武都氐故地，杨难当所保，余何为居之？明日以问客，客有赵令畤德麟者曰：“公何问此，此乃福地，小有洞天之附庸也。杜子美盖云：‘万古仇池穴，潜通小有天。’”他日工部侍郎王钦臣仲至谓余曰：“吾尝奉使过仇池，有九十九泉，万山环之，可以避世，如桃源也。”

凡圣无异居，清浊共此世。心闲偶自见，念起忽已逝。欲知真一处，要使六用废。桃源信不远，杖藜可小憩。躬耕任地力，绝学抱天艺。臂鸡有时鸣，尻驾无可税。苓龟亦晨吸，枸杞或夜吠。耘樵得甘芳，龁啮谢炮制。子骥虽形隔，渊明已心诣。高山不难越，浅水何足厉。不如我仇池，高举复几岁。从来一生死，近又等痴慧。蒲涧安期境，自注：在广州。罗浮稚川界。梦往从之游，神交发吾蔽。桃花满庭下，流水在户外。却笑逃秦人，有畏非真契。





和陶《归去来兮辞》


子瞻谪居昌化，追和渊明《归去来辞》，盖以无何有之乡为家，虽在海外，未尝不归云尔。

归去来兮，吾方南迁安得归！卧江海之洞，吊角鼓之凄悲。迹泥蟠而愈深，时电往而莫追。怀西南之归路，梦良是而觉非。悟此生之何常，犹寒暑之异衣。岂袭裘而念葛，盖得粗而丧微。我归甚易，匪驰匪奔。俯仰还家，下车阖门。藩垣虽缺，堂室故存。挹吾天醴，注之洼尊。饮月露以洗心，飧朝霞而眩颜。混客主而为一，俾妇姑之相安。知盗窃之何有，乃掊门而折关。廓圜镜以外照，纳万象而中观。治废井以晨汲，滃百泉之夜还。守静极以自作，时爵跃而鲵桓。归去来兮，请终老于斯游。我先人之敝庐，复舍此而焉求？均海南与汉北，挈往来而无忧。畸人告予以一言，非八卦与九畴。方饥须粮，已济无舟。忽人牛之皆丧，但乔木与高丘。警六用之无成，自一根之返流。望故家而求息，曷中道之三休。已矣乎，吾生有命归有时，我初无行亦无留。驾言随子听所之，岂以师南华而废从安期。谓汤稼之终枯，遂不溉而不耔。师渊明之雅放，和百篇之新诗。赋归来之清引，我其后身盖无疑。





归去来集字十首　并引


予喜读渊明《归去来辞》，因集其字为十诗，令儿曹诵之，号《归去来集字》云。





其一


命驾欲何向，欣欣春木荣。世人无往复，乡老有将迎。云内流泉远，风前飞鸟轻。相携就衡宇，酌酒话交情。





其二


涉世恨形役，告休成老夫。良欣就归路，不复向迷途。去去径犹菊，行行田欲芜。情亲有还往，清酒引尊壶。





其三


与世不相入，膝琴聊自欢。风光归笑傲，云物寄游观。言话审无倦，心怀良独安。东皋清有趣，植杖日盘桓。





其四


世事非吾事，驾言归路寻。向时迷有命，今日悟无心。庭内菊归酒，窗前风入琴。寓形知已老，犹未倦登临。





其五


云岫不知远，巾车行复前。仆夫寻老木，童子引清泉。矫首独傲世，委心还乐天。农夫告春事，扶老向良田。





其六


富贵良非愿，乡关归去休。携琴已寻壑，载酒复经丘。翳翳景将入，涓涓泉欲流。老农人不乐，我独与之游。





其七


觞酒命童仆，言归无复留。轻车寻绝壑，孤棹入清流。乘化欲安命，息交还绝游。琴书乐三径，老矣亦何求。





其八


归去复归去，帝乡安可期。鸟还知已倦，云出欲何之。入室还携幼，临流亦赋诗。春风吹独立，不是傲亲知。





其九


役役倦人事，来归车载奔。征夫问前路，稚子候衡门。入息亦诗策，出游常酒尊。交亲书已绝，云壑自相存。





其十


寄傲疑今是，求荣感昨非。聊欣尊有酒，不恨室无衣。丘壑世情远，田园生事微。柯庭还独眄，时有鸟归飞。





题过所画枯木竹石三首


其一


老可能为竹写真，小坡今与石传神。山僧自觉菩提长，心境都将付卧轮。





其二


散木支离得自全，交柯蚴蟉欲相缠。不须更说能鸣雁，要以空中得尽年。





其三


倦看涩勒暗蛮村，乱棘孤藤束瘴根。惟有长身六君子，猗猗犹得似淇园。





真一酒歌


布算以步五星，不如仰观之捷；吹律以求中声，不如耳齐之审。铅汞以为药，策易以候火，不如天造之真也。是故神宅空乐出虚蹋踘者以气升，孰能推是类以求天造之药乎？于此有物，其名曰真一。远游先生方治此道，不饮不食，而饮此酒，食此药，居此堂。予亦窃其一二，故作真一之歌，其词曰：

室中细茎插天芒，不生沮泽生陵冈。涉阅四气更六阳，森然不受螟与蝗。飞龙御月作秋凉，苍波改色屯云黄。天旋雷动玉尘香，起溲十裂照坐光。跏趺牛噍安且详，动摇天关出琼浆。壬公飞空丁女藏，三伏遇井了不尝。酿与真一和而庄，三杯俨如侍君王。湛然寂照非楚狂，终身不入无功乡。





汲江煎茶


活水还须活火烹，自临钓石取深清。大瓢贮月归春瓮，小杓分江入夜瓶。雪乳已翻煎处脚，松风忽作泻时声。枯肠未易禁三碗，坐听荒城长短更。





赠李兕彦威秀才


魏王大瓢实五石，种成濩落将安适。可怜公子持十牛，海上三年竟何得。先生少负不羁才，从军数到单于台。天山直欲三箭取，白衣将军何人哉。夜逢怪石曾饮羽，戏中戟枝何足数。誓将马革裹尸还，肯学班超苦儿女。封侯卫霍知几许，老矣先生困羁旅。酒酣聊复说平生，结袜犹堪一再鼓。弃书捐剑学万人，纨裤儒冠皆误身。穷途政似不龟手，与世羞为西子颦。如今唯有谈天口，云梦胸中吞八九。世间万事寄黄粱，且与先生说乌有。





戏赠孙公素


披扇当年笑温峤，握刀晚岁战刘郎。不须戚戚如冯衍，便与时时说李阳。





儋耳


霹雳收威暮雨开，独凭阑槛倚崔嵬。垂天雌霓云端下，快意雄风海上来。野老已歌丰岁语，除书欲放逐臣回。残年饱饭东坡老，一壑能专万事灰。





余来儋耳，得吠狗，曰乌觜，甚猛而驯。随予迁合浦，过澄迈，泅而济，路人皆惊，戏为作此诗


乌喙本海獒，幸我为之主。食余已瓠肥，终不忧鼎俎。昼驯识宾客，夜悍为门户。知我当北还，掉尾喜欲舞。跳踉趁童仆，吐舌喘汗雨。长桥不肯蹑，径渡清深浦。拍浮似鹅鸭，登岸剧虓虎。盗肉亦小疵，鞭棰当贳汝。再拜谢厚恩，天不遣言语。何当寄家书，黄耳定乃祖。





澄迈驿通潮阁二首


其一


倦客愁闻归路遥，眼明飞阁俯长桥。贪看白鹭横秋浦，不觉青林没晚潮。





其二


余生欲老海南村，帝遣巫阳招我魂。杳杳天低鹘没处，青山一发是中原。





泂酌亭


琼山郡东，众泉觱发，然皆冽而不食。丁丑岁六月，南迁过琼，始得双泉之甘于城之东北隅。以告其人，自是汲者常满。泉相去咫尺而异味。庚辰岁六月十七日，迁于合浦，复过之。太守承议郎陆公求泉上之亭名与诗，名之曰泂酌，其诗曰：

泂酌彼两泉，挹彼注兹。一瓶之中，有渑有淄。以瀹以烹，众喊莫齐。自江徂海，浩然无私。岂弟君子，江海是仪。既味我泉，亦哜我诗。





六月二十日夜渡海


参横斗转欲三更，苦雨终风也解晴。云散月明谁点缀，天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。





自雷适廉，宿于兴廉村净行院


荒凉海南北，佛舍如鸡栖。忽行榕林中，跨空飞栱枅。当门冽碧井，洗我两足泥。高堂磨新砖，洞户分角圭。倒床便甘寝，鼻息如虹霓。童仆不肯去，我为半日稽。晨登一叶舟，醉兀十里溪。醒来知何处，归路老更迷。





雨夜宿净行院


芒鞋不踏利名场，一叶轻舟寄淼茫。林下对床听夜雨，静无灯火照凄凉。





廉州龙眼质味殊绝，可敌荔支


龙眼与荔支，异出同父祖。端如甘与橘，未易相可否。异哉西海滨，琪树罗玄圃。累累似桃李，一一流膏乳。坐疑星陨空，又恐珠还浦。图经未尝说，玉食远莫数。独使皴皮生，弄色映雕俎。蛮荒非汝辱，幸免妃子污。





合浦愈上人以诗名岭外，将访道南岳，留诗壁上，云“闲伴孤云自在飞”。东坡居士过其精舍，戏和其韵


孤云出岫岂求伴，锡杖凌空自要飞。为问庭松向西指，不知老奘几时归。





梅圣俞之客欧阳晦夫，使工画茅庵，己居其中，一琴横床而已。曹子方作诗四韵，仆和之云


寂寞王子猷，回船剡溪路。迢遥戴安道，雪夕谁与度。倒披王恭氅，半掩袁安户。应调折弦琴，自和撚须句。





欧阳晦夫惠琴枕


中郎不眠仰看屋，得此古椽围尺竹。轮囷濩落非笛材，剖作袖琴徽轸足。流传几处到渊明，卧枕纶巾酒新漉。孤鸾别鹄谁复闻，鼻息齁齁自成曲。





琴枕


清眸作金徽，素齿为玉轸。响泉竟何用，金带常苦窘。斓斑渍珠泪，宛转堆云鬒。君若安七弦，应弹卓氏引。





留别廉守


编萑以苴猪，墐涂以涂之。小饼如嚼月，中有酥与饴。悬知合浦人，长诵东坡诗。好在真一酒，为我醉宗资。





瓶笙


庚辰八月二十八日，刘幾仲饯饮东坡，中觞，闻笙箫声，杳杳若在云霄间。抑扬往返，粗中音节。徐而察之，则出于双瓶，水火相得，自然吟啸，盖食顷乃已。坐客惊叹，得未曾有，请作《瓶笙》诗记之。

孤松吟风细泠泠，独茧长缫女娲笙。陋哉石鼎逢弥明，蚯蚓窍作苍蝇声。瓶中宫商自相赓，昭文无亏亦无成。东坡醉熟呼不醒，但云作劳吾耳鸣。





欧阳晦夫遗接䍠琴枕，戏作此诗谢之


携儿过岭今七年，晚途更著黎衣冠。白头穿林要藤帽，赤脚渡水须花缦。不愁故人惊绝倒，但使俚俗相恬安。见君合浦如梦寐，挽须握手俱汍澜。妻缝接䍠雾縠细，儿送琴枕冰徽寒。无弦且寄陶令意，倒载犹作山公看。我怀汝阴六一老，眉宇秀发如春峦。羽衣鹤氅古仙伯，岌岌两柱扶霜纨。至今画像作此服，凛如退之加渥丹。尔来前辈皆鬼录，我亦带脱巾攲宽。作诗颇似六一语，往往亦带梅翁酸。






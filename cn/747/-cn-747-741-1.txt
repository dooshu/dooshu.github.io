○谢赐手诏表

右。臣伏蒙圣恩，以臣当府所奏周公祠灵泉涌出画图进上，示臣手诏，并赐润德泉者。紫泥缄启，鸿泽光临。因圣德以感通，诏微臣而褒奖。捧戴无任，兢惶失图，臣伏以君有至德，及於山川。神降休祥，见於祠宇。功宣润下，道叶流谦。臣所以披图按，考往校今，明元化之式敷，彰皇猷之无远。冀光帝典，用表祥经。臣忝守邦，获逢理代。不合蒙蔽，辄具奏闻。岂谓俯回天眷，乃赐嘉名，特降纶言，垂於不朽。与日月而明并，岂金石之能移。臣见令刻石纪年，置之泉侧，为一时标异，俾百代同观。无任屏营感忭之至，谨陈谢以闻。


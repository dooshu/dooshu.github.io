▼送李用和提举

髯君孤直士，与世颇异俦。

不交金张家，而独与我游。

我居在君里，衡门闭深幽。

十年诵诗书，进取拙自谋。

名藩多英豪，光彩溢道周。

朝逢将军车，暮避刺史驺。

皆云意气盛，官高富春秋。

良辰竞为乐，广席罗珍羞。

君独日暮归，贫乃与我侔。

雪畦寒蔬茁，冰盎春蛆浮。

高堂可燃烛，谈咏相赓酬。

中间阻清欢，离别良有由。

我寻江干宅，君赴海上州。

老马从瘦童，人皆识贤侯。

今年见归旌，一笑忘积忧。

那知远方贾，复此待抚柔。

鸡鸣城东门，不得送去舟。

飓风常昼惊，洪涛极天流。

虽能征重货，可失咨嘉猷。

君子且在傍，愿言毋久留。


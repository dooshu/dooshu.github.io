◎方太守

于莲亭又曰：大兴方氏昆仲三人，孟司马、仲布政司理问、季太守，世代簪缨。孟、仲相继殁，各遗一子，季独存，官于浙，因家焉。延师教其侄，后因为其太翁卜葬，堪舆为择一穴。夜梦一峨冠博带者来谒云："子所占穴乃吾墓，可另觅佳城，必有以报。"堪舆不信，次日开穴，果系古墓。司事者梦梦，竟将遗骸抛弃荒野。葬后，堪舆暴卒，方氏二子俱少年俊才，偶至西湖扫墓，甫登舟，忽遇狂风，舟遽覆，救起俱毙。太守乃名孝廉，晚年潦倒，抑郁而终，竟无后。


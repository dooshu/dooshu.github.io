○赐党项敕书

敕：自尔祖归款国家，依附边塞，为我赤子，编於黔黎，牛马蕃孳，种落殷盛，不侵不叛，颇效信诚。比闻边将不守朝章，失於绥辑，因缘征敛，害及无辜。念尔远人，莫知控告，特命朕之爱子，实总元戎，所冀群帅听命而不敢自专，诸部怀冤而有所披诉，奉我宪令，以保和宁。如闻莫顾私恩，遂怀凭恃，攘夺不避於官物，驱掠罔惮於平人，擅兴甲兵，恣行攻劫，岂有朝廷内地，辄此鸱张，道路阻艰，商旅殆绝，朕便欲诏命诸镇，同力剿除，深虑玉石难分，善恶同毙。今再为条制，各使得宜，却令节将指挥，许其处断。如实有冤滥，政乖公平，并遣巡院奏闻，朝廷必为申理。如或不知恩贷，犹敢猖狂，国有典章，必难容舍。故兹宣示，当体朕怀。


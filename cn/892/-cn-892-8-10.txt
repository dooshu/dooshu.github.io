东坡先生志林卷之十


艾人着灸法


端午日未出，于艾中以意求似其人者，辄撷之以灸，殊有效。幼时见一书中云尔，忘其为何书也。艾未有真似人者，于明暗间，苟以意命之而已。万法皆妄，无一真者，复何疑耶！





司马相如创开西南夷路


司马长卿始以污行不齿于蜀人，既而以诗赋得幸天子，未能有所建明，亡丝毫之善以自赎也。而创为西南夷，逢君之恶，以患苦其父母之邦。乃复矜其车服节旄之美，使邦君负弩先驱，岂得诗人致恭桑梓、万石君下里门之义乎？





柳子厚论伊尹


圣人之所以能绝人者，不可以常情疑其有无。孔子为鲁司寇，堕郈、费，三桓不疑其害己也。非孔子，能之乎？伊尹去亳适夏，既愧有夏，复归于亳。伊尹为政于商，既贰于夏矣，以桀之暴戾，纳其执政而不疑；往来两国之间，而商人父师之。非圣人，能如是乎？是以放太甲而不怨，复其位，太甲不疑，不可以常情断其有无也。后世惟诸葛孔明近之。玄德将死之言，乃真实语也。使孔明据刘禅位，蜀人岂异词哉！元祐八年，读柳宗元《伊尹五就桀赞》，终篇皆妄。伊尹往来两国之间，岂有意教诲桀而全其国耶？不然，汤之当王也久矣，伊尹何疑焉！桀能改过而免于诛，可庶几也。能用伊尹而得志于天下，虽至愚知其不然矣。宗元意欲以此自解其从二王之罪也。





书玉川子诗论李忠臣


玉川子作《月蚀》诗云：“岁星主福德，官爵奉董秦。忍使黔娄生，覆尸无衣巾。”详味此诗，则董秦当是无功而享厚禄者。董秦，李忠臣也。天宝末骁将，屡立战功，虽粗官，亦颇知忠义。代宗时，吐蕃犯阙，征兵。忠臣即日赴难。或劝择日，忠臣怒曰：“君父在难，乃择日耶？”后卒污朱泚伪命，诛。考其终始，非无功而享其厚禄者。不知玉川子何以有此句。绍圣元年十月二十三日。





潞公


潞公坐客有言新义极迂怪者，公笑不答。久之，曰：“颇尝记明皇坐勤政楼上，见钉校者。上呼曰：‘朕有一破损平天冠，汝能钉校否？’此人既为完之。上曰：‘朕无用此冠，以与汝为工直。’其人惶恐谢罪。上曰：‘候夜深闭门后，独自戴，甚无害也。’”





书茶与墨


近时世人好蓄茶与墨，闲暇辄出二物校胜负，云：茶以白为尚，墨以黑为胜。予既不能校，则以茶校墨，以墨校茶，未尝不胜也。





看茶啜墨


真松煤远烟，馥然自有龙麝气，初不假二物也。世之嗜者，如滕达道、苏浩然、吕行甫。暇日晴暖，研墨水数合，弄笔之余，少啜饮之。蔡君谟嗜茶，老病不能复饮，则把玩而已。看茶而啜墨，亦事之可笑者也。





师中庵题名


元丰七年二月一日，东坡居士与徐得之、参寥子，步自雪堂，并柯池入乾明寺，观竹林，谒乳姥任氏坟，锄治茶圃；遂造赵氏园，探梅堂；至尚氏第，观老枳偃蹇，如龙蛇形。憩定惠僧舍，饮茶任公亭、师中庵，乃归。且约后日携酒寻春于此。





试墨


世言竹纸可试墨，误矣。当于不宜墨纸上，竹纸盖宜墨。若池、歙精白玉版，乃真可试墨，若于此纸黑，无所不黑矣。褪墨砚上研，精白玉版上书，凡墨皆败矣。





书雪堂义墨


元祐三年十二月二十一日，驸马都尉王晋卿致墨二十六丸，凡十余品。予杂研之，作数十字，以观其色之浅深。若果佳，当捣合为一品，亦当为佳墨。予昔在黄州，邻近四五郡皆送酒，予合置一器中，为“雪堂义尊”。今又当为“雪堂义墨”耶。





记海南作墨


己卯腊月二十二日夜，墨灶火大发，几焚屋，救灭，遂罢作墨。得佳墨大小五百丸，入漆者几百丸，足以了一世著书。仍以遗所不知何人也。余松明一车，留以照夜。二十八日二鼓，作此纸。





记温公论茶墨


司马温公曰：“茶与墨正相反。茶欲白，墨欲黑；茶欲重，墨欲轻；茶欲新，墨欲陈。”予曰：“二物之质诚然矣，然亦有同者。”公曰：“何谓？”予曰：“奇茶妙墨皆香，是其德同也；皆坚，是其操同也。譬如贤人君子，妍丑黔皙之不同，其德操蕴藏，实无以异。”公笑以为是。





窦婴田蚡


窦婴、田蚡俱好儒术。推毂赵绾、王臧，迎鲁申公，欲设明堂，令列侯就国，除关，以礼为服制，欲以兴太平。会窦太后不悦，绾、臧下吏，婴、蚡皆罢。观婴、蚡所为，其名亦善矣。然婴既沾沾自喜，蚡又专为奸利，太平岂可以文致力成哉？申公始不用穆生言，为楚人所辱，亦可以少惩矣。晚又为婴、蚡起，又可一笑。凤凰翔于千仞，乌鸢弹射不去，诚非虚语也。





太息


孔北海《与曹公论盛孝章》云：“孝章，实丈夫之雄也。游谈之士，假以成声。今以少年喜谤前辈，或能讥评孝章。孝章要为有天下重名，九牧之人，所共称叹。”吾读之，未尝不废书太息也。嗟乎！英伟奇逸之士，不容于世俗也久矣。虽然，自今观之，孔北海、盛孝章犹在，而向之讥评者与草木同腐久矣。昔吾举进士，试名于礼部，欧阳文忠公见吾文，曰：“此我辈人也，吾当避之。”方是时，士以剽裂为文，聚而见讪，讪公者所在成市。曾不数年，忽若潦水之归壑，无复见一人在此，岂复待后世哉！今吾衰老废学，自视缺然，而天下之士不吾之弃，以为可以与于斯文者，犹以文忠公之故也。张文潜、秦少游，此二人者，士之超逸绝尘者，非独吾云尔，二三子亦自以为莫及也。士骇于所未闻，不能无异同，故纷纷之论，未尝及吾与二子。吾策之审矣。士如良金美玉，市有定价，岂可以爱憎口舌贱贵之欤？少游之弟少章，复从吾游，不及期年，而议论日新，若将施于用者。欲归省其亲，且不忍去。呜呼！子行矣。归而求诸兄，吾何加焉！作《太息》一篇，以饯其行。使藏于家，三年然后出之。





评诗人写物


诗人有写物之功。“桑之未落，其叶沃若”，他木殆不可以当此。林逋《梅花》诗云：“疏影横斜水清浅，暗香浮动月黄昏。”决非桃李诗。皮日休《白莲》诗云：“无情有恨何人见，月晓风清欲坠时。”决非红莲诗。此乃写物之功。若石曼卿《红梅》诗云：“认桃无绿叶，辨杏有青枝。”此至陋语，盖村学究体也。元祐三年十月十六日，付过。





题廉州清乐轩


浮屠不三宿桑下，东坡盖三宿矣。去后重修，便当复念我耶？庚辰八月二十四日合浦清乐轩书。





书薛能茶诗


唐人煎茶用姜，故薛能诗云：“盐损添常戒，姜宜煮更夸。”据此，则又有用盐者矣。近世有用此二物者，辄大笑之。然茶之中等者，若用姜煎，信佳也，盐则不可。





书司空图诗


司空表圣自论其诗，以为得味外味。“绿树连村暗，黄花入麦稀”，此句最善。又云：“棋声花院静，幡影石坛高。”吾尝独游五老峰，入白鹤观，松阴满地，不见一人，惟闻棋声，然后知此句之工也，但恨其寒俭有僧态。若杜子美云：“暗飞萤自照，水宿鸟相呼。四更山吐月，残夜水明楼。”则材力富健，去表圣之流远矣。





书迈诗


儿子迈，幼尝作《林檎》诗云：“熟颗无风时自脱，半腮迎日斗先红。”于等辈中，亦号有思致者。余已老，无他技，但亦时出新句也。尝作酸枣尉，有诗云：“叶随流水归何处，牛载寒鸦过别村。”此句亦可喜也。





题渊明诗


陶靖节诗云：“平畴交远风，良苗亦怀新。”非古人之耦耕植杖者，不能道此语；非予之世农，亦不能识此语之妙也。






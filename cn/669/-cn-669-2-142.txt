142　定位通氣相薄諸説


説卦虞翻曰：「乾、坤五貴三賤，故定位。艮、兑同氣相求，故通氣。震、巽同聲相應，故相薄。坎戊離己，月三十日一會於壬，故不相射。坤消從午至亥，故順。乾息從子至巳，故逆。」見李氏集解。蓋用納甲卦氣之説。

【元圻案】京氏易傳：「陰從午，陽從子，子午分行，子左行，午右行。」〇納甲卦氣之説，項氏家説言之最詳，文多不録。






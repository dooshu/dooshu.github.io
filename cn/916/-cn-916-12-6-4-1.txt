【出塞二首】

（和杨素。）

穷秋塞草腓。塞外胡尘飞。徵兵广武至。候骑阴山归。庙堂千里策。将军百战威。辕门临玉帐。大旆指金微。摧朽无□敌。应变有先机。衔枚压晓阵。卷甲解朝围。瀚海波澜静。王庭氛雾□。鼓鼙严朔气。原野а寒晖。勋庸震边服。歌吹入京畿。待拜长平坂。鸣驺入礼闱。（○文苑英华百九十七。《乐府诗集》二十一。《诗纪》百二十四。）

上将三略远。元戎九命尊。缅怀古人节。思酬明主恩。山西多勇气。塞北有游魂。扬桴度（《诗纪》云。一作上。）陇坂。勒骑（乐府云。一作马。）上（《诗纪》云。一作下。）平原。誓将绝沙漠。悠然去玉门。轻赍不遑舍。惊策骛戎轩。懔懔边风急。萧萧征马烦。雪暗天山道。冰塞交河源。雾烽黯无色。霜旗冻不翻。耿介倚长剑。日落风尘昏。（○同上）


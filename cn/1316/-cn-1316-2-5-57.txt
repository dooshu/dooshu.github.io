饶察院判生员

京县张大猷，

「状告为歪儒骗害事：无耻生员陈王政，吸髓骗民，衣巾大盗，吞谋祖山风水。身不允从，计唆蒋豪与身混争 山界。县未归结，又速告府。身遭缠害，凭唐训付银十两买息。恶又吞山，祖骸难保。极苦极冤，吁天上告。」

饶院批云：

「陈王政既忝学官，当遵圣训。胡为以谋地之故，抛掷经书，侮弄刀笔，主唆词讼，而受人十两赃银乎？庠有若人，实为梗化。合速黜退，以正儒风。不然是泮水大养鲸鲵，士林中生荆棘矣。」


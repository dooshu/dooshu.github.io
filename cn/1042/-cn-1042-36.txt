王之道　春日书事呈历阳县苏仁仲八首

篮舆兀醉出东门，赖有官舟为解纷。

流马木牛今已矣，其余儿辈说三分。

王之道

王之道　春日书事呈历阳县苏仁仲八首

芳草池塘处处佳，竹篱茅屋野人家。

清明过了桃花尽，颇觉春容属菜花。

王之道

王之道　春日书事呈历阳县苏仁仲八首

似是东风恼客心，淹留行色故相禁。

扁舟正在江南岸，又扰浮云作暮阴。

王之道

王之道　春日书事呈历阳县苏仁仲八首

情似长江流不断，事如芳草剗还生。

此身何苦浮名绊，正拟花时取次行。

王之道

王之道　春日书事呈历阳县苏仁仲八首

公余槐柳转斜日，吏散鸟雀来空庭。

康成书带可人意，坐见茸茸相对青。

王之道

王之道　春日书事呈历阳县苏仁仲八首

学似卿家宜有法，人如我辈岂无情。

新诗早自推心服，幽会知谁付目成。

王之道

王之道　春日书事呈历阳县苏仁仲八首

猛风吹雨暮江头，烟草微茫一片愁。

双鲤不来无处问，欲寻归路转悠悠。

王之道

王之道　春日书事呈历阳县苏仁仲八首

子美不应花解恼，次公何必酒而狂。

知君颇负风流债，安得司空惯窃香。

王之道


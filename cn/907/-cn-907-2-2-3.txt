▼吊伍子胥辞

覧勾吴之故墟兮，灌莾欝其笼蒽。

馆娃废而为沼兮，岿伍胥之遗宫。

奚千祀而勿毁兮，繄若人之死忠。

昔穷逋而渡江兮，奋孤迹于覊旅。

既入郢而雪耻兮，又栖越而攘侮。

使彼吴之强大兮，非夫子而孰为。

何夫差之自喜兮，遽忽戒而荒嬉。

陈昌言之悃欵兮，实不忍视国之阽危。

众以子为叵信兮，肆谗辞之诋欺。

夫岂不能全身远适以自庇兮，顾先王之旧徳。

卒待陨而何言兮，恨终不能窹君之嬖惑。

载鸱夷兮浮游，魂惸惸兮在中流。

江神念子兮哀愤，皷洪涛于高秋。

嗟君子之出辅兮，孰不愿为伊皋。

使言从而志行兮，致雍熈之陶陶。

何龃龉而多患兮，惟重华之不可。

以屡遭鄂侯诤而就醢兮，龙逢諌而见屠。

盖自古而有之兮，匪夫子独罹乎。

此辜身虽殁而义安兮，又舍是将焉索。

彼循黙而苟容兮，宁获免乎泚额。

想子犹念夫故都兮，或乗云而来归。

顾荆棘之多露兮，应揽涕而歔欷。

余亦何为而感慨兮，惧直道之坠也。

聊陈词而表烈兮，亦邦人之志也


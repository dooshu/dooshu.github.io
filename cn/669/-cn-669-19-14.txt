14　唐志謂王希明作步天歌　鄭樵辨丹元子作步天歌　步天歌有圖言下見象


步天歌，唐志藝文志「天文家」謂「王希明、丹元子」，今本「司天右拾遺内供奉王希明撰，喬令來注」。二十八舍歌、三垣頌、五行吟總爲一卷。鄭漁仲曰：「隋有丹元子，隱者之流也，不知名氏，作步天歌，句中有圖，言下見象。王希明纂漢、晉志釋之。」然則王希明、丹元子蓋二人也。

【元圻案】鄭樵六經奥論天文總辨曰：「步天歌，唐書以爲王希明作，而實非也。隋有丹元子，隱士之流也。作其歌，没其名。至唐王希明，則引漢、晉二志以釋之。是書一出，漢、晉二志號爲精天文者，皆未足以盡天文。何也？蓋古今天文志，徒有星形，而遠近未得其信。如步天歌，則句中有圖，言下見象，不知休祥而深知休祥者。」〇讀書志曰：「或云王希明自號丹元子。」書録解題載：「聿斯歌一卷，青蘿山布衣王希明撰。不知何人。」又似未嘗官拾遺供奉。






○清屯田以復舊制疏 【 清屯田】

洪惟我　太祖高皇帝、平定天下之初、法古為治、首定民田。驗畝起科。以備軍國之用。次定屯田。上納子粒。以給軍士之食。此我朝一代緊要制度。行之萬世而不可廢者也。故工部設屯田一司。專掌屯軍牛具犁鏵耜齒等項。彼時天下衛所軍士。邊方去處。七分下屯。三分守城。腹裏去處。八分下屯。二分守城。雖王府護衛軍人。亦照例下屯。每屯軍一名。有撥屯地一百畝者。五十畝者。或三二十畝者。有建議者謂所納子粒太多故軍士辦納不前或因而迯亡所收子粒。內除一十二石。准作本軍月糧。仍納餘糧子粒六石上倉。所以各衛所倉廩充實。紅腐相因。而軍士無乏糧之虞迨我　太宗文皇帝、其於屯田尤為注意。創置紅牌事例。示以激勸良法。冊籍明白。無敢欺隱者。不知始自何年。屯田政廢。冊籍無存。上下因循。無官查考。以致衛所官旗勢豪軍民侵占盜賣十去其五六。屯田有名無實。所以各該衛所軍士月糧。有一二年不得關支者。近該廷臣會議奏准、差給事中御史、并戶部官一員、請敕前去、清查各衛所屯田、隨該戶部郎中等官王勤等、將清查過在京并在外保保定等衛所屯田頃畝及該子粒數目、奏行戶部會官計議定奪、臣因看得本官所奏、清出在京在外衛所屯田。被人侵占等項、共四萬一千餘頃。該徵子粒四十萬八千餘石。中間尚有未能清出者。以其未知某衛所係洪武年間舊設。某衛所係南京并口外調來。一例清查。又多委有司官員踏勘。下人作弊。以此未得其詳。不能清足原額。其南京并南直隸江西等處衛所屯田。清出者尤少。况今軍士月糧。累歲不得關支。而歸怨于朝廷。勢官豪軍。侵占屯田。而久享厚利。軍士嗟怨。人心未平。若不再行查冊。設法清理。則占地之家。終為巳業。而屯田之制。終未得復。將來無所憑據。軍士月糧。何從仰給。事之所重。莫先於此。乞敕該部一面咨行南京戶部。於後湖冊庫內檢查洪武永樂洪熙年間屯田黃冊、一面行查兩京衛所某係舊衛。其係新設。某係各處調來。某衛所幾分下屯。該地若干頃。但係屯田一應事例。通查明白。仍查先差官員巳行回報。未足原額數多者、并未經清查去處、各再差官請勑前去、設法清查、若清出七八分去處。不必差官。止請敕廵撫都御史、督令管屯官員清查、務足原額、方許造冊回京、戶部候各處清查完日、通行計算停當、仍仰各該衛所備造文冊、戶部及都布按三司并該衛所、各收一本、仍造黃冊一本、齎送南京戶部、轉發後湖官庫、如法收貯、每十年一次、照民冊事例造繳、庶使冊籍明白、將來有所持循、而祖宗舊制、不致廢墜矣、


【裴如晦帖】

煜顷尝谓周、秦、东汉往往有铭传于世间，独西汉无有。王原叔言华州片瓦有元光字，急使人购得之，乃好事者所为，非汉字也。侍坐语及，公亦谓家集所阙西汉字耳。煜守丹阳日，苏氏者出古物，有铜雁足灯，制作精巧，因辨其刻，则黄龙元年所造。其言“荣宫”，二史间未始概见，遂摹之，欲寄左右，以为《集古录》之一事。会悲苦，不果。昨偶开箧见之，谨以上献。亦闻原甫于秦中得西汉数器，不知文字与此类否？煜再拜。〈治平元年十二月十四日。〉

后三年，余出守亳社，而裴如晦以疾卒于京师。明年，原甫卒于南都。二人皆年壮气盛，相次以殁，而余独岿然而存也。熙宁壬子四月。


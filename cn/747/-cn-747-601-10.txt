○夔州刺史谢上表

臣某言：伏奉某月日制书，授臣使持节都督夔州诸军事、守夔州刺史。跪受天诏，神魂震惊。伏惟文武孝德皇帝陛下，垂衣穆清，睿鉴旁达。三统交泰，百神降祥。浃於华夷，尽致仁寿。臣家本儒素，业在艺文。贞元年中，三忝科第。德宗皇帝记其姓名，知无党援，擢为御史。在台三载，例迁省官。权臣奏用，分判钱谷。竟坐连累，贬在遐方。先朝追还，方念淹滞；又遭谗嫉，出牧远州。家祸所锺，沈伏草土。《礼经》有制，羸疾仅存。甘於畎亩，以乐皇化。伏遇陛下大明御宇，照烛无私。念以残生，举其彝典。获居善部，伏感天慈。臣即以今月二日到任上讫。硖水千里，巴山万重。空怀向日之心，未有朝天之路。无任感恩恋阙之至。


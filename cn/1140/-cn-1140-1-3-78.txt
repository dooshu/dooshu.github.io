武夷游记

自建宁府西行三百里抵武夷山万年宫循溪游溪凡九曲峰三十有六溪口崭然雄长者曰大王峰其半为张仙岩攀岩见张徐二仙蜕峰顶有投龙洞天监池峭险不可上肩随者为幔亭峰即武夷君虹桥彩屋宴乡人处也娟倩临水立者曰玉女峰旁有峰负石如镜所谓粧镜台也稍进为大藏峰峰侧横版曰仙船岩下有卧龙潭深不测前数石错峙溪中曰小九曲其峰直且方者曰大隐屛朱子依之作武夷精舍地可三亩许独平如掌蜿蜒其前者晩对峰左右天柱文峰诸岩环向叠侍郁为奥区一石附隐屛有断痕三曰接笋峰缘梯扪銕絙可至顶其下种茶有茶洞有屋为云窝皆石谷谽谺池台洞穴之属尺寸改观又西曰仙掌岩横石百寻陷掌纹其上数折则天游峰峰故曲邃上有一览台頫视万峰林立若相聚语溪流为玦为带云荡烟霏毕集掌上由山麓渡溪曰小桃源石门山坞间土沃泉香可耕可漱由此至上流称峻者其峰曰三仰曰天壶曰鼓子曰玉蕊皆次第见山将平旷一峰匝云际曰白云沿溪之峰大概如此从天游取别径十里为水帘洞人立百步外岩际飞雨来洒人衣遶出於幔亭之後者为换骨岩云仙人冲举蜕骨於此余或舟或舆或梯或杖薄游者五日其溪流曲绕山中山回相抱崖随櫂转交睫异势故峰无定形曲无专属虽有敏者目记指示顷即迷误其山苍绀皆巨石斗峭作斧劖剑削痕苔草絶附陟其巅有冽泉有茂林有佳茗灵卉岩岫冥搜可以栖神颐性欢延累月盖羽人之窟宅也然自朱子筑精舍讲学着书櫂歌游泳九峰诸儒萃处称为闽南洙泗今皆灌莽荒榛矣余顾之慨然叹息既返櫂小暇聊记其略以自娯览武夷者列仙传云籛铿二子居此曰武曰夷故名又云昔有神人自称武夷君皆荒远莫可考然至今传焉


过故斛斯校书庄二首

老儒艰难时，病于庸蜀。叹其没后，方授一官。《英华》注云：公名融。


此老已云殁，邻人嗟亦休一云叹未休。竟无宣室召，徒有茂陵求。妻子寄他食，园林非昔游。空堂穗帷在，淅淅野风秋。

燕入非傍舍，鸥归只故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。

公诗有“走觅南邻爱酒伴”。注云：斛斯融，吾酒徒。






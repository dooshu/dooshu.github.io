陆游　雪中作

黑风卷地连三日，密雪穿帘又一回。

衰病不禁天色恶，笑谈谁共酒尊开？

忍寒瘦马嘶空枥，觅食饥鸦啄废台。

笑遣蛮童撼园竹，辍羹分火待归来。

陆游

陆游　雪中作

鬓毛无奈岁华催，一笑登临亦乐哉！

平地忽成三尺雪，遶湖何啻万株梅。

雪山叠叠朝凭阁，帘幙沉沉夜举杯。

节物鼎来方自此，酥花彩胜待春回。

陆游

陆游　雪中作

竹折松僵鸟雀愁，闭门我亦拥貂裘。

已忘作赋游梁苑，但忆衔枚入蔡州。

属国餐毡真强项，翰林煮茗自风流。

明朝日暖君须记，更看青鸳玉半沟。

陆游


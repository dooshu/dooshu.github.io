○京兆少尹西厅壁记

汉制：三辅丞秩六百石，至东汉秩千石，魏晋为京兆郡，则曰治中，至隋则曰司马，又曰赞治。国家沿前代之故，再更其名，至开元初，命为少尹，其员二，其品四。纲纪众务，而分贰之，上助官师表则之重，而佐其慈惠，下董掾史属城之理，而推其功善。大积而不挠，中行而有伦，和协辑睦，宣明教令，非文行政事之全者，不得居之。贞元十六年春二月，诏宏农杨於陵字达夫自吏部郎中莅其职。先是达夫之佐元侯也，四入御史府；登天台也，五为剧曹郎。懿文菁华，履行直温，折中宪令，克勤细大，是宜典司名命，列侍左右，而犹以吏理扬历於浩穰之府，抑天之爱人，俾覆露於毂下耶？或姑阅其能，而将大授之耶？初西厅少尹视事之堂。大历中，其长黎氏，以胜势之近，取为亭沼，故移创於是。自後厥官罕备，居之者不推本所代，而斯宇浸废。及达夫之拜未浃旬，其僚继之，於是达夫徵缺员以循旧常，宏必葺以办攸处，用宿其业而修其方。凡所颛督，武备厩置，刑书纠禁，工徒启塞，三右曹之事，大凡天子县内之理，无不赞也，无不抗也。称职者或退其品而选於近侍，或进其材而擢为大吏，佐六官，分十联，皆其迁次然也。以旧记湮落，虑失其传，今断自太极元年而下，列其名氏岁月，俾风采相属，且为故志云。


麋虎

虎逐麋，麇奔而阚于崖，跃焉，虎亦跃而从之，俱坠而死。郁离子曰：“麋之跃于崖也，不得已也。前有崖而后有虎，进退死也。故退而得虎，则有死而无生之冀；进而跃焉，虽必坠，万一有无望之生，亦愈于坐而食于虎者也。若虎则进与退皆在我，无不得已也，而随以俱坠，何哉？麋虽死而与虎俱亡，使不跃于崖，则不能致虎之俱亡也。虽虎之冥，亦麋之计得哉。呜呼，若虎可以为贪而暴者之永鉴矣！”







卷九


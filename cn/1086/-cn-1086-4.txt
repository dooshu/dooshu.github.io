卷四

梁开平三年九月，诏曰：“国之大事，唯祀与戎，须委元臣，以专重务。今后在京大小祀及诸色祠祭，并委宰臣薛贻矩专判。”

后唐同光二年三月十日，祠部奏：“本朝旧仪，太微宫每年五荐献，其南郊坛每年四祠祭，吏部申奏，请差中书门下摄太尉行事。其太庙及诸郊坛，并吏部差三品以上摄太尉行事。”从之。至其年七月，中书门下奏：“据尚书祠部状，每年太微宫五荐献，南郊坛四祠祭，并宰相摄太尉行事，唯太庙时祭，独遣庶僚。虽为旧规，虑成阙礼。臣等商量，今后太庙祠祭，亦望差宰臣行事。”从之。

三年十一月，礼仪使奏：“伏准礼经，丧三年不祭，惟天地鬼神社稷为越绋行事，此古制也。爰自汉文，益尊神器，务徇公绝私之义，行以日易月之制。事久相沿，礼从顺变。今园陵已毕，祥练既除，宗庙不可以乏享，神祇不可以废祀，宜从礼意，式展孝思。伏请自贞简太后升祔礼毕，应宗庙伎乐及群祀，并准旧施行。”从之。

天成四年九月，太常寺奏：“伏见大祠则差宰臣行事，中祠则差诸寺卿监，小祠则差太祝奉礼。今后凡小祠请差五品官行事。”从之。其年十月二十七日，中书门下奏：“太微宫、太庙、南郊坛，宰臣行事宿斋，百官皆入白事。伏以奉命行事，精诚斋宿，既遍见于朝官，涉不虔于祠祭。今后宰臣行事，文武两班，望令并不得到宿斋处者。”奉敕：“宜依。”其年十二月，中书门下奏：“今后宰臣致斋内，请不押班，不知印，不赴内殿起居。或遇国忌，应行事官受誓戒后，并宜不赴行香拜，不奏覆刑杀公事，及大祠致斋内请不开宴。”从之。

长兴二年五月，尚书左丞崔居俭奏：“大祠、中祠差官行事，皇帝虽不与祭，其日亦不视朝。伏见车驾其日或出，于礼不便。今后请每遇大祠、中祠，车驾不出。”从之。

四年二月，太常博士路航奏：“比来小祠已上，公卿皆著祭服行事。近日惟郊庙、太微宫具祭服，五郊迎气日月诸祠，并祇常服行事，兼本司执事人等，皆著随身衣装，狼籍鞋屦，便随公卿升降于坛𫮃。按祠部令，中祠已上，应斋郎等升坛行事者，并入给洁服，事毕收纳。今后中祠已上，公卿请具祭服行事，执事升坛人并著履、具绯衣帻子。又，臣检礼阁新仪，太微宫使卯时行事，近年依诸郊庙例，五更行事，今后请依旧以卯时。”从之。

清泰元年五月，中书门下奏：“据太常礼院申，明宗今月二十日祔庙，太尉合差宰臣摄行。缘冯道在假，李愚十八日私忌在致斋内，今刘昫又奏见判三司事烦，请免祠事。今与礼官参酌，诸私忌日，遇大朝会，入阁宣召，尚赴朝参；今祔享事大，忌日属私，致斋日请比大朝会宣召例，差李愚行事。”从之。

晋天福七年十一月敕：“天地、宗庙、社稷及诸祠事等，访问自前所司承管，多不精洁。宜令三司预支一年诸司合请祠祭礼料物色等，于太庙置库，仍差宗正丞石载仁专主掌，监察御史宋彦升监库，兼差供奉官陈审璘往洛京，于太庙内稳便处，修盖库屋五间。俟毕日，催促所支物色监送入库，交付讫，取收领文状归阁。每有祠祭，诸司合请礼料，至时委监库御史宋彦升、宗正丞石载仁旋给付。其大祠、中祠兼令监祭使检点馔造，小祠即令行事官检点。如致慢易，本司当准格科罪。其祭器未有者修制，已有者更仰整饬。”

开运三年六月，西京留司监祭使奏：“以祠祭所定行事官，临日或遇疾病，或奉诏赴阙，留司禀敕已迟，乞以留司吏部郎中一人主判，有缺便依次第定名，庶无缺事。”从之。

周广顺三年九月，南郊礼仪使奏：“郊庙祝文，按礼例云，古者文字皆书于册，唐初悉用祝版，惟陵庙用玉册。玄宗亲祭郊庙，用玉为册。德宗朝，博士陆淳议，准礼用祝版，祭祀讫燔之，乃从其议。贞元六年亲祭，又用竹册。今详酌礼例，用竹版为宜。”从之。

显德五年闰七月一日，御史台奏：“见行事件，诸司寺监逐季请到祠祭礼料、币帛、脚钱等于宗正寺，监祭使与本寺官同掌，候至日供应。逐季所祭享郊坛祠庙，并是礼部差官，具名衔牒报监祭使。大祠前七日赴尚书省受戒誓，如其日有官不到，具名衔申奏。申堂前三日致斋，前二日请道引赴祠所。中祠不受戒誓，前二日致斋，前一日请道引赴祠所。小祠不受戒誓，候吏部牒到献官名衔。监察使检点封记、印礼料，并诸司祇应人等发牒，差驱使官管押，赴所交割，逐祠祭诸司赴郊坛所等，至午时与公卿行事官立班，告洁省牲点馔毕，给付大官，令监厨造馔。至来日五更，于坛所食馔毕行事。点检有食馔祭器不精，应奉有缺，其本司人吏量罪责罚。郊坛太庙宰臣摄太尉行事，至受誓戒及赴祠庙日，监祭使具录公卿行事官名衔，申迎班状。应行事官未受誓戒前，牒陈有故请假，并是吏部别差官行事。如受誓戒后及致斋之内，有官陈牒有故请假，监祭使差次官通摄行事。祠斋前一日，本寺按阅申堂，如至行事日，音律乐官祇应前却，监祭使量罪区分。太庙夹室行祫享之礼，所差行事公卿等，并听别敕指挥。诸祠祭有同日享祀，监祭使具状申御史中丞，请差官祀。若是无官可差，监祭使牒太常博士通摄。如缺太常博士，监祭使通摄。祠祭行事公卿官员职掌等，每至冬寒请柴炭，太常礼院差礼生请给，监祭使监散。”

后唐末帝清泰三年九月，车驾将北幸，太常博士段颙奏：“河阳路当徽陵，今车驾经由，合亲朝谒。”于是至陵所朝拜。

周世宗显德元年六月，车驾征太原回，亲拜嵩陵，望陵号恸，至陵所俯伏哀泣，感于左右。再拜讫，祭奠而退，赐奉陵将吏及近郊人户帛有差。

后唐清泰二年正月，宗正寺奏：“北京永兴、长宁、建极三陵，应州遂、衍、奕三陵，准曹州温陵例，下本州府官朝拜；雍、坤、和、徽四陵，太常、宗正卿朝拜。”从之。

晋开运三年七月八日，中书门下奏：“太常礼院状，得宗正寺牒，今年八月，择日朝拜诸陵。今太卜署择用八月十二日庚午，告北京义、惠、康、昌四陵。准天福二年七月敕，宜就昌陵都朝拜，其朝拜官以本府上佐官等充，行事礼料亦准上供备。”

后唐同光三年十月，贞简皇太后葬于坤陵。初，上欲祔于代州太祖园陵，中书门下奏议曰：“伏以人君以四海为家，不当分异南北，洛阳是帝王之宅，四时朝拜，理须便近，不能远幸代州。且汉朝诸陵皆近秦雍，国朝陵寝布列京畿，后魏文帝自代迁洛之后，园陵皆在河南，兼敕应勲臣之家，不许北葬。今魏氏诸陵尚在京畿，祔葬代州，理未为允。”从之。

后唐同光二年三月，以尚书工部郎中李途为长安两路检视诸陵使，其年五月二十四日，敕宗正寺：“严切指挥诸陵台令、丞，不得辄令影占人户。其诸陵旧制合破巡人，仍仰酌量额定数目，自本州县于中等人户内差遣，交付陵所。切不得自招，影占人户，搅扰乡村，致妨县司差遣色役使。仰密具本官姓名申奏，当行朝典，仍具条约，晓示诸陵台及本州县讫闻奏。”其年八月，中书门下奏：“诸陵台令、丞，并请停废，以本县令兼知陵台事。”从之。

三年六月敕：“关内诸陵，顷因丧乱，例遭穿废，多未掩修，其下宫殿宇法物等，各令奉陵州县府据所管陵园修制。仍四时各依例荐享。逐陵各差近陵百姓二十户放杂差役，充陵户，以备洒扫。其寿陵等一十陵，亦一例修掩，量差陵户。仍授尚书工部郎中李途京兆少尹，充奉修诸陵使。”

周广顺元年正月敕文：“唐庄宗、明宗、晋高祖，宜各置守陵十户，以近陵人户充。”五月，宗正寺奏：“准故事，诸陵有令、丞各一员，近令、丞不置，便委本县令兼之。今缘河南洛阳是京邑，恐兼令、丞不便。伏候敕旨。”敕：“特置令、丞各一员。”

后唐天成三年又八月九日敕：“尚书工部郎中萧愿奏：‘每遇宗庙不乐之辰，宰臣到寺，百官立班，是日降使赐香，准案禁乐、断屠宰、止刑罚者。’帝忌、后忌之辰，旧制皆有斋会，盖申追远，以表奉先。多难已来，此事久废。今后每遇大忌，宜设僧道斋一百人，列圣忌日斋僧道五十人。忌日既不视朝，固难举乐，所奏止刑罚、断屠宰，宜依。兼河南府向来送酒行香宰臣，自此止绝。天下州府至国忌日，并令不举乐、止刑罚、断屠宰、馀且依旧。”

四年十二月，中书门下奏：“今后大忌前一日，请不坐朝。”从之。

晋天福五年正月，御史中丞窦正固奏：“每遇国忌行香，宰臣跪炉，僧人表讃，文武百官俨然列坐。今后伏请宰臣跪炉，百官依常位立班。”从之。仍令行香之后，斋僧一百人，永为定制。

后唐天成元年六月十二日敕：“朕闻古者酌礼以制名，惧废于物；取其难犯而易避，贵便于时。况‘征在’二名，仰有前例。恭以太宗皇帝，自登宝位，不改旧称。时则臣有世南，官以民部，靡闻曲避，止禁连呼。朕以眇躬，托于人上，冀遵圣范，非敢有废。文书内所有二字，但不连称，并不得回避。如是臣下之名，不欲与君亲同字者，任自更改，务从所便，庶体予怀。”

三年正月，诏曰：“本朝列圣及亲追四庙讳，近日章奏，偏傍文字皆阙点画。凡当出讳，止避正呼，若回避于偏傍，则亏缺于文字，宜从朴素，庶便公私。此后凡庙讳，但避正文，其偏傍文字，不必减少点画。”其年八月，诏曰：“凡有姓犯庙讳者，改以本望为姓。”

清泰二年五月，中书门下奏：“御名上一字与诸王相连，按太宗、玄宗朝故事，人臣诸王合避相连字，改从单名。”从之。

晋天福三年二月，中书门下奏：“礼经云：‘礼不讳嫌名，二名不偏讳。’注云：‘嫌名谓声音相近，若禹与雨、丘与区也，二名不偏讳，谓孔子之母名征在，言在不称征，言征不称在。’此古礼也。唐太宗、玄宗二名皆讳，人姓与国音声相近是嫌名者，亦改姓氏，与古礼有异。若庙讳平声字，即不讳侧声，若讳侧字，即不讳平声。所讳字正文乃偏傍，皆阙点画，望令依令式施行。”敕：“朝廷之制，今古相沿，道在人弘，礼非天降。况以方开历数，虔奉祖宗，虽逾孔子之文，未爽周公之训，冀崇孝行，永载简编。所为二名及嫌名事，依唐礼施行。”

梁开平元年八月敕：“朝廷之仪，封册为重，用报勲烈，以隆恩荣，固和亲临，式光典礼。旧章久缺，自我复行。今后每册封大臣，宜令有司备临轩之礼。”

后唐同光二年二月，太常礼院奏：“准制，尚书令秦王李茂正备礼册命，检详旧仪，无不带节度使封册之命，宜准故襄州节度使赵匡凝封楚国例施行。秦王受册，自备革辂一乘，载册犊车一乘，并本品卤簿鼔吹如仪。”从之。

三年六月，太常礼院奏：“吴越国王钱镠将行册命，按礼文合用竹册。敕：“宜令有司修制玉册，俾称元勲。”〈议者以玉册帝王所用，不合假诸人臣，盖当枢密院承旨段回受钱镠之赂，曲随其请，枢密使郭崇韬不详典礼故也。〉

天成三年十一月十八日，中书奏：“旧制凡降册命，至尊临轩。伏自陛下纂袭，继有崇封，但申节度之仪，尚缺临轩之礼。今后或封册，请御正衙，虽劳万乘之尊，冀重九天之命。如此则行之时礼备，受之者感深，宁惟转耀于皇猷，亦永标于青史。”从之。仍付有司。

清泰元年六月，中书门下奏：“据太常礼院申，册拜王公，如在京城，所司备卤簿车辂法物，皇帝临轩行册礼；如在外镇，正衙命使押册赴本道行礼。车辂法物，故事不出都城，礼无明文。今奉制命幽州赵德钧封北平王，青州房知温封东平王，皆备礼册命。其合用车辂法物，在兵部、太常太仆寺，请载往本州行礼后，送纳本司。”从之。

后唐清泰元年正月，尚书吏部员外郎刘鼎奏：“臣伏睹建中元年正月敕：‘中外文武臣寮授官上任后三日，举一人自代，事下中书，如除用选人，所荐多者拟议。’多事已来，此敕久废，今后重乞举行。”从之。

汉乾祐元年正月赦节文：“应内外常参官，宜准唐建中故事，上任后三日，表举一人自代。”

后唐天成二年六月，户部尚书李麟奏：“应升朝官四品以上，各许荐令、录两人；五品六品官各许荐簿、尉两人。”敕：“所举人除官后，仍于官告内坐举官姓名，赴任之后，或有不公，连坐举主。兼三品以上，有旧谙行止堪充两使判官者，各具才业上闻。”

周显德二年正月二十一日御札：“应在朝文资官，翰林学士两省官内，有曾历藩郡宾职、州县官者，宜各举堪为令、录者一人，务在强明清慎，公平勤恪。其中有已曾任令、录，亦许称举，并当擢用，不拘选限资序，虽姻族近亲，亦无妨嫌，祇须举状内具言。除官之日，仍署举主姓名，若在官贪浊不公，懦弱不治，职业废缺，处断乖违，并量事状轻重连坐。仍令御史台催促本官，旋具奏闻，限两月举状齐足。如出使在外者，侯回日准此指挥。”

四年六月敕：“应在朝文资官，各令再举一人堪充令、录及两使防御、团练、军事判官者。自前或因公过微有殿犯者，亦许称举。馀准显德二年正月二十一日御札处分。”其年八月诏：“应在朝上将军、统军大将、率府副率等，宜令各举有武勇胆力，骑射趫捷，堪为军职者两三人，仍具年岁及历职去处闻奏。如已在禁军者，不在称举。候举到日，并当比试骑射，看验人材，虽是姻亲，亦宜公举，但于状内具言。如应任用之后，不副所举，即量事状轻重坐举主。”

五年五月诏：“在朝文资官，各令再举堪为幕职令、录者一人。所举幕职州县官罢任后，便与除官，仍并许赴阙。”

后唐长兴四年七月三日，太常寺奏：

奉敕详定太子亲王见师、傅礼如左：

一、准开元礼，皇太子与师、傅、保相见前一日，尉卫设次于宫门外道，西南向；伶官展轩悬于庭。其日，诸卫所部屯门列仗，典谒设师、傅、保位于西阶之西，东向，三少位次之，少退，俱东向，北上。师、傅、保及三少至宫门，通事舍人引师、傅、保就次。左庶子奏“中严”伶官师工人入就位。通事舍人引师、傅、保及三少立于正殿门西，差退，俱东向。左庶子奏“外办”。皇太子著常服以出，侍卫如常，承和乐作。至东阶下，西向立，乐止。通事舍人引师、傅、保及三少入，乐作。就位，乐止。皇太子再拜，师、傅以下答拜。若三少见时，则三少先拜。通事舍人引师、傅以下出，乐作。出门，乐止。左庶子跪奏，称：“臣某言礼毕。”

一、又准礼阁新仪，皇太子受册后，前二日，尚舍设次于崇明门外，南向，又设师、傅、保、中书门下文武百官，东西相向，以北为上。宫臣及皇亲陪其后。次左庶子奏“外备”中官褰帘，皇太子常服出次，南向立，侍从如常仪。次中书门下就北向位再拜讫。礼官赞，皇太子再拜讫。中书门下班首一人前进贺讫，复位，再拜。皇太子答贺讫，又再拜。皇太子揖中书门下讫，相次退。通事舍人、礼官赞，皇太子再拜。师、傅等少避位讫。师、傅为班首者一人进贺讫，复位，再拜。皇太子答贺讫，又再拜。皇太子揖，师、傅退出。内侍奉引皇太子就座，南向座讫，通事舍人引文武宫臣三品以下入，就北向重行异位立定。奉礼曰“再拜讫”。左庶子一人进，跪奏：“具官臣某等言贺讫。”复位，皆再拜，各分班东西序立。奉礼曰“再拜”，在位官皆再拜讫。左庶子少前跪奏：“具官臣某言礼毕。”近侍垂帘，皇太子降座，宫臣侍卫仗散如仪。

一、准会要，贞观十七年，上谓房玄龄曰：“太子三师，以德导人者也。若师礼卑，则太子无所取则。”于是诏令撰三师仪注。太子出殿门迎，先拜三师，三师答拜。每门让，三师坐，太子乃坐。与三师书，前“名惶恐”后“名惶恐再拜”。

右据太常礼院状。谨检开元故事、礼阁新仪及会要，分析如前。其师、傅见亲王，不同皇太子见师、傅。臣请师、傅、亲王对拜、揖，各退。

奉敕：“宜依。”

后唐清泰二年九月，中书门下帖：“太常以长兴三年敕，诸举人常年荐送，先令行乡饮酒之礼。宜令太常草定仪注，颁下诸州预前肄习。解送举人之时，便行此礼。其仪速具奏闻。”〈初，长兴中，宰臣李愚好古，奏行此礼，累年不暇。至是愚复奏及，观礼官所定无绪。礼官孙知训以古礼无次序，不可施行。博士或言梁朝时青州曾行一度，遂令青州访旧簿书以闻。竟不能行。〉

梁开平元年十月，驾幸䌓台讲武。至二年七月，改为讲武台。〈按地理志，本西汉梁孝王所筑，谓之吹台，其后有䌓氏居其侧，故里人呼之䌓台。〉

后唐同光二年八月敕：“四京并诸道州府及京百司应申奏诸色公事奏状等，先曾指挥，并须实封斜角。其常呈奏状，于斜封上明题所为公事。或干军机言不题事，直至御前开封进呈事。宜指挥四京及诸道，令散下管内诸州，依元宣旨处分。其在京百司，仍令御史台各录敕文晓告。”

天成元年七月敕：“三京诸道节度团练使、防御使、刺史、文武将吏、州县职员，皆进月旦起居表，其四孟月旦，并可止绝。”

三年七月二十一日敕：“今后天下诸州刺史及系属节镇、团练、防御使，除应圣节、冬至、端午外，谢上及每月起居庆贺章表，并付本道封进，其馀公事，准往例，节度、观察使誊覆奏闻。”

长兴元年五月，太常礼院奏：“皇后今月十四日受册，准旧仪，外命妇并合赴皇后受册正殿门外就次，俟受册讫，司宾引入就位奉贺。今未有命妇院，请准例上表贺。”中书门下奏：“其诸道节度使上表贺皇帝，其在朝外命妇所上皇后表章，进呈，讫不下令报答。自此不更进表。皇子妻、驸马公主及近密亲旧，或有庆贺及进起居章表，内中委人主掌，进呈后祇宣示来使，并不下令。”从之。其月，太常礼院奏：“按仪制令，百官上疏于皇后曰皇后殿下，中外臣寮外命妇庆贺，祇呼殿下，不言皇后。”中书覆奏：“据太常礼院状，若祇呼殿下，恐未合宜。至如旧制，皇太子亦呼殿下，若无分别，何显尊卑？凡上皇后表章内，请呼皇后殿下，若不形文字，寻常并呼皇后。”从之。

二年五月，枢密院条疏：“诸道报军机表状，于斜封上不得言为何事宜二字。”

晋天福二年十月，中书门下奏：“按礼阁新仪，贞元二年十月七日御史台奏，每月庆贺及诸上表，并合上公行之。制可。今后凡有谢贺上表，望并准元敕上公行之。如三公阙，令仆已下行之。中书门下别贡表章。”从之。








伟南筑居远郊鲜入城市近闻其事释氏甚谨作诗问之


顾生奕奕神如玉，忽然筑室清江曲。
床头经卷锦带红，门外渔舟芳草绿。
夏云纵横白日閒，恣心缓步何时还。
岂是幼安默辽海，不然光禄栖东山。
自从沈冥耽幽趣，城中故人隔烟雾。
室迩空嗟正渺然，惆怅尘容几回顾。
更闻理外事无心，披襟解带相追寻。
玄言不数卫叔宝，讲议时誇支道林。
比来万事皆不有，何故赋诗满人口。
室中未免周颙妻，座上曾无阮家酒。
昔时有意怀苍生，高言慷慨谈澄清。
我求千户不可得，羡君大志何峥嵘。





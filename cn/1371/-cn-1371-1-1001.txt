君不见猎徒父子牵黄犬，岁岁秋风下蔡门

短歌行

上樽不解散牢愁，灵药安能扶死病？



千钧强弩无自射虚空，六出奇计终难逃定命。

人生斯世无别巧，要在遇物心不竞。



忧忘寝食怒裂眦，孰若凭高寄孤咏。



炎天一葛冬一裘，藜羹饭糗勿豫谋。



耳边闲事有何极，正可付之风马牛。



短歌行

冠一免不可以复冠，门一杜不可以复开。



山林兀兀但俟死，台省衮衮吁可哀！



巨材倒壑亦已矣，万牛欲挽真难哉！

阿房铜人其重各千石，回首变化为风埃。



吾曹浮脆不自悟，乃欲冠剑常催嵬。



劝君饮勿用杯酌，但当手提北斗魁，挹乾东海见蓬莱，安用俛首为低摧！




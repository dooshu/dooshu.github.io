○授杜佑诸道盐铁等使制

周制国用，委於冢卿；汉调军食，资於相府。必由中以制外，则政一而事行。所以阜安兆人，平均九赋，弼成富庶之教，驯致雍熙之化，实仗兀老，佐予经邦。银青光禄大夫检校司空同中书门下侍郎平章事充太清宫使上柱国扶风郡开国公食邑三千户杜佑，体资易直，德合宏大，事君以道，修己以诚，寅亮先朝，毗赞盛业，秉忠直之大节，备文武之全才。保乂朕躬，载申启沃，发挥政本，开导化源。谟明缉熙，三事允理。必能综领经制，变而通之，权货币之宜，成军国之务，外均庶土，内瞻中邦。俾予一人，恭己而理，宏敷五典，式协於中，可检校司徒充度支及诸道盐铁转运等使，依前同中书门下平章事太清宫使散官，馀如故。主者施行。


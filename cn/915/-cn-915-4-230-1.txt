◇上书谏封梁冀子弟及中常侍等。

古之明君，皆以用贤赏罚为务。失国之主，其朝岂无贞干之臣，典诰之篇哉。患得贤不用其谋，韬书不施其教，闻善不信其义，听谗不详其理也。昔桀、纣之时，非无先王之书，折中之臣，然下愚难移，卒以亡国，已然之鉴也。陛下越从蕃王，龙飞即位，应天顺人，万夫倾望。不急忠贤之赏，而先左右之封，伤善害德，谗谀暴兴。大将军梁冀，兄弟奸邪，倾动天下，皆有正卯之恶，未被两观之诛，而横见式叙，各受封爵。天下惆怅，人神共愤，非所为赏必当功，罚必有罪也。（《后汉传》作「伤善害德，兴长佞谀。臣闻古之明君，褒罚必以功过，末世暗主，诛赏各缘其私。今梁氏一门，宦者微孽，并带无功之绂，裂劳臣之士，其为乖滥，胡可胜言」。）夫有功而不赏，则为善失其望；奸回而不诘，则为恶肆其凶。（《袁宠纪》作「遂其性」。）故陈斧钺而民不畏刑，班爵位而人不乐善。苟遂斯道，非徒伤治殄民，为乱而已，至于丧身灭国，可不慎哉！（袁宏《后汉纪》二十一，「太尉乔曰」云云。又略见《后汉·杜乔传》，「迁大司农。时梁冀子弟五人及中常侍等以无功并封，乔上书谏。」）


次韵陈衡仲正常招饮可园　二首


销兵聊当太平年，小饮林亭意豁然。大海潮声来笔底，满城山色落尊前。

酒能益寿姑谋醉，时饮君自酿菊酒。诗恐伤时不放颠。如此消闲宜夜宴，待呼冷月照炎天。

理废锄荒花自栽，阴晴梅气长阶苔。官闲座客谈诗集，吏散园丁取事回。

把酒喜逢江月满，传笺忙逐岭云开。凭君莫话沧桑劫，横槊雄心百感来。






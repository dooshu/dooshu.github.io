○请敬宗庙祝文罢称孝弟奏（太和元年七月太常礼院）

敬宗庙祝文，皇帝称孝弟。臣审详“孝”字，载考礼文，义本主於子孙，理难施於兄弟。按《礼记》卜虞之文，子孙曰“哀”，兄弟曰“某”，然则虞之称哀，与祭之称孝，其义一也。於祖祢则理宜称孝，於伯仲则止於称名。

又东晋温峤议宗庙祝辞，以为非子者不得称旁亲，直言敢告。当时朝仪，咸以为宜。今臣上考礼经，无兄弟称孝之据；下徵晋史，有不称旁亲之文。臣谓飨敬宗庙，宜去“孝弟”两字。


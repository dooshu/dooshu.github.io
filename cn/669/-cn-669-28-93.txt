93　寒食野祭焚紙錢　焚紙錢之始　古不墓祭明帝始上陵禮　唐定寒食上墓常式　漢祭河用寓龍寓馬　錢若水不燒楮鏹


歐陽子謂「五代禮壞，寒食野祭而焚紙錢」，按紙錢始於開元二十六年，王璵爲祠祭使，祈禱或焚紙錢，類巫覡，非自五代始也。古不墓祭，漢明帝以後有上陵之禮，蔡邕議以爲「禮有煩而不可省者」。舊唐書玄宗本紀開元二十年，寒食上墓，編入五禮，永爲常式。寒食野祭，蓋起於此。朱文公語録謂：「漢祭河，用寓龍寓馬，以木爲之，已是紙錢之漸。唐禮書載范傳正謂『唯顔魯公、張司業全云：「名參。」家祭不用紙錢』。」本朝錢鄧州閻按：「鄧州，乃錢若水。」不燒楮鏹，吕南公爲文頌之。

【全云】漢祭五畤及山川，皆有寓龍寓馬，其後遂以代駒。

【元圻案】五代史晉家人傳論曰：「五代，干戈賊亂之世也，禮樂崩壞，三綱五常之道絶，而先王之制度文章掃地而盡。如寒食野祭而焚紙錢，天子而爲閭閻鄙俚之事者多矣！」〇通鑑唐紀玄宗開元二十五年：「太常博士王璵上疏請立青帝壇以迎春，從之。冬十月辛丑，制自今立春親迎春於東郊。時上頗好祀神鬼，故璵專習祠祭之禮以干時。上悦之，以爲侍御史，領祠祭使。璵祈禱或焚紙錢，類巫覡。習禮者羞之。」〇此云「二十六年」，「六」當作「五」。〇後漢書明帝紀：「永平元年春正月，帝率公卿已下朝於原陵。」注：漢官儀曰：「古不墓祭。秦始皇起寢於墓側，漢因而不改。諸陵寢皆以晦、望、二十四氣、三伏、社、臘及四時上飯。其親陵所宫人，隨鼓漏理枕被，具盥水，陳莊具。天子以正月上原陵，公卿百官及諸侯王、郡國計吏皆當軒下，占其郡國穀價，四方改易，欲先帝魂魄聞之也。」又禮儀志劉昭補注〔一〕：謝承書曰：「建寧五年正月，車駕上原陵，蔡邕從，見其儀，愾然謂同坐者曰：『聞古不墓祭。朝廷有上陵之禮，始謂可損。今見威儀，察其本意，乃知孝明皇帝至孝惻隱，不可易舊。』或曰：『本意云何？』『昔京師在長安時，其禮不可盡得聞也。光武即世，始葬於此。明帝嗣位踰年，乃帥公卿百寮，就園陵而創焉。明帝聖孝之心，親服三年，久在園陵，初興此儀，仰察几筵，下顧群臣，悲切之心，必不可堪。』邕見太傅胡廣曰：『國家禮有煩而不可省者，不知先帝用心周密之至於此也。』廣曰：『然。子宜載之，以示學者。』」〇漢書郊祀志下：「有司言雍五畤無牢孰具，芬芳不備。迺令祠官進畤犢牢具，色食所勝，以木寓馬代駒云。及諸名山川用駒者，悉以木寓馬代。」〇史記封禪書：「秦畤駒四匹，木禺龍欒車一駟，木禺車馬一駟〔二〕，各如其帝色。」據此則禺龍馬實倣於秦也。〇唐書范傳正傳：「字西老，鄧州順陽人。舉進士、宏辭，皆高第。官光禄卿。」〇張參著五經文字三卷，自序題「大曆十一年六月」，結銜稱司業，蓋代宗時人。〇吕南公，字次儒，南城人。宋史入文苑傳。著灌園集二十卷，四庫全書著録。其錢鄧公不燒楮鏹頌，宋文鑑取之。〇邵伯温聞見前録曰：「康節先生春秋祭祀，約古今禮行之，亦焚楮錢。程伊川怪問之，則曰：『明器之義也。脱有一非，豈孝子之心乎？』」〇宋葉大慶愛日齋叢抄：「事林廣記考論寓錢之始，云：今楮鏹也。唐書王嶼傳曰：『玄宗時，璵爲祠祭使，以漢以來葬者皆有瘞錢，後世里俗稍以紙寓錢爲鬼事，至是璵乃用之。』則是喪祭之焚紙錢起於漢世之瘞錢也；其禱神而用寓錢，則自王璵始耳。法苑珠林云『紙錢起於殷長史』，則非創於璵矣。吕南公有錢鄧公不燒楮鏹頌云：『古用幣以禮神祗，後之罪士爲多，則假之以請禳祈禱；假之不已，則翻楮代焉而不支，是故罪者滿世而莫救其非。』大抵深惡夫寓錢以徼福者也。予觀洪慶善杜詩辨證載文宗備問云：『南齊廢帝東昏侯好鬼神之術，翦紙爲錢，以代束帛。至唐盛行其事，云有益幽冥。』又牛僧孺云：『楮錢，唐初翦紙爲之。』此足以補事林廣記之未及。」〇宋徐度却掃編：「近世士大夫家祭祀，多苟且不經。惟杜正獻公家用其遠祖叔廉書儀，四時之享，以分至日。不設倚卓，唯用平面席褥。不焚紙幣。以子弟執事，不雜以婢僕。先事致齋之類，頗爲近古。」

〔一〕「儀」，原作「樂」，據中華本後漢書志第四禮儀上改。

〔二〕「馬」，原脱，據中華本史記卷二八封禪書補。






○贈守朴趙公廵撫延綏序 【 延綏廵撫】

嘉靖己亥夏五月、廵撫延綏都御史缺、　上命廷推中外臣工、有文武材畧、堪屬是選者、疏名　上請、僉謂莫宜吾浙江按察使守朴趙公、乃以名聞、　上報可、璽書即浙江命公、公為諸生時、即有經略四方之志、既登進士第、踐歷兩京郎署、其為郎中於職方最久、於邊徼走集阨塞將帥材不材、兵戍強弱饋饟近遠贏乏、如身出入其地、目視手畫、聽其議論、於利害較然不爽也、古人有言、大丈夫不為宰相、坐廟堂、佐天子進退百官、則當為將帥、笞兵萬里之外、壯哉公茲行也、公嘗為余言、　國家因秦漢故塞。並河山起立亭障。通斥堠。延亘萬餘里。尤擇最要害者。設鎮開閫。萃精兵良甲以實之。所以折伏控禦之策甚備。異時河西山後遼左諸鎮兵。嘉靖時諸鎮兵數変故其言云爾嘗其利害。不啻毫髮小。然輒相挻以變。惟茲延綏。孤軍赤立。無崇山複谷為之藩蔽。虜至輒收保堅壁以守。乘便利出戰。戰比有功。飛輓歲屢不繼。并日以食。而終無怨言。葢以天性嚮義習尚專一與他鎮不同故百十年。無燬軍亡將之禍。夫力能為不靜者。力至莫可若何。乃姑與之俱安矣。幸其未至於是者。又不求所以輯而振之。此邊境安危倚伏之變。未能豫知其所終也。余亦謂方今以四方全盛之勢。而臨制邊陲。兵不患不精。將不患不勇。所患者制帥未必得人則統馭之宜或有未盡焉此數言深得馭軍之要爾兵之命在食。其節度在紀綱。其趨向在賞罰。三者一有不至。饑則怨。飽則驕。甚焉則比周締交。以反持其上。上下乖隔而精兵勇將適以資亂人而為厲階其所由來漸矣故制帥在得人也。公有文武材畧、練曉邊事、而延綏一軍、又素嚮義易使、如良子弟、得賢父兄、幹蠱禦侮、寧足云云、余又聞延綏治榆林。葢古榆關。北距大河不遠。唐張仁愿所築東受降城。在大河之外。或曰即東勝洲故址也。唐倚河為關。而築城以固河。故虜人不敢飲馬焉。今夫河與虜共之。秋高氷合。引弓長驅。不數晷即至近郊。而邊方為之驛騷矣。公治戎之暇。試跡其興廢。而考求之。亦備邊一策也。公將行、浙藩臬諸公命贈言於余、故述其所嘗請於公者、以求益焉爾、

皇明經世文編卷之一百九十四終








◇箴赋

有物於此，生於山阜，处於室堂，无知无巧，善治衣裳；不盗不窃，身窬而行；日夜合离，以成文章。以能合从，又善连衡；下覆百姓，上饰帝王；功业甚博，不见贤良，时用则存，不用则亡。臣愚不识，敢请之王。王曰：「此夫始生钜其成功小者邪？长其尾而锐其剽者邪？头达而尾赵缭者邪？一往一来，结尾以为事；无羽无翼，反覆甚极。尾生而事起，尾而事已。簪以为父，管以为母，既以缝表，又以连里，夫是之谓箴理。（《荀子。赋篇》）

为书谢春申君

疠人怜王，此不恭之语也。虽然，不可不审察也。此为劫弑死亡之主言也。夫人主年少而矜材，无法术以知奸，则大臣主断国，私以禁诛於已也。故弑贤长而立幼弱，废正适而立不义，《春秋》戒之，曰「楚王子围聘於郑，未出竟，闻王病，反问疾，遂以冠缨绞王杀之，因自立也。」齐崔杼之妻美，庄公通之，崔帅其君党而攻，庄公请与分国，崔杼不许；欲自刃於庙，崔杼不许，庄公走出，逾於外墙，射中其股，遂杀之而立其弟景公。近代所见，李兑用赵，饿主父於沙丘，百日而杀之；淖齿用齐，擢闵王之筋，县於其庙梁，宿夕而死。夫疠虽臃肿胞疾，上比前世，未至绞缨射股，下比近代，未至擢筋而饿死也。夫劫弑死亡之主也，心之忧劳，形之困苦，必甚於疠矣。由此观之，疠虽怜王可也。因为赋曰：宝珍隋珠，不知佩兮；布与丝，不知异兮。闾姝子奢，莫知媒兮。媒母求之，又甚喜之兮。以瞽为明，以声为聪，以是为非，以吉为凶，呜呼上天，曷惟其同！《诗》曰：「上天甚神，无自瘵也。」（《战国策》十七，又《韩诗外传》四，小异。又略见《荀子。赋篇》。案《韩非子。奸劫弑臣篇》有此，益承用师说，唯篇未无赋耳。）

【卷十】 《全上古三代文》


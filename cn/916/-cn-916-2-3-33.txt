【贡禹引俗语】

〖《汉书》曰：禹又言。郡国择便巧史书习於计簿能欺上府者。以为右职。取勇猛能操切百姓者。以苛暴威服下者。使居大位。故亡义而有财者显於世。欺谩而善书者尊於朝。誖逆而勇猛者贵於官。故俗皆曰：〗

何以孝弟为。财多而光荣。何以礼义为。史书而仕宦。何以谨慎为。勇猛而临官。（○《汉书》贡禹传。○逯案。故俗皆曰云云。皆假为谐。亦通。）


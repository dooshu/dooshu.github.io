临江答耦长次韵

谢李高吟久寂寞，都官独擅宛陵诗。
忽惊雏凤生丹穴，又见神龙出故池。
陆子才华入洛日，终童卓荦弃繻时。
閒居亭阁江山助，绝调骚歌气候移。
荐赋羞寻杨得意，怜才恨少魏无知。
短衣射虎成何计，抱膝横棋聊尔为。
石室藏书家自富，沧洲秃笔兴忘疲。
登楼独啸青天月，入坐人推玉树枝。
苦学三馀雌霓识，素心十载白云期。
波澜自许陈思敌，意气谁呼德祖儿。
策杖风泉庐岳顶，挂帆烟雨楚江涯。
官斋地静看鸥狎，野寺吟多把酒迟。
散带临溪开北牖，沈瓜浮李续南皮。
疏狂却忆高生老，白眼东西何所之（谓阮怀。）。



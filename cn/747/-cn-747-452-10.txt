○代郭子仪谢兼河工节度使表

臣某言：今月日伏奉恩制，授臣使持节都督州诸军事兼云州太守充河东节度度支营田大使大同军使管内采访使。祗拜休命，内揣薄才，委任专崇，周章失据。臣某中谢。臣闻边之安危，系於所用；事之成败，谅在先谋。故寸璧必求良工，尺锦亦资善制。况夫谋无智勇，备列戎旃，自守封疆，颇淹岁序，肃将朝命，翦灭凶徒。此乃天功，匪惟臣力，陛下不遗犬马，念以驱驰，收其分寸之劳，加以邱山之赏。礼因位重，恩与日深，常恐颠危，不克负荷。所以昨有陈让，乞停范阳，而手诏曲垂，不蒙允许，退就私室，窃愧明时，素餐之诗，自臣攸作。今又更承奖命，兼以河东边境，相连三千馀里，烽燧列警，斥堠须明，虽则居安，终资有备，以臣独制，谓必无失。然以能处一事，身任一官，犹择其人，且惧旷职。况臣旁绾三节，控带数藩，智有所不周，心有所不及，兵权倘失，奔驷宁追，实虑授受乖宜，简书是畏。望特矜臣不逮，察臣愚诚，更选良能，付以旄钺。则樵夫绝议，官序有伦。臣无任。


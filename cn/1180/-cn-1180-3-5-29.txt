威烈王


二十三年，初命晋大夫魏斯、赵籍、韩虔为诸侯。

魏斯、赵籍、韩虔，这三人都是晋之强臣。

春秋时，晋国有范氏、中行氏、智氏及韩、魏、赵，是为六卿。到后来范、中行、智氏三家都为韩、魏、赵所灭，权势日渐重大，遂三分晋国之地，以威势逼胁周天子，求封为诸侯。天子微弱，不能讨正其罪，遂因而命之，与列国之君同等矣。周自平王东迁以来，王室卑微，诸侯强大，礼乐征伐之权不出于天子。然当其时，体貌犹存，名分固在，是以诸侯彼此吞灭者有之，尚未有以臣代君，以大夫而遂为诸侯者。至于三家分晋，割地自强，胁天子以请封，而天子不敢不从，则冠履倒置，纪纲扫地矣。故宋儒朱熹修《纲目》以继《春秋》之后，始于威烈王，特书“初命”二字，正说从前未有此事，所以垂戒万世也。





初，赵简子使尹铎为晋阳，请曰：“以为茧丝乎？抑为保障乎？”简子曰：“保障哉！”尹铎损其户数。

晋阳，是今山西太原地方。茧丝，是抽取蚕茧之丝。保障，是藩篱遮蔽的意思。

初时，赵籍之祖赵简子，名鞅，使其家臣尹铎治晋阳地方。尹铎请问说：“今往晋阳，将欲使我多取百姓的赋税，如抽取蚕茧之丝，至于尽绝而后已乎？抑使我爱养百姓，培植邦本，以为国家之藩篱保障乎？”尹铎此问，志在保障，不肯为茧丝。简子说：“保障哉！”正欲其固结民心，不为剥取民财也。尹铎至晋阳，减损百姓的户数，盖户口少，则赋税轻，民力自然宽舒，正所以行其保障之言也。

到后来，简子之子无恤，为智氏所攻，卒托于晋阳以免其难。只因能存心爱民，故后嗣遂蒙其利如此。况治天下者，可不以爱民为先，以聚敛为戒哉！





赵襄子漆智伯之头以为饮器。智伯之臣豫让，欲为之报仇，乃诈为刑人，挟匕首，入襄子宫中涂厕。襄子如厕，心动，索之，获豫让。左右欲杀之，襄子曰：“义士也，吾谨避之耳。”乃舍之。豫让又漆身为癞，吞炭为哑，行乞于市。其妻不识，其友识之，为之泣曰：“以子之才，臣事赵孟，必得近幸，子乃为所欲为，顾不易耶！何乃自苦如此？”豫让曰：“不可！既已委质为臣，而又求杀之，是二心也。凡吾所为者，极难耳。然所以为此者，将以愧天下后世之为人臣怀二心者也。”襄子出，豫让伏于桥下，襄子至桥，马惊，索之，得豫让，遂杀之。

赵襄子，是赵国之君。饮器，是溺器。匕首，是短刀。厕，是净房。委质，是委身以事君的意思。

赵襄子既杀了智伯，恨他前日攻围狠毒，将他头用漆漆了，做盛溺的净壶，以快其恨，盖亦过矣。智伯之臣，名豫让者，平日受智伯的恩，要替智伯报仇，谋杀襄子，不得其便。一日，襄子使刑徒之人，入宫涂饰厕房的墙壁。豫让就假扮做个刑徒，身中藏一把短刀，同众刑徒混入宫中涂厕，等待襄子上厕之时，就要行刺。襄子将去厕中，忽然心里惊动，疑有非常，把这涂厕的人逐一搜检，搜出豫让身中凶器来。左右之人就要杀他，襄子说：“他为主报仇，乃是忠义之士，不要杀他，我但谨慎防护躲避他便了。”乃释放了他。豫让报仇之志不已，恐人认得他的模样，乃用生漆涂在身上，遍身发起癞疮，又吞食木炭，使其声哑，把容貌声音尽皆改变，装做个乞丐的人，在街市上讨吃。他自家的妻子也认他不得了，只有一个朋友认的是豫让，怜其苦处，为之涕泣，因劝他说：“以你这等才能，若替赵襄子做个臣，必得亲近贵幸，得近之后，那时乘机下手，岂不容易，何故受这等苦楚。”豫让说：“不可！若依着你这等言语去干，虽是容易，然既已委着形质为人臣子，而又包藏祸心以图之，是为臣而有二心也。人臣怀二心以事君上，罪不可赦。我岂可犯此大不义乎？我自知所为的事，费力难成，然不肯舍难而就易者，将以明君臣之义，使天下后世之为人臣而怀二心者，闻我之事而羞愧耳。岂可先怀二心以事人哉！此所以宁处其难，而不为其易也。”后襄子出外，豫让又埋伏于其所经由的桥下，欲待其过而起刺之。襄子将到桥边，马忽惊跳，知道有人，使人搜寻，又拿得豫让，遂竟杀之。

按豫让感智伯之知遇，故虽智伯已死无后，而必欲为之报仇，至杀其身而后已，真可谓义士矣。然即此可见人君出入起居，必时时警备，以防意外之事。故上而天象之昭垂，下而人情之动语，内而心神意气之惨舒，外而舆马旗器之变异，莫不随事精察，烛于几微，而不少怠忽，诚欲保其身以保宗社也。有国者且然，况有天下者哉！





魏斯者，桓子之孙也，是为文侯。文侯以卜子夏、田子方为师，每过段干木之庐必式。四方贤士多归之。文侯与群臣饮酒乐，而天雨，命驾将适野。左右曰：“今日饮酒乐，天又雨，君将安之？”文侯曰：“吾与虞人期猎，虽乐，岂可无一期会哉！”乃往，身自罢之。

式，是在车上俯身致敬的模样。虞人，是掌管田猎之官。猎，是围取禽兽。

魏斯者，乃晋大夫魏桓子之孙也，是为文侯。文侯初即位，尊贤敬士，与图治理。其时卜子夏、田子方、段干木三人，皆怀才抱德之士，文侯乃招致子夏、子方，尊以师礼。而段干木隐居不出，文侯每过其门，则改容起敬，虽在车中，不敢安坐，必屈躬而凭其车上横木。其尊贤敬士如此。由是四方贤士闻其名者，多往归之。然文侯不但能尊礼乎贤人，而且不失信于臣下。一日与群臣饮酒欢乐，天又下雨，忽然传命掌驾者要往田野中去。左右止文侯说：“今日饮酒欢乐，天又有雨难行，可以暂止，君命驾何往乎？”文侯说道：“我曾与虞人有约，今日会猎，即令天雨，饮酒虽乐，岂可失信于彼，而不与一会期哉！”于是竟到田猎所在，亲命虞人，以雨罢猎。其重信而不荒于般乐，不忽于微贱如此。此魏之所以独强于三晋也。





文侯使乐羊伐中山，克之，以封其子击。文侯问于群臣曰：“我何如主？”皆曰：“仁君。”任座曰：“君得中山，不以封君之弟，而以封君之子，何谓仁君！”文侯怒，任座趋出。次问翟璜，对曰：“仁君也。”文侯曰：“何以知之？”对曰：“君仁则臣直。向者任座之言直，是以知之。”文侯悦，使翟璜召任座而反之，亲下堂迎之，以为上客。

中山，是国名。

魏文侯使其臣乐羊举兵伐中山之地，战胜取之，因以中山之地封其子名击者。文侯一日问于群臣说：“人莫难于自知，我为人主，不知是何等主也？”时群臣众口一词，都称文侯说：“是仁德之君。”独有任座对说：“不然。人君必至公无私，方可称为仁君。今主君得中山之地，不以封其弟，而以封其子，是薄于待弟，而私厚其子。仁者不如是也，何得为仁君哉！”文侯见任座当面耻辱他，不觉发怒，任座恐惧，因趋出待罪。文侯次又问于翟璜说：“我果何如主也？”翟璜对说：“吾君真仁君也。”文侯说：“汝何以知寡人为仁君？”翟璜对说：“臣闻上有仁圣之君，则下有鲠直之臣。向时任座之言，直而不阿，必有仁君在上，所以能优容之，因此知君之为仁君也。”文侯闻翟璜之言，其心乃悦，因使翟璜召任座转来，亲下堂迎之，以为上客，而礼遇之。

夫文侯始因任座之直言，则不免于怒，继悟于翟璜之善对，遂迎之致敬以有礼焉。所谓“说而能绎”者也。文侯亦贤君哉！





文侯谓李克曰：“先生尝有言曰：‘家贫思贤妻，国乱思良相。’今所置非成则璜，二子何如？”对曰：“居视其所亲，富视其所与，达视其所举，穷视其所不为，贫视其所不取。五者足以定之矣。”文侯曰：“先生就舍，吾之相定矣。”

成，是魏成。璜，是翟璜。这二人都是魏之贤臣。

魏文侯欲立辅相，乃召其臣李克与他商量说道：“先生平日曾有言说：‘凡人家贫，则思量得个贤妻，共营家计；国乱，则思量得个良相，共理国事。’如今魏国初立，正是要求良相之时。我今所置立的辅相，不是魏成便是翟璜，这二子何如？还是何人可用？”李克不敢擅便拟定，但告文侯以观人之法，使他自择，对说：“凡欲观人者，当于其平居时，看他所亲近的是什么样人；于其富足时，看他能散财以济人之急否；于其显达时，看他所荐举的是什么样人；于其穷困时，看他能有所持守不肯妄为否；于其贫难时，看他能有所辞却不肯苟取否。把这五条参详考验，就足以定二子之高下矣。”此时魏成分禄养贤，所荐的都是贤士，正合着那“富视其所与、达视其所举”的两件。李克之论，也是暗荐他。文侯既闻此言，便自理会了，遂告李克说：“先生请归就舍馆，我之相已定矣。”其后果以魏成为相，而文侯所以称为贤君者，亦得魏成辅相之功为多。而李克所言五事，又万世人主择相者之准也。





李克出，翟璜曰：“君召卜相，果谁为之？”克曰：“魏成。”璜忿然曰：“西河守吴起，臣所进也；君内以邺为忧，臣进西门豹；君欲伐中山，臣进乐羊；中山已拔，无使守之，臣进先生。君之子无傅，臣进屈侯鲋。以耳目之所睹记，臣何负于魏成？”克曰：“魏成食禄千钟，什九在外，什一在内，是以东得卜子夏、田子方、段干木。此三人者，君皆师之。子所进五人，君皆臣之。子恶得与魏成比也？”璜再拜曰：“璜，鄙人也，失对，愿卒为弟子！”

西河，是郡名，在今山西汾州。邺，是邑名，在今河南彰德府临漳县。

李克与魏文侯论相而出，翟璜问李克说：“君召先生卜择辅相，果用了谁？”李克虽不见文侯说出姓名，然以所言五者定之，料得必是魏成了，遂对他说：“是魏成。”翟璜自负有功，不在魏成之下，忿然作色说：“我与魏成同仕于魏，自揣颇为尽心，且以我所荐举的人才言之，如西河郡守吴起，是我所荐也，起守西河而秦兵不敢东向。邺是大邑，近在内地，无可使治者，君以为忧，我荐西门豹，而邺遂大治。君欲伐中山，无人为将，我荐乐羊，竟取了中山。中山既得，无人可守，我又荐先生以守之。君之公子未有师傅，我又荐屈侯鲋以为之傅。凡此都是我的功绩，在人耳目之所共见而可记者也。我何不如魏成，而乃用魏成为相耶？”李克说：“荐贤固皆为国，而人才则有不同。魏成食禄虽有千钟之富，然未尝私积于家，都把来赒给贫乏，礼聘贤士，大率十分之中，有九分用在外面，只有一分自家用度。其厚于养士，而俭于自用如此，是以天下贤士皆归之。于东方得卜子夏、田子方、段干木，而荐之于君。这三个贤人道高德厚，君皆以师礼待之。子所进的五人，君皆以臣礼使之。夫以师礼待之者，赖以进德修业，以端出治之本，其功甚大，三人不为少。以臣礼使之者，不过使各治一郡，供一职而已，虽五人不为多也。子何得与魏成比哉？”翟璜听李克说的有理，自知失言，乃再拜谢罪说：“璜是个鄙陋之人，方才的言语，失于应对，这是我见识不到处，愿终身为弟子，请教于先生，以长我之见识，开我之鄙陋焉。”

夫人臣事君之忠，莫大于荐贤为国，而为宰相者，尤当休休有容，绝妒忌之私，开公正之路，使天下贤者皆集于朝廷，以共理国事，乃为称职。观李克向者五言，定相之说，与折服翟璜之语，可谓知人臣忠君之大，而人主择任宰相之道，于此亦可见矣。





起之为将，与士卒最下者同衣食，卧不设席，行不骑乘，亲裹赢粮，与士卒分劳苦。卒有病疽者，起为吮之，卒母闻而哭之。人曰：“子卒也，而将军自吮其疽，何哭为？”母曰：“往年吴公吮其父，其父战不旋踵，遂死于敌。吴公今又吮其子，妾不知其死所矣，是以哭之。”

起，是吴起。赢粮，是余剩的行粮。疽，是痈疽。吮，是以口咂之。旋，是回转。踵，是脚跟。

吴起为将，能抚恤士卒，他穿的衣服，吃的饮食，与士卒中最下等的一般。念士卒有风霜之苦，他睡卧也不设席褥；念士卒有奔走之劳，他行时也不骑坐车马；途中余下粮食，亲自收裹，不肯劳动下人。盖虽身为大将，而能与士卒同受劳苦，不分贵贱如此。士卒中曾有生痈疽的，吴起亲用口替他咂去脓血，使他容易痊可。那士卒之母，闻说此事，悲而哭之。旁人说：“你的儿子是个小军，今以将军之贵，亲替你儿子吮疽，你只该欢喜感戴，乃反哭泣何也？”其母对说：“我之所以哭者，哭吾子之将死也。往年其父生疽，吴公也曾吮之，其父感激吴公的恩德，不顾性命，替他出力报效，临阵时舍死向前，不肯退步，遂力战而死。如今吴公又吮其子，料他感恩效死，亦如其父。妾不知他死在何处矣，所以哭之。”

吴起之为将如此，此所以战无不胜，而用兵虽司马穰苴不能过也。夫为将者，以恩结士卒之心，士卒且竭忠尽命。若人君驭将而能推心置腹，假之以事权，待之以恩信，则为将者感奋图报，又当何如哉！






覆舟二首


巫峡盘涡晓，黔阳贡物秋。丹砂同陨石，翠羽共沉舟〔一〕。羁使空斜影，龙居一作宫积流。篙工幸不溺，俄顷逐轻鸥。

〔一〕沉舟：《张仪传》：积羽沉舟。

竹宫时望拜〔一〕，桂馆或求仙〔二〕。姹女凌波日〔三〕，神光照夜年。徒闻斩蛟剑，无复爨犀船。使者随秋色，迢迢独上天。

〔一〕竹宫：《汉武故事》：祭太乙，令人登通天台，以候天神。天神既下祭所，若大流星，乃举烽火，而就竹宫望拜。

〔二〕桂馆：《郊祀志》：公孙卿曰：“仙人好楼居。”于是长安作飞廉桂馆，使卿持节设具，而候神人。

〔三〕姹女：桓帝时童谣：河间姹女工数钱。






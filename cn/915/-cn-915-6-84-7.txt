◇与庾冰笺

窃闻安西欲移镇乐乡，不审此为算邪，将为情邪？若谓为算，则彼去武昌千有馀里，数万之众造创移徙，方当兴立城壁，公私劳扰。若信要害之地，所宜进据，犹当计移徙之烦，权二者轻重，况此非今日之要邪！方今强胡陆梁，当畜力养锐，而无故迁动，自取非算。又江州当氵斥流数千，供继军府，力役增倍，疲曳道路。且武昌实是江东镇戍之中，非但捍御上流而已。急缓赴告，骏奔不难。若移乐乡，远在西陲，一朝江渚有虞，不相接救。方岳取重将，故当居要害之地，为内外形势，使窥窬之心，不知所向。若是情邪，则天道玄远，鬼情难言，妖祥吉凶，谁知其故！是以达人君子直道而行，不以情失。昔秦忌「亡胡」之谶，卒为刘项之资；周恶弧之谣，而成褒姒之乱。此既然矣。历观古今，鉴其遗事，妖异速祸败者，益不少矣。禳避之道，苟非所审，且当择人事之胜理，思社稷之长计，斯则天下幸甚，令名可保矣。

若安西盛意已耳，不能安于武昌，但得近移夏口，则其次也。乐乡之举，咸谓不可。愿将军体国为家，固审此举。（《晋书·王述传》）


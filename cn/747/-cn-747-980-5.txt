○对多田判

〈丁多买田至四百顷，极膏腴，上贾他财物称是。御史纠之。云：“天恩数加，赏赐不是赃贿。”〉

丁家类封君，田成永业，是称近甸，亦曰膏腴。资货乃兼於中人，沃野自登於上贾。义殊不穑，颇谓多藏，道则恶盈，志何自满？必也德均洙泗，学究典坟，专经述郑元之风，精义尽邱明之奥。学优则仕，道尊为师，类张禹之置田，殊萧何之遗子。况称恩命，岂等平人？御史绳之，终难纠诘。


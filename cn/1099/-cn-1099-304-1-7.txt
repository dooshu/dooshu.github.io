○哨報 【 優恤墩軍夜役】

哨探者三軍所恃以進止者也。惟哨探不明。是故進止失律。惟賞罰無章。是故哨探不明也。今之夷夏異俗苦於間諜之難行、所恃以進止者有二、一曰墩軍、一曰夜不收、墩軍明烽火之堠、夜不收得遠哨之情、烽堠有柴堆。有火砲。有旗幟。大舉之來。其號何如。零騎之來。其號何如。無以成陣軍中法禁妄報故守墩之軍每俟賊過舉烽以至守禦不及此亦法之當変者烟起於百里之外。砲響於塞外之墩。旗展於墩臺之上。相傳而下。可以得虜情於未戰之先矣。但墩軍之弊。難以悉舉。何也、上受其賄而下買其閑也。墩軍月粮二石。其優恤者。不為不至矣。但軍無入家之粮。是以墩無可守之軍。自其科歛之弊言之。有曰火把錢。有曰坐月錢。有曰空閑錢。有曰節禮錢。各項名色。計出千般。此錢一缺。則查點行焉。查點不到。則綑打行焉。是故。軍用　朝廷之錢粮。給前項之科歛。辦納不缺。雖不上墩亦可也。辦納不全。雖在墩猶罰焉軍士借官粮以逸其身下官假公事以遂其欲是以每墩或七人。或五人。雖有食粮之數。實無在墩之軍。而全墩俱無者亦多矣。是故烽火之明。墩軍有不可以為恃者也。夜不收有遠哨者。有長哨者。有傳報者。得虜情於塞外。傳機密於軍中。其眾寡之勢。進退之機。住牧之地。曉行夜宿探至營帳而返。可以得虜情於未戰之先矣。但夜不收之情。難以備言。上無以厚其下。下無以報其上也。何也、偵探為軍中耳目所関甚鉅亦非徒一二夜丁可任首今之夜不收。出哨百里之外。不幸遇賊而死。其苦不為不至矣。下未聞其奏報之章。上不見優恤之典。其間深入虜地。得虗實之情。知多少之數。約三軍而進之。斬獲雖多。及至論功行賞之下而夜不收之功何在焉巧為退避。信口虗傳。萬一失事而夜不收之罪何在焉功罪不明。何苦以自求自敗也耶。其哨報之的。夜不收有不可以為恃者矣。茲欲烽堠之明。必先革其科歛之弊。欲傳報之真。必先究其成敗之情。斬獲若干。而論哨探者一級之功。敗亡若干。而論哨探者失律之罪。明之以功罪。厚之以優恤。而虜情不得。未之有也。自今觀之。間諜不得見得見哨探斯可矣


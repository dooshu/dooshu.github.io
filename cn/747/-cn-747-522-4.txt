○为独孤常州祭福建李大夫文

年月日，具官某，谨以清酌之奠，敬祭於故福建都团练使李公之灵。呜呼！宗┙储祉。元纯降气。炳灵於公。才全德充，宽仁愿恭。高朗昭融。文学政事，仪刑王风。帝谓叔父，闽实下国。出作侯伯，导之以德。内抚罢人，外攘剧贼。文武为宪，柔嘉是则。我教用宣。我民既安。伫登岩廊，为国羽翰。彼高者天，胡莫贤。人之云亡，曾不永年。呜呼哀哉！某往忝谏臣，在公下列。周旋献纳，以日继月。海运方远，抟风未歇。不虑不图，音徽已沫。暮律严苦，降霜肃杀。临歧一觞，以抒惨怛。呜呼哀哉！尚飨。


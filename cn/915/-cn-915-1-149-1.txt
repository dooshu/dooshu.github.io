◇上书赵王

括不可使将。

始妾事其父，时为将，身所奉饭饮而进食者以千数，所友者以百数。大王及宗室所赏赐者，尽以予军吏士大夫。受命之日，不问家事。今括一旦为将，东向而朝军吏，无敢仰视之者。王所赐金帛，归藏於家，而日视便利田宅，可买者买之。王以为何如其父？父子异心，愿王勿遣。

王终遣之，即有如不称，妾得无随坐乎？（《史记。赵奢传》：赵孝成王七年，秦与赵兵相距长平。信秦之间，以赵奢子括为将，代廉颇。及括将行，其母上书云云。括军败，前後所亡四十五万。赵王以括母先言，竟不诛也。又略见《御览》二百八十。）

【卷十二】 《全上古三代文》


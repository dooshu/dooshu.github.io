89　李壁引語注荆公詩致譏　明妃曲漢恩自淺胡自深　李壁發明荆公諸詩　荆公詩推重商鞅


鴈湖閻按：「鴈湖，李壁號。」何云：「李璧。」繼序按：「李仁甫四子，垕、塾、壁、俱有名，則『璧』當作『壁』。壁，字季章，號鴈湖居士，登進士第，官參知政事。附和侂胄，以致喪師辱國，其人不足重。」注荆公詩，於明妃曲「漢恩自淺胡自深，人間樂在相知心」，則引范元長之語以致其譏。案：羅大經鶴林玉露謂其悖理傷道，又曰：「苟心不相知，臣可以叛其君，妻可以棄其夫矣。」日出堂上飲之詩「爲客當酌酒，何預主人謀」，則引鄭氏考槃之誤以寓其貶。閻按：「賀黄公則謂日出堂上飲之詩摹寫怡堂之習，真堪痛心疾首。末數語即魏風園有桃篇『彼人是哉，子曰何其』意也，此風雅正傳。」君難託之詩曰：「世事反覆那得知，讒言入耳須臾離」，則明君臣始終之義，以返諸正。愚按楊元素繪謂：介甫詩「今人未可輕商鞅，商鞅能令政必行」，今覩其行事，已頗類之矣。言，心聲也，其可揜乎？

【元圻案】魏鶴山作李石林臨川詩注序曰：「石林於其丰容有餘之辭，簡婉不迫之趣，既各隨義發明。若博文强志，廋詞險韻〔一〕，則又爲之證辨鈎研，俾覽者得以開卷瞭然。然公之學亦時有專己之癖焉，石林於此蓋未始隨聲是非也。如明妃曲『漢恩自淺胡自深』云云，以返諸正，自餘類此者尚衆，姑摘其一二以明之。」〇王介甫明妃曲第二首李壁注曰：「范沖對高宗嘗云：『臣嘗於言語文字之間得安石之心，然不敢與人言。且如詩人多作明妃曲，以失身胡虜爲無窮之恨，安石則曰「漢恩自淺胡自深，人生樂在相知心」，然則劉豫不是罪過，漢恩淺而虜恩深也。今之背君父之恩，投拜而爲盜賊者，皆合於安石之意，此所謂壞天下人心術。孟子曰：「无父无君，是禽獸也。」以胡虜有恩而遂忘君父，非禽獸而何？』公語意固非，然詩人務一時爲新奇，求出前人所未道而不知其言之失也。然范公傅致亦深矣。」又日出堂上飲詩云：「日出堂上飲，日西未之休。主人笑而歌，客子歎以愀。指此堂上柱，始生在巖幽。雨露飽所滋，淩雲亦千秋。所託願永久，何年值君收。乃令卑濕地，百蟻上窮鎪。丹青空外好，鎮壓已堪憂。爲君重去之，不使一蟻留。蟻力雖云小，能生萬蚍蜉〔二〕。又能高其礎，不爾繼者稠。語客且勿然，百年等浮漚。爲客當酌酒，何豫主人謀。」注曰：「此詩主以喻君，客以喻臣；堂以喻君，柱以喻臣。堂上主人居安而忘危，爲客者視其蠹壞已甚，將有鎮壓之憂，爲主人圖所以弭患。此而不忘君卷卷之義，更張之念，疑始於此。」案：李注無引鄭氏考槃之誤語，豈今本有所删節耶？又君難託詩云：「人事反覆那能知，讒言入耳須臾離。」注曰：「或言此詩恐作於神考眷遇稍衰時，詞意殆不類平日所爲，兼神考遇公終始不替，況大臣宜知事君之義，必不爲此怨尤也。」〇介甫集有兼并詩，注引蘇文定公云：「能使富民安其富而不横，貧民安其貧而不匱，貧富相持以爲長久，而天下定矣。王介甫，小丈夫也，不忍貧民而深疾富民以惠貧民，不知其不可也。方其未得志也，爲兼并之詩；及其得志，專以此爲事，設青苗法以奪富民之利，民無貧富，兩税之外，皆出重息，公私皆病矣。」又寓言十五首，其三云：「後世不務此，區區挫兼并。」注曰：「余嘗見楊龜山誌譚勣墓云：『公雅不喜王氏。或問其故，曰：説多而善變，無不易之論也。世之爲奸者，借其一説可以自解，伏節死誼之士始鮮矣。』始余以勣言爲過，今觀此詩，不能無疑。」又曰：「公詩嘗云：『俗儒不知變，兼并無可推。』而此詩乃復以挫兼并爲非。」〇楊繪，字元素，漢州綿竹人。皇祐初進士第二人。官終天章閣待制，知杭州。嘗居無爲山，號無爲子。

〔一〕「廋」，原作「瘦」，據文義改。按「廋」字始於論語，即爲「隱」義。後「廋詞」、「廋語」、「廋文」諸詞行文，亦表「隱藏」之義，并無「瘦」義。然古書亦常見「瘦」「詞」連用者，多爲形混不究之故。

〔二〕「蚍」，原作「蝫」，據四庫本王荆公詩注卷一一日出堂上飲改。






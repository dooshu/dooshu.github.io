○加郭子仪尚父制

轩皇致治，必资力牧；虞舜为政，实赖皋陶。苟无师臣，岂登仁寿。故吕望辅已成之业，指挥致维师之名；伊尹出空桑之中，翼赞负阿衡之号。司徒兼中书令河中尹灵州大都督单于镇北大都护充关内河东副元帅朔方节度关内支度盐池六城水运大使押蕃部及管内及河阳道观察等使上柱国汾阳郡王山陵使食实封一千九百户子仪，气膺台辅，道佐经纶。当乾坤交泰之时，正君臣定位之礼。我肃宗皇帝龙飞灵武，翦灭鲸鲵，公则扬旆宣威，佐清六合。我大行皇帝抚军巩洛，收复都邑，公则摧殄诸寇，涤秽两河。而又猃狁犬戎，共侵泾略，公则挺身锋刃，独立战场，叱退穷丑，威雄七萃。塞垣无警，社稷永康。朕遭闵凶，爰在谅闇，公又外釐百揆，内举四维，委监山陵，克修制度。万枢倚办，庶绩其凝，凡所询谋，必谒寅亮。敬加从话，则率土欢心；寄以缉熙，则彝伦式序。宏宣五教，训洽生灵；光昭七德，威肃祸乱。岂周武有尊师之道，朕无崇德之名，宵衣永叹，夕惕增怀。虽年耆益明，辕门待镇，然复土寄重，留籍倚毗。可加号尚父，兼太尉中书令山陵使，勋封如故。仍加实封通前满二千户，每月给一千五百人粮料，并给二百匹马草料。有司备礼，以时册命。


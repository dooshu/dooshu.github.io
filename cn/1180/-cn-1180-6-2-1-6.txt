答云南巡抚陈见吾


沐国公者，素不相知。自去年以来，屡次寄书，俱有重礼。仆屡峻却之，并其书亦未敢拆，恐此等事皆其从人所为，其主不知也。丈会间语次，烦为道鄙意。其诸未受礼仪，亦宜稽查，毋为干没。

再惟世臣之道，但能守法安靖，自可长保爵禄；广交行赂，徒为诓骗者之资耳。况今朝廷清明，幸途断绝。如有违犯，虽亲不宥。天威赫赫，谁敢干之？以货求全，恐不能也。渠若有知，亦可以此警之，亦诱人为善之一端也。伏惟留意，余无言。






○授刘沔招抚回鹘使制

昔东汉中夏既宁，匈奴饥馑，臧宫请命，将临塞，图刻石之功。光武报云：“柔能制刚，弱能制强，且传闻之事，常多失实，虽灭大寇，不如息人。”朕每览前史，为之兴叹。又以大舜修德，有苗归心，周穆徂征，荒服大至，固存取乱，在择良图。回鹘顷以本国荐饥，种落携贰，纥扌乞斯乘其衰乱，遂覆危巢，既焚老上之庭，尽剪名王之族。可汗失地远客，来附塞垣。朕言念姻亲，不忘勋力，谕以呼韩款塞，汉氏旧章，戎不乱华，国之大典，且分兵食，扌求彼饥人，令归漠南，方议赈赡。属可汗久婴沉痼，酋长异心，虽随畜荐居，固无定所，而控弦深入，颇亦渝盟。边将戎臣，屡抗其疏策，藩浑部落，咸请其驱除。朕以王者之师，以全取胜，匈奴见短，嘉娄敬之善筹，马邑设权，戒王恢之兵首，推诚含垢，亦以逾时。况朔野Ё寒，有皲瘃之患，阴山径路，多曲折之艰，宜以德绥，岂劳兵卒。某官刘沔，久临沙漠，颇识虏情，既启十乘之行，必致六骡之遁，委之告谕，方俟成功。可守本官充招抚回鹘使。如不自改悔，终须驱逐。其诸道行营兵马使，权令指挥。主者施行。


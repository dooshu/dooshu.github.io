95　司命主督察三命　受命遭命隨命之義


祭法王爲群姓立七祀：「曰司命，曰中霤，曰國門，曰國行，曰泰厲，曰户，曰竈。」注：「司命主督察三命。」疏引孝經援神契謂：「命有三科，有受命以保慶，有遭命以謫暴，有隨命以督行。」案：疏又曰：「受命謂年壽也，遭命謂行善而遇凶也，隨命謂隨其善惡而報之。」孟子盡心章趙岐注云：「命有三名，行善得善曰受命，行善得惡曰遭命，行惡得惡曰隨命。」孫子荆詩：「三命皆有極。」皆本援神契。

【全云】行善得惡，豈可云「遭命以謫暴」乎？當有誤文。

【集證】白虎通壽命篇：「命有三科以記驗：有壽命以保度〔一〕，有遭命以遇暴，有隨命以應行。」論衡命義篇：「傳曰：『説命有三，一曰正命，二曰隨命，三曰遭命。』正命謂本稟之自得吉也。性然骨善，故不假操行以求福而吉自至，故曰正命。隨命者，戮力操行而吉福至，縱情施欲而凶禍到，故曰隨命。遭命者，行善得惡，非所冀望，逢遭於外而得凶禍，故曰遭命。」

【元圻案】文選注，臧榮緒晉書曰：「孫楚，字子荆，太原人也。征西扶風王駿與楚舊好，起爲參軍、馮翊太守。」此詩在祖餞類。

〔一〕「度」，原作「慶」，據四部叢刊初編本白虎通德論卷八壽命改。






○授郑惟忠太子宾客制

黄门：元良之重，宾友是择，自匪旧德，孰膺斯拜？银青光禄大夫守礼部尚书上柱国荣阳县开国公郑惟忠，积温厚之气，畅清纯之风，学综幽赜。词含比兴。履登近要，见美徽猷，不讦直而徇名，期後仁以为利。北斗喉舌。虽属於尚书；南山调护，更凭於耆老：宜回建礼之秩，将益承华之裕。可守太子宾客，散官勋封如故。


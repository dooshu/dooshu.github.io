42　正其貨賄之正讀


司門「正其貨賄」，正者，禁其淫侈而歸于正也。注讀爲「征」，非是。

【元圻案】地官司門：「幾出入不物者，正其貨賄。」注：「正讀爲征，征税也。」〇周禮訂義：「案正，故書爲正，如中度、中數、中量，皆正也。不物者，既於出入之際而察之，則貨皆可得而正矣。王昭禹曰：『不物有所幾，而後害者亡，靡者微。貨賄有所正，而後亡者有，利者阜。』」






○議睦妃塋疏 【 妃塋】

臣於本月二十日、奉　欽命會官前詣金山、相擇睦妃何氏墳地、巳該臣等會同具題復　命、但臣猶有愚見、昨會本中、難以悉言、今思終於不言、是自欺也、臣不敢也、臣伏見金山一帶、約長三里、中間新舊　陵墓約計二十餘處、支隴高下、封塋殆遍、昨經審擇似更無餘、臣查得先年　英廟妃墳一所。共十七位。憲廟妃墳一所。共十三位。當時地尚有餘、不嫌同祔。去年宜妃包氏靜妃陳氏逝、欽奉　聖諭、昨二妃相近而逝、可同一地為墓、我　憲宗諸妃、皆同處者、且省民力一分是同藏之便　皇上巳有成命矣昨所擇地一處、切在二妃墳左臣見本墳壙域甚廣。左右可容。見今工作未完。并祔睦妃尤便况體魄所藏。神靈依祔。懸處孤寂。亦或未安。又况去秋虜警。上軫宸衷。若使兆域仍舊。守者增新。人眾力多。亦可防禦。葢臣反覆思之如此、則於地為宜、於靈為妥、於守為易、一舉而三便焉、故臣不敢不為　皇上明言、


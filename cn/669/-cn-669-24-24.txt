24　秦皇期萬世　新莽推三萬六千歲曆紀　漢武日復一日不敢期遠


秦皇欲以一至萬，新莽推三萬六千歲曆紀，宋明帝給三百年期，其愚一也。漢世祖曰：「日復一日，安敢遠期十歲乎？」真帝王之言哉！

【元圻案】史記始皇本紀：「制曰：『朕聞太古有號毋謚，中古有號，死而以行爲謚。如此則子議父，臣議君也，甚無謂，朕弗取焉。自今以來，除謚法，朕爲始皇帝。後世以計數，二世、三世至于萬世，傳之無窮。』」〇賈山至言：「秦皇帝曰：死而以謚法，是以父子名號有時相襲也。以一至萬，則世世不相復也，故死而號曰『始皇帝』，其次曰『二世皇帝』者，欲以一至萬也。」〇漢書王莽傳：「天鳳六年春，莽見盜賊多，乃令太史推三萬六千歲曆紀，六歲一改元，布天下。」〇宋書明帝紀：「帝末年好鬼神，多忌諱，以南苑借張永，云『且給三百年，期訖更啓』。其事類皆如此。」〇後漢書光武帝紀：「建武十九年秋，幸南陽，進幸汝南南頓縣舍，復南頓田租。父老叩頭言：『願賜復十年。』帝曰：『天下重器，常恐不任，日復一日，安敢遠期十歲乎？』吏人又言：『陛下實惜之，何言謙也？』帝大笑，復增一歲。」






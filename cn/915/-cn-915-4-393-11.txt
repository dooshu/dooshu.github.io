◇羽猎赋

遵古道以游豫兮，昭劝助乎农圃。用时隙之馀日兮，陈苗狩而讲旅。济漳浦而横阵，倚紫陌而并征。树重围于西，列骏骑乎平。相公乃乘轻轩，驾四骆，驸流星，属繁弱，选徒命士，咸与竭作。旌旗云扰，锋刃林错。扬晖吐火，曜野蔽泽。山川于是摇荡，草木为之摧拨。禽兽振骇，魂亡气夺，兴头触系，摇足遇挞，陷心裂胃，溃脑破颊。鹰犬竞逐，奕奕霏霏。下穷绁，搏肉噬肌。坠者若雨，僵者若坻。清野涤原，莫不歼夷。（《艺文类聚》六十六，又《初学记》二十二引三条）


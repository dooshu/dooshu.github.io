○帝不豫上疏



圣体不和，以经积日，愚心惶恐，无所寄情。夫盛衰常理，过备无害，故汉高枕疾，吕后问相，孝武不豫，霍光启嗣，鸣噎以问身後，盖所存者大也。今皇子幼稚，而朝贤时誉惟谢安、王坦之才识智能皆简在圣鉴。内辅幼君，外御强寇，实群情之大惧，然理尽于此，陛下便宜崇授，使群下知所寄，而安等奉命陈力，公私为宜。至于臣温位兼将相，加陛下垂布衣之顾，但朽迈疾病，惧不支久，无所复堪托以後事。（《晋书·桓温传》）




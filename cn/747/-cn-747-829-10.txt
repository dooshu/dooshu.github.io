○红芭蕉赋

瞥见红蕉，魂随魄消。阴火与朱华共映，神霞将日脚相烧。谢家之丽句难穷，多烘茧纸。洛浦之下裳频换，剩染鲛绡。鹤顶尽侔，鸡冠讵拟。兰受露以殊忝，枫经霜而莫比。赵合德裙间一点，愿同白玉唾壶。邓夫人额上微殷，却赖水晶如意。森森双々，脉脉亭亭。旧玉之差来若指，彤云之剪出如屏。莺舌无端，妒天桃而未咽。猩唇易染，嬲浮蚁以难醒。在物无双，於情可溺。横波映红脸之艳，含贝发朱唇之色。僧虔密炬，烁桂栋以难藏。潘岳金，蔽绣帏而不隔。大凡人之丽者必动物，物之尤者必移人。不言而信，其速如神。所以月彩下珠之水，梅酸生鹤嗉之津。宁关巧运，自含天真。有影先知，无声已认。体疏而意密，迹远而情近。天穿地巧，几人语绝色难逢。万古千秋，唯我眷红英不尽。


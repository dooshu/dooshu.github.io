螽斯

（三章，章四句）


首章讲：后妃不妒忌，而子孙众多，故众妾以螽斯比之，曰：盛德者必获福，至仁者必昌后；吾尝远取诸物，而知其理之不诬矣。





螽斯羽，诜诜兮。

螽斯，黄虫之属，生九十九子。彼群则必争，物之情也。惟夫螽斯之羽虫也，诜诜然群处和集，而不相害焉，固自得其滋生之理矣。





宜尔子孙，振振兮。

尔，指螽斯。是以和气所感，天地之和应焉。其子孙之振振然众盛者，尔之所宜也，非幸也。

二章讲：





螽斯羽，薨薨兮。

是螽斯羽也，不惟诜诜和集已也，但见飞则群飞，其声薨薨焉，何其和也！





宜尔子孙，绳绳兮。

固宜尔之子孙绳绳然，其不绝矣。

末章讲：





螽斯羽，揖揖兮。

是螽斯羽也，不惟薨薨群飞已也，但见聚则会聚其群，揖揖焉，何其和也！





宜尔子孙，蛰蛰兮。

固宜尔之子孙，蛰蛰然其众多矣。然则我后妃之不妒忌也，是即螽斯之诜诜、薨薨、揖揖也，而有以为昌后之本。我后妃子孙之众多也，是即螽斯子孙之振振、绳绳、蛰蛰也，而有以为盛德之征。有是德则有是福，其相因之理固如此者，而岂出于私媚哉！






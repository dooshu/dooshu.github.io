铁山碎


《铁山碎》，言突厥之大，古夷狄莫强焉。师大破之，降其国，告于庙也。第八。

铁山碎，大漠舒。二虏劲，连穹庐。背北海，专坤隅。岁来侵边，或傅于都。天子命元帅，奋其雄图。破定襄，降魁渠。穷竟窟宅，斥余吾。百蛮破胆，边氓苏。威武辉耀，明鬼区。利泽弥万祀，功不可逾。官臣拜首，惟帝之谟。

《铁山碎》二十二句，其十一句句三字，九句句四字，二句句五字。






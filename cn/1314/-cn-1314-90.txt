第九十回　柳芳冤魂抱虎头



断云：



妓女冤魂居驿舍，包公伸究奏朝廷。



条条律法真奇异，千载生祠感庶民。



话说包公判了白犬之精怪，除却南山之猛虎，令公吏将虎头挂在衙前号令。一霎时有一女子，年方二八，容貌娇妖，抱着虎头，哀哀而哭。众人皆骇然，诸吏即忙通报入府中。拯即差人唤之。诸吏向前，其女子忽然化作一阵旋风，但见烟雾蒙蒙，飞向空中而去。有诗为证：



八载冤魂未获伸，一时腾化甚骇人。



包公竟究无私屈，死者舒眉洗旧尘。



诸吏回报于拯。拯云：「此必冤异。」即差黄胜、李宝二公人追逐，看此怪风从那里止。黄胜、李宝领台旨，追至三十里，忽见飘下一驿舍中，更无形迹。二人遂去驿中根寻，见一新坟。二人掘开视之，但见有一棺木盛着一女人，黄、李二人看得明白，具呈回报。拯思量：「必是冤枉事。」便差人唤一名妓女叫李瑷仙者，吩咐之云：「尔去驿中，与死人同睡。如果是冤枉，必能托梦报知，若得其实回来，重赏于尔。」瑷仙不敢推辞，只得到驿舍中，与女尸同寝。其夜果梦一女子，前来哭言：「妾姓柳名芳，住居太原，身为官妓。卫州有一人姓郑名从，为罢任推官，经过家中。因见妾善讴歌，遂挈妾同归。一日推官出外，夫人潘氏，心怀妒忌，哄至暗室，将妾殴打，一时绝气而死。及推官回知，问妾身死之由，潘氏但告道，妾因不愿为大人之妾，自缢身死。葬于驿舍旁边，于今八年。幸遇包公老爷清明，因断虎伤人事，感动幽冥，妾因此抱虎头，以诉冤枉耳。即今郑从现任沧州佥判，望贤姐转达包老爷，申雪此冤。」言讫，再拜而去。瑷仙梦觉起来，尽记柳芳言语，一些不忘。即日回报府衙，将夜来柳芳所诉言语，逐一告知于拯。拯随即差值堂公人孙佐武，急持文牒前去沧州，直入衙中见郑从，从袖中取出公文，云：「包判府有旧冤枉事，请公理对。」郑从见文牒，仓皇惊怖，苦不肯行。佐武逼之云：「包公钧旨，谁敢违逆，恐得罪不便。」郑从不得已，遂同潘氏而行。在路数日，迤行至府衙。郑从请见拯，有听事吏传报云：「判府台旨吩咐云，郑从乃是犯法之吏不可相见。便押入狱中，着令司吏根勘。」听事吏一一对郑从言之，遂收入狱中。有诗为证：



天理昭然报应明，冤情含苦著其奏。



如何千古公平论，至此犹扬包相公。



却说潘氏被狱吏拷勘，忍受不过，只得招认打死柳芳之情由。次日，狱吏将招由呈于拯。拯令叠成文卷，申奏朝廷。不一月，朝廷敕旨下来，当厅宣示，潘氏不合故杀柳芳，法当弃市，但以芳是娼家女为妾，减等免死，皆杖一百，发配于同州路，永不得相聚。郑从无罪释放宁家。



此其事皆因虎而明白，判一而反三也，包公之神，于此尤著矣。




○即位求贤诏

古者询刍荛之言，采歌诗之风，冀求利病，以省是非。况济济盈朝，謇謇就列，怀才抱器博古知今，苟无宏益之辞，曷表翊扶之力？起今後，文武百寮每遇後殿起居日。仰具利济上章以闻，次第循环，周而复始，嘉谋嘉猷之告，庶得闻知；可大可久之规，期於晓达。亦聆此事，向来已行，但率皆浮言，鲜克忠告，良由时或拘忌。人有依远，遂使急务慎於指陈，浪语盈於章奏，有名无实，阿旨取容。今则不然，所宜改作。凡有封事，并可直言，无用饰词，务存确论，辅此不逮，称朕意焉。


○为杨执柔让同凤阁鸾台平章事表

臣某言：伏奉恩制，命臣同凤阁鸾台平章事。受命惧，载惊魂爽，臣执柔诚惶诚恐顿首顿首死罪死罪。臣闻任官择人，哲王之所不易；陈力审分，忠臣之所宜守。固当使宠私路绝，公直道行，然後能谤ゥ不兴，缉熙有寄。臣材非上达，地则外姻，攀日月之末光，承雨露之馀渥，遂得持衡天阙，摄职斗枢，尘八座之政本，忝三军之戎务。高秩厚位，徒辱於庸虚；弱雾轻埃，竟微於答效。盘桓宠禄，亻黾亻免岁时，甘受维鹈之刺，宁怀振鹭之举？而圣慈无已，天造弥隆，复使参掌国钧，预闻执政，抚已惭悸，扪心震越。夫以衡石万机，盐梅三铉，参翕辟之元造，辅丹青之景化。自非媵莘占渭，出昴乘箕，安可寅亮帝图，弼谐邦教？臣之蒙蔽，久尘听览，岂足以傍允物情，上回天鉴，承舟楫之远托，当股肱之重寄？伏愿暂停旒纩，俯择刍尧，搜访才良，用平分之道；屏绝私昵，收曲成之惠。则域中多幸，天下至公，岂惟匪服免讥，臣无器满之惧；固亦得贤斯在，朝有楝隆之吉。无任惭悚之至，谨诣朝堂奉表以闻。


○唐兴元节度使王公先庙碑

唐制，五等有爵服而无山川。登於三事，得立四庙。备物崇祀，以交神明，敬先报本，以辅孝治，有国之令典也。惟长庆三年，前相国王公始卜庙於西京崇业里。公时镇剑南东川，上章曰：臣涯官秩印绶，品俱第三，请如式以奉宗庙。制曰：可。是岁仲冬，申命长男孟坚其主於三室。明年，公入为御史大夫，复以十二月躬行祭。间岁，公出梁州，就拜司空，礼崇异数，庙加祀室。大和二年，增新室既成，显考於尊位，告飨由礼。观之者以为世程。第一室曰上仪同幽州别驾府君讳元政，以妣博陵崔氏配；第二室曰湖州安吉县令赠尚书刑部员外郎府君讳，以妣赠扶风县太君马氏配；第三室曰朝散大夫青州司马赠户部侍郎府君讳祚，以妣赠武威郡太夫人贾氏配；第四室曰温州刺史赠太尉府君讳晃，以妣赠鲁国太夫人博陵崔氏配。

初，周王太子晋遇浮邱公，化为神仙，时人号曰王家。其後遂以命氏。显於秦者曰翦，三世将秦师，子孙分居晋代间。东汉有征君霸，霸孙甲亦号征君，徙居祁县，为著姓，故至於今为太原人。自汉涉魏，益以炽昌。凡十叶，至後魏度支尚书广阳侯ぁ。广阳有二子：神念、神感。神念南奔梁，神感北仕齐。惟仪同府君，广阳侯五代孙也，唐兴於太原，从义旗，佐成王业，故有开府仪同之宠。惟刑部府君，以功臣子理二邑，不跻贵仕，故有锡羡後大之祥。惟户部府君，幼孤，以孝闻於乡曲。未冠，以文售於有司。由前进士补延州临安县主簿。会诏征贤良，策在甲科，授瀛州饶阳尉。岁满迁渭南。天后在神都，而东畿差重，遂由渭南转河阳。适逢建万象神宫，甸内吏分董其役，因上书切谏，繇是名益闻。开元初，以大理司直驰轺车，联谳大狱。闽禺朔漠，所至决平。早以栾棘伤生，晚成剧恙，乐就夷旷，故不至大官。惟太尉府君，生於治平时，以文学自奋。年十有五，贲然从秋赋。明年春，升名於司徒。又一年，元宗御层楼，发德音，悬文辞政术科以置髦士。府君策最高，授太常寺太祝。未几，复以能通《道德》《南华》《冲虚》三真经，进尉。天宝中，历右拾遗、左补阙、礼部、司驾二员外郎。属幽陵乱华，遣兵南服，因佐闽粤，改检校比部郎中行军司马。时中原甫宁，江南为吉地，二千石多用名德，乃以府君牧温州。朝廷虚公卿以俟高第。及闻讣，永嘉人辍舂罢社，荐绅间以不淑相吊焉。虽位负於道，而迈德垂矩，後之人得以缵承丕扬之。其储休启，有自云尔。生三子，皆聪明绝人。长曰沼，以神童仕至检校礼部郎中。次曰洁，以奇文仕至国子司业。今代郡公，季子也。早在文士籍，射策连中，咸世其家。贞元中，德宗闻其名，自蓝田尉召入禁中视草。厥後三典书命，再参内庭。宪宗器之，付以国柄。翊赞有道，虽策免，常居大僚。今年自梁州请觐，上思用旧臣为羽仪，遂领太常，其公府如故。以一心事六君，显官重务靡不扬历。且夫起诸生至三公，而心愈卑，道益广。出授黄钺以临诸侯，入服华章以谒家庙。追崇极大位，血食备多室，享全荣而奉昭荐。呜呼！公侯之孝欤！宜书庙器，以视乔公之三鼎。其词曰：

宇神庭，邃清而严。上公之仪，四室耽耽。牺以洁牲，粢以大喜。交神尚敬，合魂尚气。子姓宗工，骏奔奉事。副笄侈袂，俨恪居次。孝孙兢兢，执爵而升。以裸以濯，以伏以兴。水陆具来，膻芗毕登。列於圜方，其器增增。乃礻龠乃尝，敬而追远。二昭二穆，孝以尊本。瞻瞻几幄，宿宿堂阃。礼成起慕，涕落元衮。濡露践霜，谁无永怀。不如达者，哀与荣偕。逢时奋庸，谁不得位。不如仁人，以道为贵。惟公之达兮，名以显亲。惟公之仁兮，德以澡身。六朝之清臣，一代之全人。宜其世家，翼翼振振。罔不肃祗，於庙之门。








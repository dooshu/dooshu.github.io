卷三百四十三

钦定四库全书

历代名臣奏议卷三百四十三

明　杨士奇等　撰

四裔

宋仁宗康定元年同知枢密院事陈执中论西边事宜上奏曰臣伏见元昊乘天下久不用兵而窃发西陲以游兵而困劲卒用甘言而悦守臣一旦连犯亭障延安几至不保范雍纳诡诈之说失於戒严刘平任轻躁之心丧其所部上下纷扰远近骇惊自金明李士彬族破而沿边篱落大坏塞门至金明二百里须列修三城每城屯精卒千人招土民为弓箭手宼大至则入保城垒小至则自可驱逐每城选合门祗候以上寨主都监别以诸司使为芦関一路都廵检以填士彬之阙仍以兵二千人为三寨之援使上下应接左右相顾为不可攻之势并边熟羌久居汉地未尝逃徙者委边臣拊存之潜通贼谋反覆者破逐之至於新附黠羌尤为难信议者欲结西域诸国为天兵之援且戎人贪而无亲胜不相下恐徒耗金帛而终误指踪泾原康奴灭藏大虫巉数族久居内地常有翻覆之情更瞎毡以沿边廵检彼既不孝於父安肯纳忠於国若交兵之际与贼互出首尾则疆场之忧百倍於前边兵小屈皮肤之伤也民力既穷腹心之疾也凡军需一出於民夫运而妻供父挽而子荷道路愁叹井落空虚今复徧修城池欲如河北之制及夏须成使神运之犹未及况民力乎当四路用兵之郊列城御寇之地骑不并辔车不方轨唯泾州镇戍军似少平易若不责外守而劳内营诚取笑狂童未为上策大役既兴春种不入食竭必亡力竭必乱啸聚千百恶党相从小则掠道路大则攻县镇贼兵外扰群盗内侵臣恐宵旰之忧不在於一方矣请且修沿边城池其次边如延州之鄜同环庆之邠寜不过五七处量为营葺则科率既减民力稍苏仍须土兵渐减骑卒盖土兵增则守御有备骑卒减则转饷可蠲优爵秩之科以诱兼并寛茶塩之法以邀入中静守以骄其心蓄鋭以挫其锋更须主张将臣使横议不及则忠臣得以尽节虎士得以忘生也

庆历三年侍读学士欧阳修论廷议元昊通和事上奏曰臣近有奏论今後军国大事不须秘密请集百官廷议近闻元昊再遣使人将至阙下和之与否决在此行窃计庙谋合思成筭臣谓此最大事也天下安危系之今公卿大夫爱君忧国者人人各为陛下深思极虑唯恐庙堂之失策落敌人之奸谋衆口纷纭互有论议一曰天下困矣不和则力不能支少屈就之可以纾患一曰羌夷险诈虽和而不敢罢兵则与不和元无异是空抱屈就之羞全无纾患之实一曰自屈志讲和之後不过退而休息练兵训卒以为後图然此亦必不能者只以河朔之事可知盖敌才和之後便忘发愤因循弛废为患转深纵使元昊称臣西边减费不弛武备不忘後图然犹有大可忧者北敌将揽通和之事以为己功过有邀求遂兴兵革是暂息小患於関西复生大患於河北臣忝为耳目之官见国有大事旁采外论所闻如此异同然大抵皆谓就和则难不和则易不和则害少和则害多然臣又不知朝廷之意其议云何臣见汉唐故事大事必须廷议盖以朝廷示广大不欲自狭谋臣思公共不敢自强故举事多臧衆心皆服伏思国家自兵兴以来常秘大事初欲隐藏护惜不使人知及其处置乖违岂能掩蔽臣谓莫若采大公之议收衆善之谋待其都无所长自用庙谋固亦未晚其元昊请和事伏乞於使人未至之前集百官廷议臣只自朝夕已来诸处询访已闻衆说如此若使并集於廷各陈所见必有长策以禆万一

修又论元昊来人不可令朝臣管伴状奏曰臣风闻朝旨欲以殿中丞任颛管伴元昊遣来一行人等臣窃知元昊此来全无好意不肯称臣索物太多其志不小乃是欲以强相迫胁尔朝廷既不能从则待其来人凡事不可过分至於礼数厚薄赐与多少虽云事小不足较量然於事体之间所系者大凡兵交之使来入大国必须窥伺将相勇怯觇察国家强弱若见朝廷威怒未息事势未削必内忧斩戮次恐拘留使其偶得生归自为大幸则我弱形未露壮论可持今若便损国威过加厚礼先为自弱长彼骄心使其知我可欺则议论愈难合矣必欲成就其事尤须镇重为先况其议必不成可惜空损事体前次元昊来人至少朝廷只以一班行待之今来渐多遂差朝士若其後次来者渐盛则必须差近侍矣是彼转自强我转自弱况闻邵良佐昨来往彼仅免屈辱而还则彼虽蕞尔不为无谋今其来人必须极骋辞辩以图相胜若能先薄其礼以折之亦挫之一端也其元昊来人欲乞更不差人管领送置驿中不须急问至於监视馈犒传道语言一了事班行足矣臣料今国家若不能曲从其意即不须尊宠来人厚加礼遇元昊不免出兵攻寇逞彼忿心等是不和何必自亏事体不若急修边备以图胜筭

修又论西贼议和利害状奏曰臣伏自如定等到京以来窃闻朝议必欲令其称臣然後许和乃国家大计庙堂得策盖由陛下至圣至明不苟目前之事能虑向去之忧断自宸衷决定大议然数日来风闻颇有不识之人妄陈愚见不思远患欲急就和臣虽知必不能上惑圣聦然亦虑万一少生疑沮则必坏已成之计臣职在言责理合辨明伏自西贼请和以来衆议颇有同异多谓朝廷若许贼不称臣则虑北敌别索中国名分此诚大患然臣犹谓纵使贼肯称臣则北敌尚有邀功责报之患是臣与不臣皆有後害如不得已则臣而通好犹胜不臣然於後不免也此有识之士忧国之人所以不愿急和者也今若不许通和不过惧贼来寇耳且数年西兵遭贼而败非是贼皆善战盖由我自缪谋今如遣范仲淹处置边防稍不失所则贼之胜负尚未可知以彼骄兵当吾整旅使我因而获胜则善不可加但得两不相伤亦足挫贼鋭气纵仲淹不幸小败亦所失不至如前後之战是比於通和之後别有大患则所损犹少此善筭之士见远之人所以知不和害小而不惧未和也臣谓方今不羞屈志急欲就和者其人有五一曰不忠於陛下者欲急和二曰无识之人欲急和三曰奸邪之人欲急和四曰疲兵懦将欲急和五曰陕西之民欲急和自用兵以来居庙堂者劳於斡运在边鄙者劳於戎事若有避此勤劳为欲陛下屈节就和而自偷目下安逸他时後患任陛下独当此臣所谓不忠之臣欲急和者也和而偷安利在目下和後大患伏而未发此臣所谓无识之人欲急和者也自兵兴以来陛下忧勤庶政今小人但欲苟和之後寛陛下以太平无事而望圣心怠事因欲进其邪佞惑乱聦明大抵古今人主忧勤小人所不愿也此臣所谓奸邪之人欲急和者也屡败之军不知得人则胜但谓贼来常败此臣所谓懦将疲兵欲和者也此四者皆不足听也唯西民困乏意必望和请因宣抚使告以朝廷非不欲和而贼未逊顺之意然後深戒有司寛其力役可也其余一切小人无识之论伏望圣慈絶而不听使大义不沮而善筭有成则社稷之福也

修又论西贼议和请以五问诘大臣状曰右臣伏见张子奭奉使贼中近已到阙风闻贼意虽肯称臣而尚有数事邀求未审朝廷如何处置臣闻善料敌者必揣其情伪之实能知彼者乃可制胜负之谋今贼非难料难知但患为国计者昧於远见落彼奸谋苟一时之暂安召无涯之後患自为削弱助贼奸谋此左传所谓疾首痛心贾谊所以太息恸哭者也今议贼肯和之意不过两端而已欺罔天下者必曰贼困窘而求和稍能晓事者皆知贼权诈而可惧若贼实困窘则正宜持重以裁之若知其诈谋则岂可厚以金缯助成奸计昨如定等回但闻许与之数不过十万今子奭所许乃二十万仍闻贼意未已更有过求先朝与契丹通和只用三十万一旦刘六符辈来又添二十万今昊贼一口许二十万到他日更来又须一二十万使四夷窥见中国庙谋胜筭惟以金帛告人则邈川首领岂不动心一旦兴兵又须三二十万生民膏血有尽外裔贪婪无厌引之转来何有限极今已许之失既不可追分外过求尚可抑絶见今北敌往来尚在沿边市易岂可西蕃絶远须要直至京师只用此词自可拒止至如青塩弛禁尤不可从於我虽所损非多在贼则为利甚博况塩者民间急用既开其禁则公私往来奸细不分若使贼捐百万之塩以啗边民则数年之後皆为盗用矣凡此三事皆难允许今若只为目下苟安之计则何必爱惜尽可曲从若为社稷久远之谋则不止目前须思後患臣愿陛下试发五问询於议事之臣一问西贼不因败衂忽肯通和之意或用计困之使就和乎或其与北敌连谋而伪和乎二问既和之後边备果有彻而寛国用乎三问北使一来与二十万西人一去又二十万从今更索又更与之凡庙谋为国计者止有此策而已乎四问既和之後能使北敌不邀功责报乎敌或一动能使天下无事乎五问元昊一议许二十万他日保更不邀求乎他日有求能不更添乎陛下赫然以此五事问之万一能有说焉非臣所及若其无说则天下之忧从此始矣方今急和缪议既不可追许物已多必不能减然臣窃料元昊不出三五年必更别猖獗以邀增添而将相大臣只如今日之谋定须更与添物若今日一顿尽与则他时何以添之故臣愿惜今日所求其如西贼虽和所利极鲜若和而复动其患无涯此臣前後非不切言今无及矣伏望陛下留意而思之且可不与彼若实欲就和虽不许此亦可若实无和意与之适有後虞

四年修改右正言论与西贼大斤茶劄子曰臣伏覩昨者西贼来议通和朝廷许物数目不少内茶一色元计五万斤缘中国茶法大斤小斤不同当初拟议之时朝廷谋虑不审不曾明有指定斤数窃虑西贼通和之後须要大斤若五万斤大斤是三十万小斤之数如此则金帛二十万茶三十万乃是五十万物真宗时契丹大举至澶州只用三十万物三十年後乘国家用兵之费两国交争方添及五十万今元昊一隅之敌一口便与五十万物臣请略言为国家大患一两事不知为国计者何以处之三十万斤之茶自南方水陆二三千里方至西界当今民力困乏陛下不耻屈志就和本为休民息力若岁般辇不絶只此一物可使中国公私俱困此大患一也计元昊境土人民岁得三十万茶其用已足然则两榷场舍茶之外须至别将好物博易贼中无用之物其大患二也契丹常与中国为敌国指元昊为小邦若见元昊得物之数与彼同则须更要增添何以应副不过云茶不比银绢本是麄物则彼必须亦要十数万大斤中国大货利止於茶塩而已今西贼一岁三十万斤北敌更要三二十万中国岂得不困此其大患三也昨与西贼议和之初大臣急欲事就不顾国家利害唯恐许物不多及和议将成契丹语泄两府方有悔和之色然许物已多不可追改今天幸有此一事尚可罢和臣乞陛下特召两府大臣共议保得久远供给四夷中国不困则虽大斤不惜若其为患如臣所说不至妄言即乞早议定计

修又论乞不遣张子奭使元昊劄子曰臣窃闻昊贼来人议论数日全无逊顺之意朝廷又欲遣张子奭复往贼中仍闻且只在延州伺候贼意待其来迎方敢前进不知果有如此议否若实有之大为不便臣谓方今两议未决正是各争名分之时尤不可自亏事体元昊既见朝廷议论不合必料边防须为凖备其伪以好辞来迎子奭使我望和而少弛然後不意以出攻子奭或被拘留或遭虐害以为中国万世之辱则悔何及焉虽不如此使子奭端坐延州不来省问欲归则又虑来迎久待则寂然无报进退不得何耻如之盖元昊已与中国三次商量必知难合子奭之往又别无议论未尽之事彼不求相见则於臣二说虑有一焉臣不知朝廷以昊贼为可臣乎不可乎若有可臣则自当以重兵压境仍选忠厚知谋之士直入贼中说令臣伏如其不可则何必遣人或但欲迁延岁月不拒絶之则只当因如定之回赐以甘言许其厚赂谕以若能逊顺则使通意边臣俟得其实然後定议乃是未絶其来之意也不可令天子使臣待贼命而进退万一遭其拒絶或被拘执则於事无益空损国威为今计者不若速遣范仲淹严备边境徐放如定等还当自为谋以求胜筭

修又论元昊不可称吾祖劄子奏曰臣伏见如定等来西贼欲称吾祖向闻朝议已不许之今日风闻议却未定不知虚的深切惊忧且吾祖两字是何等语便当拒絶理在不疑安有未定之说哉夫吾者我也祖者俗所谓翁也今匹夫臣庶尚不肯妄呼人为父若欲许其称此号则今後诏书须呼吾祖是欲使朝廷呼蕃贼为我翁矣不知何人敢开此口且蕃贼撰此名号之时故欲侮玩中国而已今若得其称臣则此二字尤须论辨今自元昊以下名称官号皆与我异若蕃语兀卒华言吾祖则今贼中每事自用彼法安得惟於此号独用华言而不称兀卒且彼於我称臣而使我呼为祖於礼非便故当以此折之可也朝廷自有西事以来处置乖方取笑於人者多矣未有如此一事最可笑也窃虑小人妄有议论伏乞拒而勿听

修又论孙拚不可使契丹劄子曰臣伏见差孙拚等充契丹人使臣谓朝廷新遭契丹侮慢陵辱之後必能发愤每事挂心凡在机宜合慎措置及见拚等被选乃知忘忽虑患依旧因循今西贼议和事连北敌中间屡牒边郡来问西事了与未了今专使到彼必先问及应对之际动関利害一言苟失为患非轻岂可四人之中令拚先往拚本蜀人语音讹谬又其为性静默自安军国之谋未尝与议凡关机事多不谙详臣闻古者遣使最号难才不授以辞许其专对盖取其临事而敏应卒无穷今拚既不可预教以言则将何以应卒苟一踈脱取笑四夷其孙拚欲乞不令出使或恐中书不能逆拚人情尚执前议即乞别令一人言语分明料知朝廷事者先往贵不误事且契丹君臣颇为强黠中国常落其计不可不知今欲雪前耻虽知未能其如後患岂可不虑伏望圣慈早令两府别议

修知谏院又论乞放还蕃官胡继谔劄子曰臣窃见朝廷前岁以延州蕃官胡继谔因为边臣所疑移入内地见任亳州都监以子守清悉领父之诸部风闻近为不服亳州水土死亡却家族身又疾病曾有奏陈乞移一京西地凉之处臣谓方今西鄙用兵之际朝廷宜广推恩信抚御蕃夷既欲守清尽死於边疆当厚遇继谔保全其家族岂有既任其子又疑其父继谔求迁内地其实异乡虽曰居官乃是囚系致其失所身病家亡况彼初心又无显过在继谔之身已有幽囚寃枉之叹於守清之分又失驾驭豪杰之方万一继谔疾病死而不归守清父子之心岂得无恨反视中国乃为世雠必与边陲别生患害其余部族亦必离心国家自用兵以来凡有计谋未闻胜筭尤於招抚蕃夷之术常失恩威致使离叛者多皆愿附贼在於继谔处置特乖臣欲乞因其有请召至京师与雪前疑厚加礼遇放还本族示以推诚守清得父子复完必思尽节继谔感国家之遇必有所施若朝廷犹以为疑即乞先以此意诏问守清计其必无弃父之理若彼自不欲其归则他日可无後患四年修又论乞与元昊约不攻嘉勒斯赉劄子曰臣风闻鱼周询余靖孙拚等奉使北敌皆有事宜为北敌中诘问元昊通和之意将来必须因此别与朝廷生患又闻敌人已欲议移界至渐示相侵祸乱之萌其端可见臣自去年春始蒙圣恩擢在谏列便值朝廷与西贼初议和好臣当时首建不可通和之议前後具奏状劄子十余次论列皆言不和则害少和则害多利害甚详恳切亦至然天下之士无一人助臣言朝廷之臣无一人采臣说今和议垂就祸胎已成而韩琦自西来方言和有不便之状余靖自北至始知敌利急和之谋见事何迟虽悔无及当臣建议之际衆人方欲急和以臣一人诚难力夺衆议今韩琦余靖亲见二边事宜中外之人亦渐知通和为患臣之前说稍似可采但愿大臣不执前议早肯回心则於後悔之中尚有可为之理昨来许贼之物数已太多然尚有禁青塩还侵地等事非贼所利幸其因此自絶不遣人来朝廷深戒前非慎自持重因而罢议不落贼计则转祸为福後策可为若贼志愈骄贪心未满复遣人使更有须求则假此为名亦可拒絶今通和之事为中国之患大为二寇之利深万一西贼贪深利而不惜侵地更无他求急来就和则此时取舍便系安危陛下宜诏执议之臣定果决之计认贼肯和之意知我害彼利之谋尤须多方以事拒絶臣计西贼无故而请和者不止与北敌通谋共困中国兼欲诈谋欵我并力以吞嘉勒斯赉摩戬辖戬之类诸族地大力盛然後东向以攻中国耳今若未有他计拒其和则当赐以诏书言嘉勒斯赉等皆受朝廷官爵父子为国蕃臣今若讲和则不得攻此数族且攻此数族是贼本心所贪闻我此言必难听约用此为说亦可解和臣所以区区惟愿未和者盖臣愚虑知不和患轻易为处置和後患大不可枝梧臣前後奏章论列已备此乃天下安危大计圣心日夜所忧臣为言事之官见利害甚明若不极言罪当诛戮伏望圣慈特赐省览

修为河北转运使上奏曰臣伏见契丹宣徽使刘三嘏挈其爱妾儿女等七口向化南归见在广信军听候朝旨窃虑朝廷只依常式投来人等依例约囬不纳国家大患无如契丹自四五十年来智士谋臣昼思夜筭未能为朝廷出一奇策坐而制之今天与吾时使其上下乖离而亲贵臣忽来归我此乃陛下威德所加祖宗社稷之福窃虑忧国之臣过有思虑以谓纳之别恐引惹臣请略陈纳之却之二端利害伏望圣慈裁择其可往年山遇舍元昊而归明边臣为国存信拒而遣之元昊甘心山遇尽诛其族由是河西之人皆怒朝廷不纳而痛山遇以忠而赤族吾既自絶西人归化之路坚其事贼之心然本欲存信以怀元昊而终至叛逆几困天下是拒而不纳未足存信而反与贼坚人心此已验之効也其後朝廷悟其失计归罪郭劝悔已难追矣此事不远可为鉴戒伏望陛下思之此不可拒而可纳一也三嘏是契丹贵臣秉节钺兼宣 徽可谓至亲且贵矣一旦君臣离心走而归我是彼国中大丑之事必须掩讳不使人闻必不敢明言求之於我此其可纳二也况彼来投又无追者相继既絶踪迹别无明验虽欲索之於我难以为辞此其可纳三也三嘏既彼之贵臣彼国之事无不与知今既南来则彼之动静虚实我尽知之可使契丹日夕惧我攻取之不暇安敢求索於我自起兵端若使契丹疑三嘏果在中国则三四十年之间卒无南向之患此又纳之大利其可纳四也彼既穷来归我若惧而遣之使其受山遇之祸则幽燕之间四五十年来心欲南向之人尽絶其归路而坚其事敌之心思为三嘏报仇於中国又终不能固契丹之信此为误计其失尤多且三嘏在中国则契丹必尽疑幽燕之人是其半国离心常恐向背凡契丹南寇常藉幽燕使其尽疑幽燕之人则可无南寇之患此又可纳大利五也古语曰天与不取反受其咎此不可失之机也其刘三嘏伏望速降密旨与富弼令就近安存津送赴阙惟乞决於睿断不惑羣言

嘉佑二年修又上奏曰臣伏见契丹所遣泛使专为御容而来中外之议皆谓前岁既已许之於理不可中止失於不早践言至彼非时遣使及朝夕以来传闻颇异或云大臣共议欲遂拒而不与若然则臣恐衅隙之端自此而始祸患之起未易遽言大凡为国谋事者必先明信义审曲直酌人情量事势四者皆得然後可以不疑苟一有未然尚恐败事况四者俱失岂可不思契丹与中国通盟久矣而向来宗真特於信好自表殷懃别有家书继以画像圣朝纳其来意许以报之而乃迁延至今遂欲食言而中辍是则彼以推诚结我我以不信待之失信伤义甚非中国待外裔之术而又其曲在我使彼易以为辞自南北通和以来信问往复之际每於报答常从优厚假借既久其心已骄况此画像之来特表殷懃之意是则於平常之礼厚报以骄之殷懃之来则不报以沮之沮之彼必怒不报彼必耻怀耻畜怒何所不为此人之常情也许其父不许其子厚薄之际此亦人情之难处也臣窃见契丹来书初无寒温问候之言直以践言孤约为说其意在於必得若此时被沮势必更来事既再三岂能坚执若待其失於逊顺已成衅隙然後与之则重为中国之辱又使异域谓中国难以恩意交惟可以势力胁因之引惹别有他求则为後患何可涯哉今彼主虽弱而中国边备未完庙谋未胜未可生事而欲执我曲彼直之义以起戎而结祸夫察彼事势必不能中止量我事势又未能必沮之臣故曰四者俱失也臣又闻北使入境之日地震星殒变异非常先事深防犹恐不及失计招祸岂可自为臣愿圣慈出於独断勿沮其善意无失我信言臣今欲乞回谕敌中告以如约直候今冬因遣常使时与之则於事体稍便伏乞速下两府商议上系国家利害臣不敢不言宝元二年吴育论元昊不足以臣礼责上奏曰臣闻圣人统御之策夷夏不同虽有荒遐之君向化宾服终待以外臣之礼羁縻勿絶而已或一有背叛来则备御去则勿追盖异俗殊方置之度外不足以臣礼责之今元昊若止是抄掠边隅当置而不问若已见叛状必须先行文告以诘其由若是同中国叛臣即加征讨大凡兵家之势征讨者贵在神速守御者利在持重况夏人之性唯事剽急因而伪遁多误王师武夫气鋭轻进贪功或陷诱诈之机今但明烽候坚壁清野以挫剽急之锋而徐观其势此乃庙堂之远筭也

仁宗时契丹与元昊构兵元昊求纳欵契丹使来请勿纳元昊朝廷未知所荅育为礼部郎中因上疏曰契丹受恩为日已久不可纳一叛羌失继世兄弟之懽今二蕃自闘闘久不解可观形势乘机立功万一过计亟纳元昊臣恐契丹窥兵赵魏朝廷不得元昊毫髪之助而太行东西且有烟尘之警矣宜使人谕元昊曰契丹汝世姻一旦自絶力屈而归我我所疑也若无他者当顺契丹如故然後许汝归欵告契丹曰已诏元昊如能投谢辕门即听内附若犹坚拒当为讨之如此则彼皆不能归罪我矣於是召两制出契丹书令两制同上对不易育议

西鄙厌兵元昊请和议增岁赐右正言余靖言景德中契丹举国兴师直抵澶渊先帝北征渡河止捐金缯三十万与之今元昊战虽累胜皆由将帅轻敌易动之故数年选将练兵始知守战之备而鋭意解仇所予至二十六万且戎事有机国力有限失之於始虽悔何追夫以景德之患近在封域之内而岁赐如彼今日之警远在边鄙之外而岁赐如此若元昊使还益有所许契丹闻之寜不生心无厌之求自此始矣傥移西而备北为祸更深但思和与不和皆有後患则不必曲意俯徇以贻国羞

宋祁议西人劄子曰臣伏见元昊遣使进纳誓书西人在馆以待荅报伏知朝廷议欲降诏遂相开纳止留册命未便举行又闻余靖使回北敌谓本朝若必行元昊封册勿令使命深入恐契丹兵马一例杀伤又其答书有俟平定西鄙遣人来报之意此皆含糊未决之辞包奸畜怨之语也臣愚不敏不知大计窃谓机危之会理须审思事脱一失悔将难救且西北二寇连兵构难中国之利也方当整勒兵马隂拱高视候其大伤小亡乃可以逞今若便许元昊同其誓文则二国要约固已先定不待封册方正君臣如此则元昊之贡献必且续至朝廷之金币亦便颁分假使北兵能胜西则契丹必归曲朝廷以谓抚彼叛臣逆其来信负力悖慢势必称兵而元昊得朝廷誓诏必且取重外鄙市怨耶律肆其狡狯因为间谍得我金币以救败亡是乃纾贼祸於一时嫁寇怨於中国矣使西能胜北则二寇之怨必深契丹士力更当雠赛则朝廷却与元昊欢盟厚赂安得不动其情哉契丹之怨朝廷益深则元昊之结朝廷益固者非谓与我为金石交也彼贼藉我之贿假我之援全境激敌以誓刼我使吾边戎束手瞪目熟视流散不得侵略然後从容观望养成其威斯其谋也臣又料契丹积怨成仇因而迁怒未能得志於元昊先且取偿於河北避强击弱有何不可是朝廷免西鄙之小衂结北方之巨衅轻重之择安得不怀且契丹言恐一例杀伤又云俟平定西鄙此何等语朝廷忽而不计邪臣伏见元昊誓书中要结天地誓及子孙言虽夸险势亦窘急何者彼盖廹契丹之用兵畏我境之乘便略其边寨取其老小重复诅誓务在速成必知朝廷已赐开许不肯先违信誓则彼一心扞北永无东顾之虞此贼昊之计事在目前确然可辨臣以为当今计者不如且遣彼使赐以存问诏书诘难誓文更令修正迁延来往以賖後期兼令雄州腾报敌帐俟其雄雌之决更议拒纳之宜抚西怀北两得其便伏望略回圣虑一赐财择

知谏院司马光论环州事宜状曰右臣窃知环州熟户蕃部屯聚攻刼杀伤兵民虽荒遐之衆未易屈服则骄急之则叛固其常性亦由将吏恩不能怀威不能服信不能结勇不能断平居无事则扰之使乱及其陆梁又不能制是使远人顺服王化则侵苦不安桀骜鸱张则富饶炽大凡边境所以多事未有不由此也夫以属国小敌背诞不恭而国家不能擒讨使西北二寇闻之岂不益有轻汉之心伏望陛下特诏陕西不干碍监司体量蕃部所以叛乱之因若果由将吏抚御乖方所致即乞明行诛责以谢边民更选良将能吏有方略者使之镇遏分别蕃部善恶附顺者抚而安之以坏散其党悖逆者讨而诛之使永久慑服不然臣恐其日月浸深罪恶愈重自知不为朝廷所容将外连西夏内结诸部党与益衆气焰益大乃为朝廷旰食之忧非特寻常盗窃而已也

英宗即位司马光为殿中侍御史论夏国入吊劄子曰臣伏闻夏国所遣使人前日不肯门见固求入对朝廷不许勒归舘舍臣愚窃以陛下继统之初四夷之人皆欲奉望天表窥觇圣德又闻曏曾不安意谓未能视朝所以外裔之心敢尔桀黠今若深闭固拒不听入见则必疑有所隐避益足使之骄慢况即日陛下已御正殿臣谓何惜紫庭数步之地使之稽首拜伏瞻仰清光庶几得识陛下神武之姿知必能镇服四海归至其国转相告语使其轻骤之衆心服气沮不敢窥边此所谓上兵伐谋不待战而屈敌者也

同知谏院吕诲请重造蕃部兵帐上奏曰臣闻兵家之说国虽大好战必亡天下虽平忘战必危此居恒之深戒也国家承平日久自元昊纳欵兵防不葺边备皆弛臣切谓最可忧者陕西四路熟户蕃部久失制驭将恐篱落尽隳亭障不固边事或起必为深患昨闻保安军蕃官胡守清身死後有弟擦也香於前年走投夏国乞兵却来本族界上招诱自已手下人马及於次年春西界贼马来攻掠胡守清地界熟户相杀经略司亦曾差官检验战场胡守清弟守中相继走投西界保安军累行公牒取索得守中等虽已处斩讫柰何人情携贰其必有因多是蕃官侵牟或即首领酷暴良亦主管兵官失恩威制驭之然也况胡守清族下从来富庶人马强壮鄜延倚以为固若朝廷更不为存恤则人不安居又焉知其他蕃部不有擦也香守中之志万一倡率皆逃边城危矣如李金明三十余族向时失於存抚尽为元昊以利招诱逐部首领临阵皆无闘意故李金明失利王师陷没至今边人以为深痛昔四路所管熟户不下数十万人自宝元用兵以来相继陷没十无四五存焉复庆历以後兵帐未尝改造二十年间逃亡死损不可胜数忽有调发何凭点集足见边臣因循积弊为日深矣况蕃部虽居汉界自来田业并是父子相承典买住佃但无徭赋此外别不沾恩唯首领薄有俸钱遇战阵则首当前锋计其实效胜正兵远甚居无事之际尤宜存抚逐部族今所存者却有外来散户依附其间或是连亲或即庸力混杂居处例各年深察其情意未有不愿为汉民者是彼有乡顺之心而我失羁縻之策尔傥不收附兵籍徒使蕃息於王土非但缓急不得其用而又容庇在内使往来作过此必然之事不可不虑也臣欲乞朝廷委自四路帅臣选差有心力官员与逐处州县堡寨勒本部蕃官供析见在人数未附籍者与旧管人一处造帐收系或逐处更有系官闲田尽令均匀给受候造帐了毕应旧管蕃官及蕃族首领各与转资酬奨所贵穷边人衆仰戴国恩乐其效用各尽死节况蕃族首领自来给俸至薄军主都虞侯每月不过二贯文以次等级从而可知虽迁转一二资无所损费推是恩信结之必固兼大段添收得人数庶几边防篱落渐次修葺所有胡守中等逃背因由伏乞指挥下隣路密切体量诣实本地分主管官员乞重行责降所贵今後边臣抚存蕃部不敢懈慢今来因胡守中等逃背点检蕃部整齐兵帐不为生事於体甚便

治平初知桂州陆诜言交州来求侬宗旦男日新及欲取温闷洞等地帝问交趾於何年割据辅臣对曰自唐至德中改安南都护府梁贞明中土豪曲承美专有此地韩琦曰向以黎桓叛命太宗遣将讨伐不服後遣使招诱始效顺交州山路嶮僻多潦雾瘴毒之气虽得其地恐不能守也

治平二年参知政事欧阳修论西边可攻四事上奏曰臣伏见谅祚狂僭衅隙已多不越岁年必为边患臣本愚庸不逹时机辄以外料敌情内量事势鉴往年已验之失思今日可用之谋虽兵不先言俟见形而应变然坐而制胜亦大计之可言谨具条陈庶裨万一臣所谓外料敌情者谅祚世有夏州自彛兴克叡以前止於一镇五州而已太宗皇帝时继捧继迁始为边患其後遂陷灵塩尽有朔方之地盖自淳化咸平用兵十五余年既不能剪灭遂务招怀适会继迁为潘罗支所杀其子德明乃议归欵而我唯以恩信复其王封岁时俸赐极於优厚德明既无南顾之忧而其子元昊亦壮遂并力西攻回纥拓地千余里德明既死地大兵强元昊遂复背叛国家自宝元庆历以後一方用兵天下骚动国虚民弊如此数年元昊知我有厌兵之患遂复议和而国家待之恩礼又异於前矣号为国主仅得其称臣岁予之物百倍德明之时半於契丹之数今者谅祚虽曰狂童然而习见其家世所为盖继迁一叛而复王封元昊再叛而为国主今若又叛其志可知是其欲自比契丹抗衡中国以为鼎峙之势尔此臣切料敌情在此也夫所谓内量事势者盖以庆历用兵之时视方今边备较彼我之虚实强弱以见胜败之形也自真宗景德二年盟北敌於澶渊明年始纳西夏之欵遂务休兵至宝元初元昊复叛盖三十余年上下安於无事武备庆而不修庙堂无谋臣边鄙无勇将将愚不识干戈兵骄不知战阵器械朽腐城郭隳颓而元昊勇鸷桀黠之徒也其包蓄奸谋欲窥中国者累年矣而我方恬然不以为虑待其谋成兵具一日反书来上然後茫然不知所措中外震骇举动仓惶所以用兵之初有败而无胜也而朝廷用韩琦范仲淹等付以西事极力经营而勇夫鋭将亦因战阵稍稍而出数年之间人谋渐得武备渐修似可枝梧矣然天下已困所以屈意忍耻复与之和此庆历之事尔今则不然方今甲兵虽未精利不若往年之腐朽也城垒粗尝修缉不若往年之隳颓也土兵藩落增添训练不若往年之寡弱骄怠也大小将校曾经战阵者往往尚在不若往年魏昭炳夏随之徒膏粱子弟也一二执政之臣皆当时宣力者其留心西事熟矣不若往年大臣茫然不知所措者也盖往年不知边事之谋臣驭不识干戈之将用骄兵执朽器以当桀黠新兴之徒此所以败也方今谋臣武将城壁器械不类往年而谅祚狂童不及元昊远甚往年忽而不思今又已先觉可以早为之备苟其不叛则已若其果叛未必不为中国利也臣谓可因此时雪前耻收後功但顾人谋如何尔若上凭陛下神威睿筭系累谅祚君臣献於庙社此其上也其次逐狂徒於黄河之北以复朔方故地最下尽取山界夺其险而我守之以永絶边患此臣内量事势谓或如此臣所谓鉴往年已验之所失者其小失非一不可悉数臣请言其大者夫羌戎变诈兵交阵合彼佯败以为诱我我贪而追之或不虞横出而为其所邀或进陷死地而困於束手此前日屡败之戒今明习兵战者亦能知之此虽小事也亦不可忽所谓大计之缪者攻守之策皆失尔臣视庆历御边之备东起麟府西尽秦陇地长二千余里分为路者五而分为州为军者二十有四而军州分为寨为堡为城者又几二百皆须列兵而守之故吾兵虽衆不得不分所分既多不得不寡而贼之出也常举其国衆合聚为一而来是吾兵虽多分之而寡彼衆虽寡聚之为多以彼之多击吾之寡不得不败也此城寨之法既不足自守矣而五路大将军所谓战兵者分在二十四州军欲合而出则惧後空而无备欲各留守备而合其余则数少不足以出攻此当时所以用兵累年终不能一出者以此也夫进不能出攻退不能自守是谓攻守皆无策者往年已验之失也臣所谓可用之谋者在定出攻之计尔必用先起制人之术乃可以取胜也盖列兵分地而守敌得出而挠於其间使我处处为备常如敌至师老粮匮我劳彼逸昔周世宗以此策困李景於淮南昨元昊亦用此策以困我之西鄙夫兵分备寡兵家之大害也其害常在我以逸待劳兵家之大利也其利常在彼所以往年贼常得志今诚能反其事而移我所害者予敌夺敌所利者在我则我当先为出攻之计彼疲於守御则我亦得志凡出攻之兵勿为大举我每一出彼必呼集而来拒彼出於东则别出其西我归彼散则我复出而又集我以五路之兵番休出入使其一国之衆聚散奔走无时暂停则无不困之敌矣此臣所谓方今可用之谋也盖往年之失在守方今之利在攻昔至道中亦尝五路出攻矣当时将相为谋不审盖欲攻远鄙方强之国不先以谋困之而直为一战必取之计大举深入所以不能成功也夫用兵难事也故谋既审矣则其发也果故能动而有成功也凡用兵之形势有可先知者有不可先言者臣愿陛下遣一重臣出而廵抚徧见诸将与熟图之以定大计凡山川道路番汉步骑出入所宜可先知者悉图上方略其余不可先言付之将帅使其见形应变因敌制胜至谅祚之所为宜先屈意含容而曲就之既以骄其心亦少缓其事以待吾之为备而且严戒五路训兵选将利器甲蓄资粮常具军行之计待其反书朝秦则王师暮出以骇其心而夺其气使其枝梧不暇则胜势在我矣往年议者亦欲招辑横山蕃部谋取山界之地然臣谓必欲招之亦须先藉胜捷之威使其知中国之强则方肯来附也由是言之亦以出攻为利矣凡臣之言者大略如此然臣足未尝践边陲目未尝识战阵以一儒生偏见之言诚知未可必用直以方当陛下劳心西事广询衆议之时思竭愚虑备刍荛之一说耳

修又上奏曰臣近曾上言谅祚为边患朝廷宜早图御备及乞遣一重臣亲与边将议定攻守大计等事至今多日未蒙降出施行臣窃见庆历中元昊作过时朝廷轻敌翫寇无素定之谋每遇边奏急来则上下惶恐仓卒指挥既多不中事机所以落贼奸便败军杀将可为痛心今者谅祚以万骑寇秦渭两路焚烧数百里间扫荡俱尽而两路将帅不敢出一人一骑则国威固已挫矣谅祚负恩背德如此陛下未能发兵诛讨但遣使齎诏书赐之又拒而不纳使者羞媿俛首怀诏而回则大国不胜其辱矣当陛下临御之初遭此狂童威沮国辱此臣等之罪也臣谓陛下宜赫然发愤以边事切责大臣至於山川形势有利有不利士卒勇怯孰可用孰不可用何处宜攻何处宜守何兵宜屯某地何将可付某兵如此等事甚多皆陛下圣虑所宜及者臣谓陛下宜因闲时御便殿召当职之臣使案图指画各陈所见陛下可以不下席而尽在目前然後制以神机睿略责将相以成功而陛下以万几之繁既未及此两府之臣如臣等日所进呈又皆常程公事亦未尝聚首合谋讲定大计外则四路边臣自贼马过後亦不闻别有擘画臣恐上下因循又如庆历之初矣近者韩琦曾将庆历中议山界文字进呈此边事百端中一端尔盖琦亦患事不讲求假此文字为题目以牵合衆人之论尔自进呈後寻送密院至今多日亦未曾拟议臣以非才陛下任之政府便是国之谋臣若其谋虑浅近所言狂妄自可黜去不疑臣亦昨因目疾恳求解职曲蒙圣恩未许其去既使在其位又弃其言而不问使臣尸禄厚顔何以自处所有臣前来所上奏状欲望圣慈降付中书密院与韩琦山界文字一处商量若其言果不足取弃之未晚

英宗时陕西转运副使范纯仁奏乞早遣夏国封册使臣疏曰臣近闻朝廷许西人纳欵先遣梁交齎赐诏书而封册之使未闻进发窃以外裔之性荒忽无常惟在朝廷结以恩信今既纳其善意赐以德音则封奨之恩亦宜早下名实相副示我致诚远人之心感恩必固不可更自稽缓益彼奸心逆诈畜疑恐贻後患又関陕自春少雨边计未丰难於此时与较毫末汉祖行封南粤稽首项籍刓印英雄离心况如圣朝不可不慎伏望圣慈指挥夏国封册使臣速令进发庶得疆场早寜兵民受赐纵彼别怀狙诈固亦曲不在我但使彼国生灵先感朝廷好生之德则其酋首自无能为

治平四年神宗即位御史中丞司马光上言横山劄子曰臣窃闻陕西边臣有上言欲招纳赵谅祚国内人户渐图进取者臣窃惟谅祚骄僭之罪宜伏天诛为日固久今国家新遭大忧陛下初承宝命公私困匮军政未讲恐征伐四夷之事未易轻议也况谅祚虽内怀桀骜而外存臣礼方遣使者奉表吊祭尚未还国而遽令边臣诱纳其亡叛之民臣恐未足以亏损谅祚而失王者之体多矣伏望陛下且以拊循百姓为先以征伐四夷为後速诏边臣务敦大信勿纳亡叛专谨斥候防其侵轶而已俟谅祚咎恶既熟中国兵谷有余然後奉辞伐罪不为晚也

光又论纳横山非便上奏曰臣闻王者之於外裔或怀之以德或震之以威要在使之不犯边境中国获安则善矣不以踰葱岭诛大宛絶沙漠擒颉利然後为快也窃闻有边臣赵谅祚部将清诺尔和斯欲以横山之衆攻取谅祚归命圣德朝廷已有指挥许令招纳臣近者虽曾论列以为非宜尚惧语言踈略未尽本末不敢不再为陛下陈之今进谋者但言其利不言其害臣请试言其害虽逆盛意愿陛下勿遽加弃置略赐省览与进谋者参校其是非臣闻外裔之俗自为儿童则习骑射父子兄弟相与羣处不专以仁义礼乐为然也而尤以便捷勇敢相尚焉其民习於用兵善忍饥渇能受辛苦乐闘死而耻病终此中国之民所不能为也是以圣王能自修德固不患其相侵与之校力则未能保其必胜也以舜禹之明征三苗而三旬逆命商高宗之贤伐鬼方而三年乃克汉高祖之雄杰为冒顿所围七日不火食国朝以太宗之英武北举河东南取闽浙若拾地芥加之猛将如云谋臣如雨天下新平民未忘战当是之时继迁背叛太宗以郑文宝为陕西转运使用其计策假之威权以讨之十有余年卒不能克发関中之民飞刍挽粟以馈灵州及清远军为敌所抄掠及经沙碛饥渇死者什七八白骨蔽野号哭满道长老至今言之犹歔欷酸鼻及真宗即位会继迁为潘罗支所杀真宗因洗涤其罪吊抚其孤赐节钺使长不毛之地讫于天圣明道四十余年为不侵不叛之臣関中户口滋息农桑丰富由是观之征伐之与怀柔利害易见矣及元昊背恩国家发兵调赋以供边役関中饥渇延及四方东自海岱南踰江淮占籍之民无不萧然苦於科敛自其始叛以至纳欵才五年耳天下困弊至今未复仁宗屈已赐以誓诰册为国主岁与之物凡二十五万岂以罪不足诛而功可赏哉计不得已也向者谅祚虽时有偃蹇礼节不备或诱掠熟户惊扰边民然犹称臣奉贡未敢显然自絶也今乃诱其叛臣以图之纵使诚枭谅祚之首复灵夏之土以王者之兵言之犹可耻也况其成败未可知乎臣恐边事之兴生民之苦由此而始也王者之於诸侯叛则讨之服则抚之是以诸侯怀德畏讨莫不率从去岁谅祚攻大顺城杀掠吏民今春朝贡之使不以时至当是时不能讨也今朝廷既赦其罪与其赐物受其使者纳其贡献又从而诱其叛臣激其忿心是常欲其叛而不欲其服也信义赏罚将安在乎议者或以为彼诱我民我诱彼臣何为不可是特闾阎小人之语非知国家大体者也彼僻陋小羌窃诱我民以益其衆乃欲以天子亿兆之富而效其所为邪譬如邻人窃已之财已以正议责之可也岂可复窃彼之财以相报邪臣闻谅祚隂蓄奸谋为日固久招纳不逞之人以为谋主诱胁熟户以撤中国之藩篱常有据関中窥河东之心虽未必能然若纵其横暴亦足以为亭鄣之患未可以小种之羌孱弱之人待之也国家不幸比遭大忧帑藏空虚関中之民自经西事以来仍苦铁钱财力凋弊熟户屡经杀掠亡失太半纵其在者亦怀二心非复得如景佑宝元之时也当此际陛下深诏边吏崇信誓保分界严守备明斥堠以待之犹惧谅祚包藏祸心不识恩义乘我衅隙侵噬疆场又况彼不动而扰之不来而召之乎臣又闻夏人间谍所在甚多中国动静豪发皆知其和斯自程戡在鄜延时已有声闻云欲归降自是至今已经数年朝廷屡召边臣与之谋议外人往往知之亦有邸吏传报四方安有夏人独不觉悟寂然无事曾无诛讨之意乎臣切疑其内挟诈谋未可信也或者谅祚久怀逆计以朝廷待之恩礼优厚无因而发故遣其部将诈降以卜之若朝廷受之则将归曲而责直得以为背叛之名或者使其部将诈言势孤力微不能独制谅祚乞朝廷遣将出师为助而隂设伏兵以徼大利此二者皆未可知也若万一有之则今日受之正堕其计中矣纵使和斯实有降心盖亦私有忿恨或别负罪恶反侧不安欲倚大国之威以逼其主其所部之民未必肯尽从也虽其自言权势之强甲兵之盛有谋善战为民所附盖欲自夸以求售耳未必然也借令实能举兵以与谅祚为敌战而胜之则是灭一谅祚生一谅祚也若其不胜必引其余衆南奔中国谅祚悉其境内之兵以追之怒气直辞长驱入塞当是之时非口舌文移所能解也臣恐朝廷不惟失信於谅祚又将失信於和斯也若和斯余衆无几犹可以缚而送之以缓谅祚之兵然形迹已露谅祚必叛无疑也若和斯余衆尚多还北不可入南不受穷无所归必不肯如山遇束手就死将突据边城以救其命更为中国之患未有涯也陛下不见侯景之事乎臣闻羽翼未成不可以高飞近者未悦不可以来远上自尧舜禹汤文武之王下至齐威晋文之覇未有不先治其内而能治於外者也故孔子曰善人教民七年亦可以即戎矣又曰以不教民战是谓弃之今陛下新即大位尚未逾年朝廷之政未尽修也封域之中未尽治也内郡无一年之蓄左帑无累月之财民间贫困十室九空小有水旱即化为流殍承平日久戎事不讲将帅乏人士卒骄惰上下姑息有同儿歔教閲稍频则愠怼怨戾赐与不时则扬言不逊被甲行数十里则喘汗不进遇乡邑小盗则望尘奔溃此乃衆人所共知非臣敢为欺罔兵法曰知彼知已百战不殆知彼不知已一胜一负不知彼不知己每战必殆陛下视今天下如此而欲谋境外之事起兵革之端挑陆梁之衆冀难立之功此臣所为寒心者也为今日之计莫如收拔贤俊随才受任以举百职有功必赏有罪必罚以修庶政谨择监司澄清守令以安百姓屏絶浮费沙汰冗食以实仓库询访智略察验武勇以选将帅申明阶级剪戮桀黠以立军法料简骁鋭罢去羸老以练士卒修整犀利变更苦窳以精器械俟百职既举庶政既修百姓既安仓库既实将帅既选军法既立士卒既练器械既精然後惟陛下之所欲为复灵夏取瓜沙平幽蓟收蔚朔无不可也今八者未有其一而欲纳边吏之狂谋信降将之诡辞臣恐不能得其降者数百而敌骑大至覆军杀将边城昼闭朝廷乃为之宵衣旰食焦心劳思兴兵运财以救其急使天下愁困如康定庆历之时已而卒无可柰何然後忍耻以招之卑辞以谕之尊其名以悦之增其赂以来之其为损也不亦多乎斯乃国之大事安危所系非特边境之忧而已愿陛下深留圣思勿为後悔乃天下之福也彼进谋者皆非实为国家斩将搴旗拓土开境进卫霍甘陈之功也但以利口长舌虚辞大言一时诳惑圣聦欲盗陛下之官职耳他日国家有患不预其忧是岂可哉凡边境有事则将帅迁官士卒受赏无事则上下寂寂无因徼幸此乃人臣之利非国之利陛下不可不察也

历代名臣奏议卷三百四十三








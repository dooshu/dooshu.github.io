145　踐阼篇載武王十七銘　金匱陰謀諸銘辭　蔡邕銘論


踐阼篇載武王十七銘。後漢朱穆傳注引太公陰謀：「武王衣之銘曰：『桑蠶苦，女工難，得新捐故後必寒。』鏡銘曰：『以鏡自照見形容，以人自照見吉凶。』觴銘曰：『樂極則悲，沈湎致非，社稷爲危。』」崔駰傳注引太公金匱：「武王曰：『吾欲造起居之誡，隨之以身。』几之書曰：『安無忘危，存無忘亡，熟惟二者，必後無凶。』集證：「几銘，文選封禪文注引作太公陰謀。」杖之書曰：『輔人無苟，扶人無咎。』」太平御覽諸書引太公陰謀：「筆之書曰：『毫毛茂茂，陷水可脱，陷文不活。』太平御覽六百五。箠之書曰：『馬不可極，民不可劇。馬極則躓，民劇則敗。』」御覽三百五十九。又引金匱：「其冠銘曰：『寵以著首，將身不正，遺爲德咎。』書履曰：『行必慮正，無懷僥倖。』書劍曰：『常以服兵而行道德，行則福，廢則覆。』書車曰：『自致者急，載人者緩。取欲無度，自致而反。』書鏡曰：『以鏡自照，則知吉凶。』以上五銘並載御覽五百九十。門之書曰：『敬遇賓客，貴賤無二。』御覽百八十三。户之書曰：『出畏之，入懼之。』御覽百八十四。牖之書曰：『闚望審，且念所得，可思所忘。』御覽百八十八。鑰之書曰：『昏謹守，深察訛。』御覽百八十四。硯之書曰：『石墨相著而黑，邪心讒言，無得汙白。』御覽六百五。書鋒曰：『忍之須臾，乃全汝軀。』書刀曰：『刀利磑磑，無爲汝開。』並載王氏踐阼篇集解。選注云：「出六韜。」書井曰：『原泉滑滑，連旱則絶。取事有常，賦斂有節。』」御覽百八十九。蔡邕銘論謂：「武王踐阼，咨於太師，作席几、楹杖、器械之銘十有八章。」案：蔡中郎集銘論曰：「春秋之論銘也，曰：『天子令德，諸侯言時計功，大夫稱伐。』昔肅慎納貢，銘之楛矢，所謂天子令德也。黄帝有巾几之法，孔甲有盤杅之誡，殷湯有甘誓之勒，毚鼎有丕顯之銘。武王踐阼，咨於太師，作席几、楹杖、器械之銘十有八章。周廟金人，緘口書背，銘之以慎言，亦所以勸導人主勖於令德者也。」參考金匱、陰謀之書，則不止於十八章矣。書於篇後，俾好古者有考。

【閻按】「書於篇後」，謂踐阼篇也。王氏嘗集解踐阼篇。

【元圻案】王氏自書集解踐阼篇後曰：「有周盛時，大訓在西序，河圖在東序，三皇五帝之書外史掌之，丹書蓋前聖傳心要典也。學記正義謂赤雀所銜丹書，乃尚書帝命驗，讖緯不經之言，君子無取焉。武王銘十有七章，蔡邕以爲十八章，豈有闕文與？大戴禮有盧辯注，今列於前。鄭康成、黄太史所書，攷其文之異者，又采諸儒之説爲集解。金匱、陰謀載武王銘書，附著於末。」〇踐阼篇載武王席前左端之銘曰：「安樂必敬。」前右端之銘曰：「無行可悔。」後左端之銘曰：「一反一側，亦不可以忘。」後右端之銘曰：「所監不遠，視邇所代。」机之銘曰：「皇皇惟敬，口生，口戕口。」鑑之銘曰：「見爾前，慮爾後。」盥槃之銘曰：「與其溺于人也，寧溺于淵。溺于淵，猶可游也；溺于人，不可救也。」楹之銘曰：「毋曰胡殘，其禍將然。毋曰胡害，其禍將大。毋曰胡傷，其禍將長。」杖之銘曰：「惡乎危于忿疐，惡乎失道于嗜慾，惡乎相忘于富貴。」帶之銘曰：「火滅修容，慎戒必恭，恭則壽。」履屨之銘曰：「慎之勞，勞則富。」觴豆之銘曰：「食自杖，食自杖，戒之憍，憍則逃。」户之銘曰：「夫名難得而易失，無懃弗志，而曰我知之乎？無懃弗及，而曰我杖之乎？擾阻以泥之，若風將至，必先摇摇，雖有聖人，不能爲謀也。」牖之銘曰：「隨天之時，以地之財，敬祀皇天，敬以先時。」劍之銘曰：「帶之以爲服，動必行德。行德則興，倍德則崩。」弓之銘曰：「屈伸之義，廢興之行，無忘自過。」矛之銘曰：「造矛造矛，少閒弗忍，終身之羞。」予一人所聞，以戒後世子孫。〇金匱、陰謀，漢志不著録。隋志「兵家」：「太公陰謀一卷，太公金匱二卷。」






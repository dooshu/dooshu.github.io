張壽鏞後序


據清張嘉禄困學紀聞補注

壽鏞既刻困學紀聞補注，爰拜手而書於後曰：嗚呼，先君子豈欲刻斯書哉？生平高氣節而不自名氣節，好問學而不自襮問學。著書立説，雖及門高弟有求觀而無從得之者，蓋欿然常以爲未足，終身如是。溯乙酉、丙戌、丁亥之交，先君子官詞曹，始讀困學紀聞，日有常課，隨讀隨檢書，筆而記之。壽鏞侍側，年方十一二三歲，但見書楣之上題綴殆徧。初不知先君子所以參攷互證者，蓋得之於全、翁諸家之外，意在厚集其説也。迨與臺選益求有以經世者，不獲從容於著述。晚年多病，又復感憤時事，病時猶告壽鏞曰：「深寧學問，豈盡心於文字者？蓋將以明道也。困學紀聞一書，於君子小人消長之幾、人心風俗維繫之故，言之最切。吾是以致力於斯，汝輩誌之。」嗚呼，言猶在耳，而先君子之殁於兹三十有五年矣。今讀補注以「履霜戒於未然」，引劉荀明本釋「防微銷患」爲言，先君子之意可知矣。然則先君子雖不欲刻斯書，而一生精神之所在棄置不存，又豈壽鏞所敢哉！注凡二十卷，依翁本之舊。壽鏞就所筆者録之，未敢增損。原書謹藏於家，子孫其保守弗失。陳君伯弢爲先君子高第弟子，一再校斯注，俾小子稍免罪戾，有可感焉，因並及之。

乙亥冬，男壽鏞識。






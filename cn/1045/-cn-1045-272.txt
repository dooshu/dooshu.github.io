王洋　吕尚书挽章

古远儒冠拙，时忙壮士尊。

百年难保命，万里未归魂。

身后塞翁马，生前廷尉门。

悲笳咽遗恨，行矣不须论。

王洋

王洋　吕尚书挽章

载缵世基日，群公扈圣年。

伏蒲凤冈上，持节雁峰边。

外阃风猷远，中台出处全。

履声伤易尽，不得辅中天。

王洋

王洋　吕尚书挽章

四海咄伸势，安危俯仰殊。

犬戎蟠洛邑，晋鄙握兵符。

杨李生同烈，高秦死异区。

谁如双剑化，义烈一门俱。

王洋


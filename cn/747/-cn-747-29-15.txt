○赐突厥袍带诏

可汗慕义向风，益以嘉尚。我国家金帛子女，务通和亲。然一为婚姻，将传永久，契约须重，礼数宜周。今来人既轻，礼亦未足，所以未定日月，令其且还。如和好不移，诚信无改，凡有所请，必当不违。国家信若四时，恩同天地，一言则定，何誓如之。必能结之神明，弥表彼之诚契，既无猜阻，任择其宜。诸所有商量，今已亲语哥解，更欲遣使，恐致劳烦。令寄可汗锦袍钿带银盘胡鉼，至宜领取。


○临颜帖跋

馀近来临颜书，因悟所谓折钗股、屋漏痕者，惟二王有之。鲁公直入山阴之室，绝去欧褚轻媚习气。东坡云：「诗至于子美，书至于鲁公。」非虚语也。颜书惟蔡明远序，尤为沉古。米海岳一生不能仿佛，盖亦为学唐初诸公书，稍乏骨气耳。灯下为此，都不对帖。虽不至入俗第，神采璀璨，即是不及古人处。渐老渐熟，乃造平淡。米老犹隔尘，敢自许逼真乎？题以志吾愧。

○又

临颜太师明远帖五百本。后方有少分相应，米元章、赵子昂，止撮其胜会。遂在门外，如化城鹿车未了事耳。


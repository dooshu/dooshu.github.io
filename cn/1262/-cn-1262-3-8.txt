蔡新童婢：

崇德蔡新父为人鸩死，新誓报，奋击之，下狱十三年。家童阿小年十五，秃发，稍识书，吁天求白主冤。积面作饵，携之乞食，至京击登闻鼓，历十三疏始得白。初，阿小北去，家仆婢二人谋逸。婢攘臂曰：「主母茕茕，恃吾二人。若可去，吾当终事之。」日刈草二百斤，半供纺，半曝之待风雨，即孝女不啻也。永乐癸卯，新举于乡，官临淄令。厚赠其婢，年至九十二。(《崇德县志》)




○与京兆试官书

孔子之徒三千，而言升堂者十辈。然皆不能周其德，故各以其所长出人者称之，名曰四科。百世之下，皆言孔子圣，是知无全能者也。今亚之虽不肖，其著之文，亦思有继於言，而得名光裔。裔不灭於後，由是旨《春秋》而法太史。虽未得陈其笔，於君臣废兴之际，如有义烈端节之事，辄书之。善恶无所回，虽日受摧辱，然其志不死。亦将俟能为孔子之心者拔之，是以昼夜增矣。时亦有人勉亚之於进士科。言得禄位，大可以养上饱下。去年始来京师，与群士皆求进，而赋以八咏。雕琢绮言与声病，亚之习未熟，而又以文不合於礼部，先黜去。今年复来，闻执事主选京兆，长安中贤士皆贺亚之曰：“某执事斯谓明矣，其取舍必以目辨而察。”亚之曰：“微亚之以八韵为畏。”对曰：“不然。夫良工为厦而选材者，不以桷废栋，不责能此而否彼。”又曰：“无求备於一人，此圣人采取之至言也。”亚之文已贡矣，执事其服孔子之心有素，如其取舍之际，亦能留意乎？亚之再拜。


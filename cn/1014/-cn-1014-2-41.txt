朱长文　奉谢司封使君宴公临顾园居

闲卧林泉与世疏，使君三度枉旌旟。

未陪徐孺升宾榻，敢屈文侯式敝闾。

暂掷鱼竿丝半卷，旋开松径草新锄。

愧无美酒拈巾漉，难得金波款绪余。

朱长文

朱长文　奉谢司封使君宴公临顾园居

未入柴扉即下车，茅斋挥尘缓论书。

不知铜虎威权重，岂责荷衣礼貌疏。

此日狂歌希鲁望，昔年能赋拟相如。

箧中残藁如传后，虽枉朱辬亦不虚。

朱长文

朱长文　奉谢司封使君宴公临顾园居

甘盘德业满天区，博学承家行有余。

凤翥频观先帝诏，牙签新补相君书。

晨羊不饮康衢静，夜犬无声狱犴虚。

风绩已应推第一，螯峰深处列仙居。

朱长文


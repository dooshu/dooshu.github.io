○请编录奏对公事奏（长兴二年三月史馆）

当馆应诸处及诸司关送到合编录公事外，伏准旧制：国朝有《时政记》并《起居注》，并合送馆，以备纂修。近代以来，阙行此事，只以每遇入阁，兼内殿起居。朝臣待制，转对公事，逐人抄送当馆。如有显具颁行，逐司关报到者，旋据逐件一一於日历收记。其有直下所司并行之事，当馆无由得知，若只凭本官供到所奏状本，未免简编不备，本末难穷。以後待制转对公事等，除显具颁行关送到馆外，应有直下所司及不行未行之事。伏乞宣付当馆，旋依次第编录。其《时政记》《起居注》，并内庭逐日合书日历，亦乞相次逐旋。


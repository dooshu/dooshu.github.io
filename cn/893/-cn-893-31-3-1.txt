调张籍





韩愈


李杜文章在，光焰万丈长。

不知群儿愚，那用故谤伤。

蚍蜉撼大树，可笑不自量。

伊我生其后，举颈遥相望。

夜梦多见之，昼思反微茫。

徒观斧凿痕，不瞩治水航。

想当施手时，巨刃磨天扬。

垠崖划崩豁，乾坤摆雷硠。

惟此两夫子，家居率荒凉。

帝欲长吟哦，故遣起且僵。

剪翎送笼中，使看百鸟翔。

平生千万篇，金薤垂琳琅。

仙宫敕六丁，雷电下取将。

流落人间者，泰山一毫芒。

我愿生两翅，捕逐出八荒。

精诚忽交通，百怪人我肠。

刺手拔鲸牙，举飘酌天浆。

腾身跨汗漫，不着织女襄。

顾语地上友，经营无太忙。

乞君飞霞佩，与我高颉颃。

《渔隐丛话》：《隐居诗话》云：元稹作李杜优劣论，先杜而后李，韩愈不以为然，作诗曰：“李、杜文章在，光焰万丈长。不知群儿愚，那用相谤伤。蚍蜉撼大树，可笑不自量。”为微之发也。






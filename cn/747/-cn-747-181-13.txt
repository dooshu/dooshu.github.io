○夏日登龙门楼寓望序

夫益者三友，则道术可存；同心三人，则金兰可裕。况乎诗书旧好，披乐广之高天；乡党新知，扫颜回之陋巷？寻胜地，叙清芜。脱野客之荷衣，入幽人之桂座。榴花浮酌，对文举而无忧；葛蔓调弦，抚锺期而有遇。既而南方夏晚，北牖晴开。中园之弱柳含烟，旷野之阴蔽日。低虹饮水，向溪谷而全斜；戏鸟凌空，狎林亭而半度。兴酣情逸，共敦行役之期；搦管含毫，独对当仁之序。


【适吴诗】

〖《后汉书》曰：鸿易姓运期。名耀。字侯光。与妻子居齐鲁之间。有顷又去适吴。将行作《诗》曰云云。〗

逝（《后汉书》作游。）旧邦兮遐征。将遥集兮东南。心惙怛兮伤悴。忘（《后汉书》作志。）菲菲兮升降。欲乘策兮纵迈。疾吾俗兮作谗。竞举枉兮措直。咸先佞兮唌唌。固靡惭兮独建。冀异州兮尚贤。聊逍遥兮遨嬉。缵仲尼兮周流。傥云睹兮我悦。遂舍车兮即浮。过季札兮延陵。求（韵补作去。）鲁连兮海隅。虽不察兮光貌。幸神灵兮与休。惟季春兮华阜。（《类聚》作色。）麦含英（《后汉书》作含。《类聚》作金。案作金者是也。含亦金之讹。今作英。非是。）兮方秀。哀茂时兮逾迈。愍芳香兮日臭。悼吾（《诗纪》作我。）心兮不获。长委结兮焉究。口嚣嚣兮余讪。嗟忄匡々兮谁留。（○《后汉书》梁鸿传。《诗纪》三。又《类聚》三引秀一韵。吴棫韵补二引隅、休二韵。）


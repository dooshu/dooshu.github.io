○优恤将士德音

敕：朕闻昭德示威，先王所以用武；禁暴夷难，后代安能去兵。故文德诞敷，武备宣耀，外以环御四海，内以厎靖中原，则军旅之制有经，师律之能必表。朕纂承鸿业，虔奉丕图，宵分永怀，何以康济。岂独鼓鞞有感，方思将帅之臣；征伐为心，乃宠干戈之士。况文武并用，古之格言，勋旧不酬，劳者何劝？

惟我高祖太宗以晋阳之旅，平一海内；肃宗以灵武之众，收复二京；代宗有郏郊元从之臣，德宗有奉天戡难之士；每念勋伐，无忘寝怀。如闻近日武班之中，淹滞颇久，虽负材略，无由自明。又有诸道荐送大将，或随节度归朝。自今以后，宜令神策大将军军使及南衙常参武官，各具由历，授官年月，前后功绩，牒送中书门下。若勋伐素高，人才特异者，候有相当用处，即具名闻奏，量加奖擢。其常参武官资考深久，未得迁转者，准具员年月与改转，不得令有淹滞。其先授文官者，亦宜准此。使幕宾寮，皆有年限改转，军府大将，岂可独不序迁。自今已后，诸道节度都团练经略等使下，各随本处，是大将名目已曾授监察已上官者，并限三周年量与改转。如有功效，合非时与改转者，不在此限。其职名是兵马使都虞候押衙已上，前后并未曾奏官者，亦仰量绩效奏官。

辕门委质，营垒分师，有役干戈，无由耕稼。况自天宝已后，屯兵七十馀年，皆成父子之军，不习农桑之业，一朝罢归垅亩，顿绝衣粮。言念饥寒，深用嗟悯。应天下节度都团练防御经略等军所置军数，各委本道据守旧额，以度定数，不得辄有减省。其有逃亡病死，及过犯解退，当时拣择有武力艺能者添补，奋於行阵，决命捐躯，不顾危亡，每嘉忠烈。官健有死王事者，三周年不得停本分衣粮，如有父兄子弟，试其武艺，堪在军中承名请衣粮者，先须收补。孝本安亲，深惟养老，用敷恩惠，以慰耆年。应军将及官健，有父母年及九十已上，委本道本州，每至节岁，量与酒面优养。

守塞备边，固不可废，烟尘既靖，亭障无虞。诸道旧有防秋兵马已在边上者，自依年限替代。近者师旅屯集，馈饷颇多，不免於诸道留州留使钱内，每贯量抽二百文，以充国用。幽镇既已洗雪，供费亦渐有常。其河北诸道，及山东兖郓、淄青、汴宋、陈许、徐泗、泽潞、河阳、郑滑等道，并边上诸镇，并不用抽。刁斗晨严，烽烟夜警，勤劳沙塞，寒苦边陲。其沿边镇戍烽子等，并委所管节度及城镇使量与优赏，仍与交番上下，使其劳逸得均。使命往来，本於传达，军期紧急，遂至繁多，非唯邮传不供，抑亦号令难一。自今已后，应缘山东行营兵马未归本道已来，进退事机，并宜专委节度使，仍仰条疏旧弊，一一奏闻。除事关迫切，须遣专使外，其馀书诏文牒，一切分付度支入递发遣。制使中使，到诸道行营，海里辄受人事钱帛，及行非理鞭扑，当加检察，义不优容。榷筦之设，诚为救弊，随方适变，所贵便人。其河南河北盐法，宜委盐铁使与本道节度使审度会计商量，务以便人为法。

阅习土宜，则通吏理，既因试效，可验政能。应河北诸道，宜委观察使访察管内见摄官中，或清强有才能课绩者，具前后所摄年月并事迹闻奏，当与正授。从政之方，必原风俗，视人相土，乃合所宜。弛张在达於无私，法令所期於不扰。应河北诸道并兖、郓、青等州道，应有新旧科条，有不便於俗者，委宣慰使与所在长吏商量废置，务从人欲。

於戏！朕戴天子人，操执重器，不以四海之富而恃其力，每以百姓为念而兢於心。虑文教之未敷，思武略之多阙，所以辍食当宁，求衣未明，揣摩万机，宁止三省。顷以驭宇之岁，藩方乂安，委於庙谋，以辑军政。而有司不达，苟以惜费为心，致滋停减之名，无裨毫厘之用，使军中老幼，愁叹无归。朕博听群言，用革前弊，举其指要，冀叶群情。庶乎侯伯列城，典我师旅，励精抚士，用副忧勤。中外布宣，明知朕意。


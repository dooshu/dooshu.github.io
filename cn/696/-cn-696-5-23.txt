恭谒孝陵


淮右真人起，江东大业成。
群雄归扫荡，诸夏见澄清。
凤羽宸游晚，龙髯帝使迎。
海沈金雁冷，壤兆玉龟贞。
松槚周庐静，熊罴禁籞行。
三妃虞后寝，四姓汉家茔。
弓剑秋霜切，衣冠夜月明。
典章垂奕叶，器物象平生。
瑞雪深瑶殿，卿云覆宝城。
上公升鼎重，中使拂床轻。
虔礼朝原庙，神谟仰镐京。
百灵长自拱，万祀奏升平。





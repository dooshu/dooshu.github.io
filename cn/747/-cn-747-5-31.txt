○录先朝姻旧臣僚诏

高祖大武皇帝天纵神武，膺箓受图，可久之德，格乎区宇。敦睦九族，协和万邦，贤能必进，德化潜洽。革百王之弊，兴三代之风，天平地成，迩安远肃。至德被於四海，休烈光於千载，巍巍荡荡，无得而称焉。朕嗣膺宝祚，夙夜兢惕。思述先志，被之率土。其内外姻戚，生平故旧，太原元从官人，及历试之所，文武寮佐，爰及胥吏，往虽每降国恩，恐未周悉。或才用不申，阶品屈滞；或家道贫匮，子孙沈沦。须有矜量，咸使得所。先朝忧劳庶政，惟以恤民为本，诸州都督刺史有政绩可称者，具以名闻。其诸州百姓奉营山陵者，亦宜量有蠲免。可令所司详为条例闻奏，并务从优厚，称朕意焉。


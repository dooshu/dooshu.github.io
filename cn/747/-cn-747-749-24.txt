○张幼彰程修已除诸卫将军翰林待诏等制

敕。翰林待诏昭武校尉前守左骁卫将军上柱国赐紫金鱼袋张幼彰等。幼彰、修已，鸿都奏技，攻於丹青，用志不分，与古争品。审以武进，晚能知书，屡以辞章，上干丞相。知实以谨良绾务，师儒以详练守职，或艺或劳，或迁或拔。将军佐僚，皆为宠擢，各守职秩，无忘专慎。可依前件。


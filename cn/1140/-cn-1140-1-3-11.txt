重修伏生祠记

六经自大易外尚书最久远其所载二帝三王政治得失之林最详钜秦弃书籍坏先王之法惧诸儒生引古帝王得失相议论切切焉务磨灭无遗者宜莫先尚书而齐伏生以一人晦迹终老年九十余卒以腹记口授传其书万世嗟乎初伏生以书授生徒其坑者不知凡几伏生以博士得免幸也然人之童时诵习老不能举其辞者衆矣向使汉文帝不诏求尚书求矣而伏生不待或老眊荒忽不复记忆或又言语迷惑无人焉能辨而传述之则是书终亡也而上有其君生又有其年穷惫且死能举其辞以授幼女女能述其辞以授鼂错岂非天哉邹平县北十八里有伏生祠其墓在焉盖伏生故里宋封乘氏伯有司修祀惟谨历年既久祠寝废吏亦不亲至今县令徐君甫受事诣祠行礼即率诸生新之余至见其像修眉丰额垂旒秉圭如古侯王幼女及鼂错皆侍侧壁上画当日授书状如平生予不禁忾乎其慕愀乎其悲也时诸生数十辈皆治尚书余告尔诸生生於是郷读是书亦知先生传之之艰天之憗遗一老之意乎谨尔俎豆以时习礼俾异日通达政事诸生责也诸生皆拜受教已又拜请曰是祠也无长吏迹久矣今徐侯之必躬必先新之必以其力也且惠邀先生之莅止也其曷忍无以诏来者余既感伏生之事嘉徐君之义而益以见伏生之教思与世无穷也故既为诗歌又详次其事为之记


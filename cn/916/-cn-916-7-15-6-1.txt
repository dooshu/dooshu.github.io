【奉和湘东王教班婕妤诗】

寂寂长信晚。雀声喧（玉台作哦。《类聚》作愁。文苑同。）洞房。蜘蛛（乐府作□厨。《诗纪》同。）网高阁。驳藓（文苑误作苏。）被长廊。虚殿帘帷静。（文苑作寂。）闲阶花蕊香。悠悠（《类聚》作愁愁。）视日暮。还复守（玉台、乐府作拂。文苑云。一作拂。）空床。（○玉台新咏六。《类聚》三十作班婕妤诗。文苑英华二百四作班婕妤怨。《乐府诗集》四十三作班婕妤。《诗纪》九十一。）


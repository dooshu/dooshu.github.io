唐祀圜丘乐章


《唐书·乐志》曰：“贞观二年，祖孝孙修定雅乐，取《礼记》云‘大乐与天地同和’，故制十二和之乐：祭天神奏《豫和之乐》，祭地祇奏《顺和》，祭宗庙奏《永和》，登歌奠玉帛奏《肃和》，皇帝行及临轩奏《太和》，王公出入，送文舞出、迎武舞入，奏《舒和》，皇帝食举及饮酒奏《休和》，皇帝受朝奏《正和》，皇太子轩悬出入奏《承和》，正至皇帝礼会登歌奏《昭和》，郊庙俎入奏《雍和》，酌献、饮福酒奏《寿和》。六年，冬至祀昊天于圜丘乐章，褚亮、虞世南、魏徵等作。”大历十四年，改《豫和》为《元和》，以避讳也。案，唐初作十二和，以法天数。其后，增造非一，颇无法度，皆随时制名云。






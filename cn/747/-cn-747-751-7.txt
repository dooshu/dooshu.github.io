○与汴州从事书

汴州境内，最弊最苦，是牵船夫。大寒虐暑，穷人奔走，毙踣不少。某数年前赴官入京，至襄邑县，见县令李式，甚年少，有吏才，条疏牵夫，甚有道理，云：某当县万户已来，都置一板簿，每年输检自差，欲有使来，先行文帖，克期令至，不拣贫富，职掌一切均同。计一年之中，一县人户不著两度夫役。如有远户不能来者，即任纳钱与於近河雇夫，对面分付价直，不令所有欺隐。一县之内，稍似苏息。盖以承前但有使来，即出帖差夫，所由得帖，富豪者终年闲坐，贫下者终日牵船。今即自以板簿在手，轮流差遣，虽有黠吏，不能用情。某每任刺史，应是役夫及竹木瓦砖工巧之类，并自置板簿，若要使役，即自检自差，不下文帖付县。若下县後，县令付案按司出帖，分付里正，一乡只要两夫，事在一乡遍着，赤帖怀中藏却，巡门掠敛一遍，贫者即被差来，若籍在手中，巡次差遣，不由里胥典正，无因更能用情。以此知襄邑李式之能，可以惠及夫役，更有良术，即不敢知。以某愚见，且可救急，因襄邑李生之绩效，知先辈思报幕府之深，诚不觉亦及拙政，以为证明，岂敢自述。今为治患於差役不平，《诗》云：“或栖迟偃仰，或王事鞅掌。”此盖不平之故，长史不置簿籍，一一自检，即奸胥贪冒求取，此最为甚。某恐惧再拜。


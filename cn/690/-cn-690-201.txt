卷二百一



卷之二百一

洪武二十三年夏四月甲午朔，上以湖广、四川人民及水陆驿夫连年供亿征南之兵，命户部遣官诣所在，发官库给钞赐之，民人一锭，驿夫人五锭。

乙未，皇第三十二孙尚灴生，秦王第五子也。

丙申，潭王梓讣闻。王，上第八子，生二岁而受封，又十六年而之国。幼聦敏好学，善属文，常召国内儒臣设醴赋诗，品其高下而赉予之。至是，其妃于氏家坐事，王不自安，上遣使慰谕，且召之，王不谕旨，即与妃自焚死。无子，国除。

命户部夺吉安侯陆亨、临江侯陈德旧赐公田租入官，追逮二家傔从，验其岁收实数，既而俱释之，佃人贷而未偿者皆蠲之。

丁酉，诏滨海卫所每百户置船二艘，巡逻海上盗贼，巡检司亦如之。

夜，太阴掩太白。

庚子，置京师外城门驯象、安德、凤台、双桥、夹冈、上方、高桥、沧波、麒麟、仙鹤、姚方、观音、佛宁、上元、金川凡十五门。

凉国公蓝玉奏奉诏训练士卒，候征西番，合用盔甲一万，诏从之，命工部遣人运至军中。

武定侯郭英奏：“鲁王坟茔成，惟享堂周垣未备，请筑之。”上谓工部尚书秦逵曰：“事有不急者，毋用劳民也。方当耕种之时而英请筑堂垣，此岂使民以时之道？英武人不学，惟知筑垣为急而不知夺农时为重也。”遂止之。

置龙里卫指挥使司。初，龙里设长官司，以土官何善署司事。至是，命凤翔侯张龙领兵置卫，寻改为军民指挥使司。

壬寅，给赏辽东征进军士九万四千一百八十八人白金九万八千六百八两、钞八十六万二千五百三十二锭，给赐四川都指挥使司属卫并成都三护卫军士五万三千余人钞，人二锭。

甲辰，暹罗斛国遣其臣思利檀剌儿思谛等奉表，贡苏木、胡椒、降真等物一十七万一千八百八十斤，诏赐使者文绮、衣服及钞有差。

戊申，改平夷千户所为平夷卫指挥使司。上以云南列置戍兵，平夷尤当南北要冲，四面皆蛮夷部落，必置卫屯兵镇守，乃命开国公常昇往辰阳，集民间丁壮凡五千人，遣右军都督佥事王成、千户卢春统赴平夷置卫。

己酉，享太庙。

壬子，以郑生、董仲先、鲁昉、杨仲礼署浙江布政使司事，王守政、蔡均美、谢直方、王秉彝署福建布政使司事，生等俱以材能举用。

癸丑，命东平侯韩勋、西凉侯濮玙、沈阳侯察罕、左军都督府都督佥事王宪往东昌等处训练军士。

给赐陕西都司属卫及西安三护卫军士七万六千四百余人钞各五锭，贵州都司属卫军士二万八千六百余人钞各二锭。

丁丑，省阶州文县。

夜，有大星起自云中，西北行至近蜀没。

戊午，改徽州千户所为新安卫指挥使司。

辛酉，置木蜜关守御千户所于寻甸军民府之甸头易龙驿，又设置屯所于甸头里、果马里，联落耕种，以为边备。

置卫辉守御千户所。

置清浪、偏桥二卫指挥使司于思南宣慰司之地。

壬戌夜，太犯五诸侯。

闰四月癸亥朔，今上平乃儿不花捷奏至，上喜谓群臣曰：“清沙漠者，燕王也，朕无北顾之忧矣。”

甲子，诏户部遣使运钞一百万锭赐今上，今上悉以赉将士之有功者。

命工部制织金文绮衣及诸色罗衣一千八百袭，以俟迤北来降者赏之。

遣官赈给汉阳府属县民及驿夫九千二百四十人钞九千六百八十锭。

乙丑，诏晋王留山西、河南并护卫兵马驻于天成、白登等处操练，时往来提调，其定远侯王弼等悉遣还京。

诏今上留征进马军于上都或兴和、兴州，相度便益，令都督、都指挥总率屯驻常，往来阅视，其公侯悉遣还京。

复诏齐王以护卫军还国，其山东属卫军马令都指挥蔺真领之，仍听今上节制。

诏颍国公傅友德以故元降将乃儿不花部落悉徙入关，其将校送京师，仍给以战袄、袭衣。

广西布政使司奏安南国遣使入贡。上谓礼部尚书李原名曰：“安南远居海滨，率先效顺方物之贡，岁以为常。朕念彼知向慕中华，服我声教，岂在数贡？故尝以海外诸国岁一贡献，转运之烦，实劳民力，已命三年一朝。今安南不从所谕，又复入贡，尔礼部其速令广西遣还，必三年乃来也。”

广东都司以所捕蛮獠一百二十九人械送至京，有司论当宫刑。上曰：“此辈非首恶，为人迫胁至此，宥之。”谪戍辽东。

丙寅，以太仆寺卿商敬为燕山中护卫指挥佥事。敬，前军都督佥事暠之子也。

置大田军民千户所，隶施州军民指挥使司。先是，凉国公蓝玉奏：“散毛、镇南、大旺、施南等洞蛮人叛服不常，黔江、施州虽有卫兵，相去悬远，缓急卒难应援。今散毛地方大水田与诸蛮洞相连，宜立置千户所守御。”至是，命千户石山等领酉阳土兵一千五百人置所于大水田镇之。

戊辰，给赐四川都指挥使司所属军士三万八千三百余人钞各三锭。

己巳，故元太尉乃儿不花等及部属将校二百余人入朝，献太尉等银印四、金牌三、银牌八、铁牌五并所受元宣命二十八道。

庚午，置枝江守御千户所。

辛未，诏以故元太尉乃儿不花留守中卫指挥同知，阿鲁帖木儿为燕山中护卫指挥同知，咬住为副都御史，忽歌赤为工部右侍郎，各赐纱帽、金带、钞锭，寻升乃儿不花、阿鲁帖木儿等为指挥使。

以百户晃忽儿为燕山中护卫世袭指挥佥事，给俸，不令视事。晃忽儿尝为乡道取乃儿不花，故有是命。

壬申，遣工部郎中杨冀赍夏衣一万八千四百七十三领赴北平，给赐乃儿不花部下将校、军士并家属四千七百八十六人。

国子生李约言父允恭以事谪广东充吏，老疾不能任事，乞以身代，诏释之。

癸酉，以平阳卫致仕指挥佥事刘德为中军都督府都督佥事，潞州卫致仕指挥佥事徐质为中都副留守，宴劳而遣之。

以中都副留守李懋为山东都指挥使司都指挥同知，召都指挥使袁洪还京。

故元国公藏卜率众来降。

太阴犯亢宿。

甲戌，除期年奔丧之制。先是，百官闻祖父母、伯叔、兄弟丧，俱得奔赴。至是，吏部言：“祖父母、伯叔、兄弟皆系期年服，若俱令奔丧守制，或一人连遭五六期丧，或道路数千里，则居官日少，更易繁数，旷官废事。今后除父母及祖父母承重者丁忧外，其余期年服制，不许奔丧，但遣人致祭。”从之。

赐国子监云南生段士吉等苎布、袭衣、靴袜。

会宁侯张温还乡，赐白金五百两、钞千锭、文绮十五疋。

乙亥，赐留守中卫指挥使乃儿百花等七十一人鞍马。

以故元万户府来降将校王雚丸子、药师奴为千户，以所镇抚尾哈失帖、佟马赤罕为百户，各领戍卒往辽东守御。

命户部运白金十万两、文绮五千疋往北平，白金五万两、文绮二千疋往山西，俱于王府收贮，以备赏赉。

丙子，诏免滁阳、定远、六合、长淮、天长、香泉、仪真、舒城、江都等监养马户田租，民田全免，官田减半徵之，永为定例。户凡五万四千八百有五，官、民田凡三万八千八百四十顷，免徵夏秋米麦凡二十七万二千四百四十五石。

凉国公蓝玉平施南、忠建二宣抚司叛蛮。初，蛮人数叛，结寨于龙孔，玉遣都指挥徐玉将兵攻围之，擒宣府覃大信，余蛮退走，依山寨自固。至是，玉复分兵破其大小诸寨，杀获蛮酋男女一千七百八十余人，蛮地悉定。

夜，有星起自壁宿，行至奎没。

丁丑，舳舻侯朱寿二子兴、能俱犯法当死，上以寿勋劳，特宥之。

以济南卫致仕指挥佥事黄辂为左军都督府都督佥事。

己卯，城赤水卫。初，辰州卫指挥佥事王琮征云南禄肇还，留戍赤水，而禄肇余蛮复寇穿心堡，琮领兵追杀之，筑摩尼堡。至是，城赤水，诏琮佥赤水卫事。

诏免浙江等处河泊所翎毛。国初，河泊所俱纳鱼油、鳔及翎毛，至是诏翎毛非土产者免徵。

辛巳，广东都指挥佥事王才讨黄田山贼袁万山等，平之。初，万山聚众劫掠，官军既击破之，万山遁入溪洞，伺官军退，复出剽掠。才设伏待之，仍分兵遏其归路，贼遇伏奔溃，官军掩击，斩万山及其党数十人，遂捣其巢穴，擒伪丞相曾长寿等，复斩首数百级，其党悉平。

各王府及天下文武百司进贺平虏表。

壬午，山东都指挥使袁洪至京，命为后军都督府都督佥事。

癸未，给幼军工匠千七百六十人夏布各二疋。

甲申，赏北平二都司及燕山诸护卫军士十二万四千六百余人钞七十二万六百七十五锭。

乙酉，改武昌护卫为中护卫，调武昌左护卫指挥同知张诚为中护卫指挥同知，武昌护卫指挥佥事姜昺、雍显为右护卫指挥佥事。

丙戌，户部奏：“湖广、江西、广东先因叛寇窃发，其府县经剽掠者，民散地荒，租税逋负，及四川、贵州、芒部、马湖土官积年所欠粮亦多。”诏皆免之。

命安庆侯仇成子正袭父爵。诰曰：“自昔人臣未达，身居田野，不异庸人，虽有智能，何所施设？一旦得其依归，奋威勇于开创之秋，立功名于矢石之下，子孙世禄，与国同久，名垂简册，岂不伟哉？尔仇正父成，从朕以来勤劳岁月，东征西讨，累有成功，彭蠡之役，厥绩尤著，所以生锡侯封，死褒公爵，方之古人，未有过焉。然功既成于前人，福必延于后嗣。今特命尔袭父爵为安庆侯，尔其以礼法检身，以忠孝立志，坚格一诚，则神人鉴悦，禄位悠久矣。”

丁亥，赐留守中卫指挥使乃儿不花等及部属将校二百余人白金万三千六百两、钞万二千六百锭、文绮、帛各千八十疋、罗衣五百五十袭。

戊子，以礼部员外郎高昌安为吏部侍郎。

赐巩昌侯郭子兴钞万锭，俾建第宅。

赐宋国公冯胜、江夏侯周德兴、永平侯谢成、定远侯王弼、会宁侯张温、武定侯郭英、江阴侯吴高、鹤庆侯张翼、崇山侯李新、安庆侯仇正、南雄侯赵庸钞各二千锭，令建先茔神道碑。

舳舻侯朱寿还乡，赐钞千锭。

淫雨自戊寅至是日不止。

己丑，以潭府长史刘惟一以下为有司官。

庚寅，上以都察院及刑部官有由耆民除授者，年老艰于步趍，命兵部各以马赐之。

太仆寺奏增编应天府上元、江宁二县、太平府当涂及镇江府丹阳等县养马人户，从之。

壬辰，命都察院左都御史詹徽署通政使司事，以通政使茹瑺为都察院右副都御史，左佥都御史袁泰为左副都御史。

四川建昌卫土官安配等遣其子僧保等四十二人，请入国子监读书，赐袭衣、靴袜。

置平坝卫指挥使司于贵州威清驿，以金镇为指挥佥事，领兵守之。镇，宣德侯朝兴子也，十八年袭侯爵，至是坐事夺爵，授今官。








○寿州刺史厅壁记

《禹贡》淮海，惟扬州、彭蠡、三江在焉。汉文帝封淮南王长子安为五，都寿春，即此州也。两汉扬州刺史治於此州，单坛犹在。後魏卢潜为扬州，亦镇於兹；潜有惠政，时人比之羊祜。厥後州境，或南或北，随人推迁。国朝一家天下，华夷如一，寿春郡在淮南，隶扬州，其风俗山川，可得而知也。某年，以兼侍御史扬州司马独孤问俗为寿州刺史。公有德政，理外如内，易不遗物，周不害通，忠孝简於王室，廉平闻於天下，刚克以顺，柔谨而肃。公理州三年，迁御史中丞，镇江夏。工部郎中楚州张纬之代公为州牧，某部郎中韦延安代张典此州，佥有政闻，故书其事，以慰楚人之心。


李太白碑阴记





苏轼


李太白，狂士也，又尝失节于永王璘，此岂济世之人哉?而毕文简公以王佐期之，不亦过乎?曰：士固已大言而无实，虚名不适于用者，然不可以此料天下士。士以气为主。方高力士用事，公卿大夫争事之，而太白使脱靴殿上，固已气盖天下矣。使之得志，必不肯附权幸以取容，其肯从君于昏乎?夏侯湛赞东方生云：“开济明豁，包含弘大，陵轹卿相，嘲哂豪杰。笼罩靡前，跆籍贵势。出不休显，贱不忧戚。戏万乘若僚友，视俦列如草芥。雄节迈伦，高气盖世。可谓拔乎其萃，游方之外者也。”吾于太白亦云。太白之从永王璘，当由迫协，不然，璘之狂肆寝陋，虽庸人知其必败也，太白识郭子仪为人杰，而不能知璘之无成，此理之必不然者也。吾不可以不辨。

端明殿学士兼翰林侍读学士眉山苏轼撰。






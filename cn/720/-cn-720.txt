甲申纪事(甲申纪闻) - (明)冯梦龙


叙


甲申之变，天崩地裂，悲愤莫喻，不忍纪，亦不忍不纪。余既博采北来耳目，草《纪事》一卷，忠逆诸臣，别为《绅志略》，私备遗忘，敢云传信。友人借观，竟以灾木，方愧多事，贻诮识者。未几，得程进士《孤臣纪哭》；又未几，得无名氏都城日记；最后得陈太学《再生纪略》，合之而事迹始备。参伍异同，或可取实，并付梓人。庶余有所籍手以谢率尔之咎。至于倡议讨逆诸檄，总见薄海臣庶之同心；奏疏书议诸篇，多关国家经济之大略，并加采拾，以供观览。而淮阳、京口之变，逖听多所未悉，亦稍稍访辑以代答问。其感愤吊忠诗，偶有惠教，即不能尽传，聊附一二于简末。因冠以圣谕、圣旨二道，见新天子宽厚而复精明如此，百尔臣工所不仰体宸衷、同心戮力，及是时而明政刑者，非人也。

方今时势，如御漏舟，行江湖中，风波正急，舵师楫手，兢兢业业，协心共济，犹冀免溺；稍泄玩，必无幸矣，况可袖手而闲诟谇乎？庙堂隐忧无大于此，而余更有虑者，在军政之未立。夫军政之未立，非无兵也，有兵而若无兵，且其害更胜于无兵，是以虑也。古有用兵宁使饷浮于兵，不使兵浮于饷，今未聚饷而先聚兵，兵既聚而饷不足，于是倡为「打粮」之说，公然扫掠民间，掠妇女则为妻妾，掠丁壮则为奴仆。一兵家属，多则至十馀人，朝廷养一兵，不能并养其十馀人之家属，其势益不得不出于扫掠，而有兵之处，闾里皆空，未馘一二贼兵，先添万千兵贼。百姓嗷嗷无所控诉，良可痛已。不特此也，兵既有家属，势不能草居露宿，于是占民间之居，用民间之物，兵富而民贫，兵乐而民苦。才一征调，则又有安插家小之说，拣择瘠肥，迁延月日，势所必至。从设兵以来，未有是也。

汉霍去病曰：「匈奴犹在，何以家为？」宋刘锜赴官东京，行至顺昌，闻金人东下，遂敛兵入城为固守计，置家寺中，积薪于门，戒守者曰：「脱有不利，即焚吾家。」古名将国尔忘家类如此。将且不有其家，而况兵乎？兵之恋恋室家如此，即便驱之赴敌，亦内顾之意多而进取之意少，求其死绥立功尚安可得？此弊不革，恐饷终无时而足，兵终无时而可用也。见在之兵尚然，而更欲纷纷招募，将安用之？

且昌平之乱，繇兵而不繇民，淮扬之守，繇民而不繇兵；京口一留兵，而即有西门焚杀之惨；金华一招兵，而即有汤溪破城之变。兵之为害，历历可见。孔子答子贡问政，「先足食，次足兵；及不得已而去，则先去兵」，谓国家多事之日，兵反为害，不若去之。今亦不得已之时矣。或曰，如子之言，何以守？何以战？曰：孟氏有言，「与民守之，何必兵？」若夫战，吾亦知非兵不可，而在今日之兵，必不可。何也？勇于残民，而怯于赴敌，则军政之不立也。军政立，而一兵费一兵之饷，饷何患不足？一兵得一兵之用，兵何患不强？此在枢府与大将时时为国家大做一番，非草莽臣所敢知矣。余阅北来诸纪，无不切齿官兵者，故因叙兹刻而及之。

七一老人草莽臣冯梦龙述








○唐故左庶子赠幽州都督元府君墓志铭

维开元十年正月己未，左庶子武陵公河南元公薨於东京留守之内馆。公讳怀景，字某，魏武陵五雄之曾孙，右卫大将军胄之孙，赠麟州刺史仁惠之季子。昔天启水行，君临寰海，雄图长发，本枝硕茂，济美象贤，馀庆不陨。公受兹介祉，诞膺淑灵，幼有纯至之节，长立公直之操，学综群艺，词擅精微。夫其结言以信，导物以德，清俭足以轨俗，真厉足以矫邪，故美畅於中，名扬於外。弱冠以国子进士高第，补相王府典签。藩邸择贤，妙尽时选。寻以内忧去职，重补相王府参军。及明两储作贞万国，以宫臣除太子通事舍人。天授中以亲累除名，向逾一纪，後除直罗、温县二令。虽大位未享，通材必久：初自太府主簿，累入副卿、河南掾曹，克亚尹，握兰右辖，纲纪南宫，秉兹宪简，肃彼专席，再侍储华，卒践宫相。公执心好直，履法断恩，触雷霆而除恶，不避也；枉丝发而誉，不为也。外降两宫，出入三代，克慎其始，终厥有成：君子以为难，允哉其难矣！及启手归全，遗言薄葬，家无长物，士伏其清，年过悬舆，人伤其夭。呜呼哀哉！制赠都督幽州诸军事幽州刺史，赙悼之节，优於恒数。明年二月，归葬於咸阳之旧茔，夫人韦氏焉，礼也。夫人即逍遥公敬远之元孙，左常侍希仲之叔姊，淑行无徵，华年早世。其孤彦仲等，克遵遗训，靡及哀，说情睦外姻，怀深国士，既阙西阶之奠，远投东武之词。铭曰：

卓彼英运，庆灵既长。贻训夫子，体微知章。在艺斯博，於欲则少。徒文其中，莫饰其表。惟静惟默，不激不矫。时经三代，官成两宫。化若风偃，德如泽融。邦称其直，朝表其忠。礼周兆，坟瞻汉宫。哀哀纯孝，长诉穹。


○與內閣吏兵諸先生第四書 【 茶馬】

茶馬論列已罄其愚、雖未敢自以為是、要其事勢不得不然、其推原　祖宗立法本意、恐是一叚大議論、似不可少、所患私茶不易禁。官茶不易積耳。大抵茶是本。馬是利。無本則利將焉出。官買固順。以輸運之艱。故有招商之議。商買固便。以價出之難繼也。故復有官賣之議。文襄主意在此行之數年茶司各有數十萬之積則金牌可復然僕前所言差官一節、又不可不預為之思也、至于四川東鄉利州諸處。誠今日私販之淵藪。其地密邇漢中。宜附陜西廵茶提調。不然禁之于此。開之于彼。譬之治水不于源頭理會。而徒遏其流。恐奔放潰決之勢。終不可遏。餘惟主張國是者採擇之、


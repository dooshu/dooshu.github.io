11　鍾紹京稱義男於宦　臧堅以刑人之唁爲辱　李揆當國以子姓事輔國


鍾紹京爲宰相，而稱義男於楊思勗之父。史不載也，而石刻傳於後世，人皆見之，惡之不可揜如是。臧堅以刑人之唁爲辱，事見襄公十七年左傳。此何人哉！林甫、國忠因力士以相，其原見於此。李揆當國，以子姓事輔國，不恥也，紹京何責焉？

【閻按】紹京起家録事耳，故王氏謂不敢望第一人之李揆也。

【元圻案】趙明誠金石録跋尾二十六：「右唐楊歷碑題云『義男光禄大夫、前中書令、上柱國、越國公、太子右諭德』，潁川鍾紹京撰銘并書。歷，中官楊思勗之父也。紹京出於胥史，無他才能，特以寅緣附會，致位宰相，固無足道者。然屈於閹豎，至以父事之，又以著之金石，略無愧恥，亦甚矣！書之可以爲後來之戒，而新、舊史皆闕焉，故余詳録之於此。」〇唐書鍾紹京傳：「紹京，虔州贛人。初爲司農録事，以善書直鳳閣。會討韋氏難，紹京帥户奴丁夫從。事平，夜拜中書侍郎，明日進中書令。以賞罰自肆，當時惡之。」宦者傳：「楊思，羅州石城人。少給事内侍省，從玄宗討内難，帝倚爲爪牙。」高力士傳：「力士，馮盎曾孫也。中人高延福養爲子，故冒其姓。先天中，知内侍省事。宇文融、李林甫、蓋嘉運、韋堅、楊慎矜、王鉷、楊國忠、安禄山、安思順、高仙芝等，皆厚結力士，故能踵至將相。」李輔國傳：「輔國，本名静忠，以閹奴爲閑厩小兒。肅宗任以肱膂事。李揆當國，以子姓事之，號『五父』。」李揆傳：「揆，字端卿，系出隴西，爲冠族。開元末，擢進士第。拜中書侍郎、同中書門下平章事。揆美風儀，善奏對，帝嘆曰：『卿門地、人物、文學皆當世第一，信朝廷羽儀乎！』故時稱『三絶』。」






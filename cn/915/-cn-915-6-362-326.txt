○劝进怀帝为皇太弟



二相经营王室，志宁社稷，储贰之重，宜归时望，亲贤之举，非大王而谁？清河幼弱，未允众心，是以既升东宫，复赞藩国。今乘舆播越，二宫久旷，常恐氐羌饮马于泾川，岂众控弦于霸水。宜及吉辰，时登储副，上翼大驾，早宁东京，下允黔首喁喁之望。（《晋书·怀帝纪》。永兴元年，立为皇太弟，以清河王章本太子也，惧不敢当。典书令庐陵修肃云云。）

诸葛恢

恢字道明，琅邪阳都人，魏司空诞孙。惠帝时试守即丘长，转临沂令，避乱江左，元帝为安东将军，以为主簿，再迁江宁令。怀帝时，以讨周馥功封博陵亭侯，历镇东参军。愍帝时元帝承制，调为会稽太守，太兴中拜中书令，出为丹阳尹，免。明帝时拜侍中，加奉车都尉，封建安伯，寻拜後将军、会稽内史，徵为侍中，迁左民尚书，武陵王师，吏部尚书，累迁尚书右仆射，加散骑常侍、银青光禄大夫，领选本州大中正、尚书令。成帝即位，加侍中、金紫光禄大夫，卒赠左光禄大夫仪同三司。谥曰敬。有集五卷。




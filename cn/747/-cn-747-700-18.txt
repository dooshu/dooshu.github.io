○贺废毁诸寺德音表

臣某等伏奉今日制，拆寺、兰若共四万六千六百馀所，还俗僧尼并奴婢为两税户共约四十一万馀人，得良田约数千顷，其僧尼令隶主客户，大秦穆护袄二十馀人并令还俗者。臣闻仲尼祖述尧舜，宪章文武，大宏圣道，以黜异端，末季以来，斯道久废，不遇大圣，孰能拯之，臣某等中谢。伏以三王之前，皆垂拱而理，不可得而言也。厥後周美成康，汉称文景，至化深厚，大道和平，人自禀於孝慈，俗必臻於仁寿，岂尝有外夷之教，玷中夏之风。东汉楚王英，始盛桑门之馔，沦於左道。桓帝更增犀盖之饰，归於乱政。魏之三祖，西晋太康，虽君非大圣，臣非上哲，然犹祖尚老庄，斯教未行。至东晋因吴人之佻薄，袭孙权之弊政，始建塔庙，乃译梵书。宋齐梁陈，其教浸盛，好大不经之说，陋乃《诗》《书》，因报拔济之谈，隆於仁孝，运祚纲篡夺相寻，二百年间，五变朝市，君无殷宗之福，臣靡卫武之年，感验寂寥，斯可明矣。高祖神尧皇帝方欲除斯弊，扫刷中区，时属宰臣萧，本梁氏之子孙，寻覆车之轨辙，废格明诏，以迄於今。遂使土木兴妖，山林增构，一岩之秀，必极雕镌，一川之腴，已布高刹，鬼功不可，人力宁堪，耗蠹生灵，侵减正税，国家大蠹，千有馀年。伏惟仁圣文武章天成功神德明道大孝皇帝陛下明绍於天，粹合於道，黜霸图而功盛，入圣学而德优，常欲天下之动，咸贞於一，以一言之蔽，思必无邪，先定宸心，独发英断，破逃亡之薮，皆列齐人，收高壤之田，尽归王税，正群生之大惑，返六合之浇风，出前圣之模，为後王之法，巍巍功德，焕炳图书。臣窃位枢衡，莫能裨益，愧无将明之效，徒怀鼓舞之心。千古未逢，百生何幸，不任忭贺踊跃之至。


○議處通惠河倉疏 【 通惠河倉】

浙江等處承宣布政使司處州府知府吳仲奏、臣嘗備員御史、建議開濬通惠閘河、浮言橫議、塞耳填胷、雖臣亦不能自信也、節奉聖諭、有曰修濬閘河、委係轉漕便利至計、近年屢議修復、皆為附近貪利之徒所阻、亦因大臣不肯任事、小官徒事虛文、見今東南民力困竭、漕運軍士疲敝、苟有寬省之策、豈可因循不為、大事可成、則勞費不足計、國計有補、則浮言不必恤、若奸豪之人、恐防巳利、故為騰謗阻撓、聽緝事衙門訪拏究問、又曰修濬通惠河、乃前人遺跡、先朝成筭、近年屢議修復、輒為奸豪射利之徒所阻、今閘壩俱存、河渠無礙、原設官吏夫役見在、今所議處、尤為簡易、合用錢糧不多、一應疏濬盤剝修閘造船等項事宜都依擬施行、未盡事情、聽該本部、并各官從宜處置、事骵重大者、具奏定奪、務要同心竭力、共成大工、勿得偏執違拗、妨誤經國大計、大哉　皇吉、一哉　皇心、豈凡庸所能測識哉、既而時方四月。費纔七千。而舳艫啣接於大通橋下。京城父老觀者環堵。漕運官軍。歡聲動地。臣因窃嘆　聖見之神明、　聖政之奇偉、一至此哉、臣聞先儒有言、禹之决江水也。民聚瓦礫、事巳成功、巳立為萬世利、禹之所見者遠也、而民莫之知、故民不可與慮始、而可與樂終、史起决漳水以灌鄴田、鄴民大怨、欲藉之起不敢出而避之、使他人遂為之、水巳行、民大得利又相與歌之、魏襄王可謂能决善矣、誠能决善、雖詛譁而不為變、故中主以洶洶也止善、賢主以洶洶也立功、斯河之舉、若非　皇上操大禹之神、兼魏襄之决、豈惟河道無成、漕事不舉、臣且以此獲罪、不知其所矣、臣邇者前去到任、道經通惠河旁、追思往事、不覺驚心、第念好事難成而易敗、讒言易興而難遏、日遠人非、無所於考、跧伏舟次、掇拾此河事跡、編成一書、名曰通惠河志、繕寫進呈、伏乞燕閒之暇、特賜清覽、勑下內閣看詳增撰序文、仍命所司刊刻成書、或容臣捐俸鋟梓、用紀中興聖政之盛事、少備他日史氏之美談、而臣亦得托名於不朽矣、但臣原奏之意、尚不止此、不敢避嫌隱默、復冐昧與　陛下陳之、臣當奉命穵運邊儲。因見密雲等處。皆有間道可通。萬一奸細為之向導。輕騎疾馳。旋日可至。若據倉廒而肆燒燬京師可以坐困。所以借盜兵資寇粮。古今大忌。先年土木之變。尚書于謙曾議燒通州倉廒。近年都御史汪鋐。亦會議包築通州於城內。臣愚實與相同。仍乞勑下戶部、備查于謙汪鋐并臣先今奏內事宜、會同廷臣從長議處、先儘京倉空廒。次於大通橋督儲舘後。將逐年扣省腳價。葢造水次廒座。并搬剝船腳之費。凡遇大運未到。及空閒之月。陸續搬運來京。所謂不勞巳之力。不費巳之財。隱然潛消莫大之後患。亦何憚而不為哉。若曰恐奪通人之利則當全用舊日之官吏夫役一無所紛更於其間彼既不失其利。而我實未嘗無不利也。機可乘時、慮當及遠、遭遇　聖明、千載一時、不可不預為之所、而苟且因循於目前也、區區一得愚見、實有未盡、不知忌諱、再犯天威、下情無任拳拳懇誠之至等因、奉　聖旨、這所進通惠河志、送史館采入會典、仍著工部刊行、奏內應行事宜、該部還會議停當來說、抄出送司、案呈到部、看得奏內粮運事宜、係戶部掌行、擬合就行、為此合咨前去、欽遵會議、覆題施行、又於戶科抄出廣西道監察御史戴金、題為陳愚見以備會計糧儲事、窃惟自古國家必據險以立基。積儲以固本。所謂地利人事。相須以成。而人謀之臧。所關重大而垂遠者。則當因地利之險阻遠近。以為之熟計也。我　太宗文皇帝、定鼎燕畿、據有形勝、居重馭輕、誠萬世不拔之洪基矣、而儲畜一節、中間轉運之方、出納之審、安置之法、與夫除奸革弊、節冗省費、一切事宜、　列聖相承、迄我　皇上登極以來、凡事有更革損益、必集羣議以求至當、是固無容於議者矣、近以本年十月十六日、該戶部送到會議揭帖、為記　聖政以攄愚藎事、奉　聖旨本部會議停當來說、臣窃詳吳仲欲移通倉之儲、以防意外之變、是其心未嘗不忠、而其事或有未盡然者何哉、葢邊方外寇、必自遠以及近、而老成謀國、必制外以安內、我國家萬年基業肇造如此、東關則有燕河營太平寨三屯營馬蘭谷密雲黃花鎮西關則有居庸紫荊倒馬諸關鎮。以為京師之藩屏。諸陵之護衛而通州附近京師。尤在肘腋之間。寇豈易至之哉。萬不得巳。設有寇侵以上各邊關鎮攻圍日久。粮餉不繼歷代倉廒不必盡入京倉亦有立于水次者况通州近于京師必發通州之倉以為救援之策此則　文皇帝置通倉不言之深意矣果如仲言。盡徙入於京中。至不得巳。則發京儲以濟邊患。不惟往返費轉運之艱而國之大體示弱於人亦甚有不便於事勢者豈可因土木一時之變。以泥久遠之見哉。故春秋之法。守在四夷葢四夷安。則藩屏固而國勢自尊。若舍遠而謀近。棄險而就夷。恐非善於謀國者矣。况　列聖陵寢。俱在天壽山。其黃花鎮密雲居庸一帶。為防護深遠之計。又豈少緩於京師哉。故都御史汪鋐不為徙粮之說。而有築城之計。葢得　祖宗之意。而知通倉為不易之圖矣。雖然疑二、慮當萬全、臣嘗見運粮之苦、思儲畜之計、輒有一說、少便於國計民情者、為　陛下陳之、臣查得南京各衛所官軍人等月粮、每遇各省運粮至日、臨船兌支、軍民甚稱兩便、及查大明會典開載成化二十年、河道淺阻、運粮遲滯、令所運粮巳到者、悉免曬揚、每石加收耗米四升、未到者令在京各衛所官軍人等、於通州張家灣等處地方、臨船預支三箇月、每石加腳價三升、河西務七升、其所免粮、每石該耗米五升、并曬米四升、俱作正數支放、其兌支未盡者、俱於通倉上納、臣謹據此備查得江南北諸省起運之數、至京通二倉者、大約每年不過四百萬石、內該正兌米三百三十萬石、京倉七分、通倉三分、改兌米七十萬石、京倉四分、通倉六分、二項總計、每年京倉二百五十九萬石、通倉一百四十一萬石、其各衛所官軍人等、每月該實支米該二十三萬石、除兩箇月折色外。京通二倉、各支實米四箇月、粟米一箇月。此則每歲出入之數矣。以各省運粮之費計之。比如湖廣浙江江西。每米一石。該三六輕賫。銀一錢八分。作為沿途盤撥。并張家灣起運入倉之費合無查照成化二十年舊規。每年於湖廣江西浙江三總內。臨船兌支三箇月。與各衛官軍人等。以作京倉應支之數。共該米七十萬石。每石仍照舊徵免曬米四升。該積出入官二萬八千石。輕賫銀一錢八分。內除八分。與軍士沿途盤撥之費。每石剩銀一錢該積出入官銀七萬兩。此則不費於民而利歸於國者矣。至於支粮官軍人等。亦照舊每石加腳價三升。河西務七升。則軍士既有腳價又得預支將不嫌於遠負而利於速得矣其運粮軍士。又得免轉運之苦、省無名之費。以為困苦之甦。實一舉而三利存焉。備訪人情、僉曰無不可為者矣、至於儲積久遠之計、通倉每年額數、不過四十萬石、既臨船兌支去三箇月、餘存不過七十萬石。存積本鎮。緊急備用、以收制外安內之功。斯則不失　祖宗初置倉廒之意。而於時宜變故。亦可無牽襟掣肘之患。又竟其終而備論之。行不過十年。可餘積銀七十萬兩。米二十八萬石。欲大舉興作。如都御史汪鋐之議、以興包築之功。誠不假他求。而綽乎有餘裕矣、臣聞自古經理財用以實國儲。以戒戎作。必為之以預。持之以久不疾不徐。而功斯慰矣。仰惟　聖明御極百度維新、而儲積邦本、尤所留意、故不惜淺陋之愚、以效芹曝之獻、伏惟俯賜睿斷、或下之廷臣、議其可否、請自　聖裁、奉　聖旨該部知道該戶工二部、議擬題奉欽依、差委戶部左侍郎王等、會同踏勘議處續該各官會勘、自新壩起、至慶豐閘止、舊跡具在、應該疏濬、合用工費、并各項事宜會處停當、及稱通州京輔之地兩城夾固、五衛防守、亦當蓄儲以安人心、不宜過慮搬運、自起驚疑等因、今該前因、查得漕運志書、所載倉廒之政、永樂年間設通倉四大運西倉、大運南倉、俱在新城、共廒四百三十三座、大運中倉、大運東倉、俱在新城、共廒一百七十九座、至永樂十二年、該平江伯陳瑄、請於通惠河立法儹運、淮安至通州、各添葢倉廒接運、事下行在戶部、該本部會議、題准北京行屬官軍并營造軍夫歲用浩大、海運遲阻、將原坐太倉粮、蘇松浙江改送淮安倉、鎮江廬鳳淮揚送徐州倉、徐州并山東兗州送濟寧倉、河南山東送臨清倉交收、添造二百料河船三千隻、工部即差官催造完備、自永樂十三年為始、依擬將海運停止、退下官軍、令於裏河臨清德州轉運前項粮儲至通州倉交卸、令天津并通州等衛官軍、於通州接運至京、工部就於淮徐濟寧臨德通州添葢倉廒、仍將通州見在倉廒照依南京江北五衛事例、撥與通州五衛管領、委官撥軍、分投收受、自後軍民、就便免運、宣德八年、儹運粮五百餘萬石、通倉收二分。京倉收一分。正統二年。儹運粮四百五十萬石。通倉收六分。京倉收四分。至成化六年以後。始以十分為率。兌運京倉七分。通倉三分。改兌京倉四分。通倉六分。支運俱通倉收。及查得景泰元年土木之寇未靖、京城戒嚴、兵部尚書于謙、議請操軍士、繕兵器、分城守、護通州、埧上倉粮、在城中者不可捐棄、令在官諸人關支、准作月粮、京塲草束、俱在城外堆積、及壩上養神馬草料、亦置倉塲於野外、乃分遣五城兵馬司官、縱火焚燒、又卷查得先為乞恩處置淺阻粮運拯恤貧軍事、該漕運總兵官平江伯陳銳等、題稱天時亢旱、自儀真至宿遷、河道乾淺船不能行、即今八月初旬、湖廣等處粮船尚有二千六百餘隻未過濟寧、若計完粮、須至十二月、必致凍阻、欲將見到河西務張家湾粮米、免其曬揚、加米二升、作急收受、其在後到倉者、扣筭一百餘萬石、量加腳米、臨河兌與在京官軍三箇月俸粮等因、該本部查得該年粮米四百萬石、即今九月將半、尚有一百二十八萬餘石、俱未運到、屢經催儹、雖因淺阻、然亦有極遠粮船先到者、顯是管運官員、惰廢延遲、應合處置、合無將巳到京通二倉未收者、悉令照例免曬每石明加耗米、并今免曬米四升、作急收受、其未到京倉粮米、行令在京各衛所、將倉粮官軍該支本年十月十一月十二月分俸粮月粮、造報關領勘合、委官帶領前去通州地方、聽本部委官監督、就船一併兌支、張家湾兌者、每石添與腳米三升、河西務兌者七升、就於該上京倉腳價米內支給、所兌粮米、每石兌粮收明、加耗米八升、支運改兌收兌收明、加耗米五升、免曬米四升、上京腳價米一斗、俱作正數放支腳米如無本色、每斗折銀五分、餘銀送太倉銀庫交收、兌完出給通關付繳、空船隨即行令回還、其餘兌支不盡、并原該納通倉粮米、及蘆蓆板木俱令運赴通倉上納、務在十月中旬完畢、來遲衛所把總等官、但在張家湾等處交兌者、難依常例、俱罰俸三箇月、庶勤惰有別、將來知警、其總督漕運官員候粮完之日、奏請定奪等因、於成化二十年九月十五日、具題及奉　憲宗皇帝聖旨是通查案呈到部、臣等會議得國計重務、儲蓄為先、事事有備、乃可無患、我　太宗文皇帝定鼎燕京、形勢奠安西北。而財賦仰給東南。自淮徐臨德以及天津通州。隨在置倉。用廣儲蓄。以充軍餉。使緩急有備。而內外相資。遠慮宏謨。萬世永賴。今知府吳仲、慮為先事之圖、欲搬運通粮以杜危機、御史戴金深思儲蓄之計、欲隨宜預支以制盈縮、俱為思患預防、因時變通之意但即今通州密邇京師。城郭完固。加以五衛官兵軍民安堵。先年土木之變。亦以該州有城。恃為無恐。而城外草束始議焚燒。且節儹運四百萬石。分收京通二倉。依期方可完足。而內外輪月放支巳寓通融區處之意。成化年間雖曾臨船交兌。實繇漕運稽遲。事變無形。必修內而後可以攘外。時難預定惟守經而後可以行權。合無候命下戶部、行移總提督倉塲侍郎等官、自嘉靖十年以後、將兌軍儹運粮米、仍照節年議單、及題行事例、京通二倉、照數收放萬一河道阻淺、粮船不能前進、恐誤來年大運、聽漕運衙門、臨時具奏、本部查照前例、議請定奪、不許因而遷延、希圖兌支、致虧國計、兵部行移順天等府巡撫都御史、并薊州總兵守備等官、各要申嚴號令、操練軍馬、謹飭關寨、修理城池於承平無事之時、慎安不忘危之計、則軍威自振、而國勢益張胡虜之患潛消、通倉儲蓄、可以歷萬世而無弊矣、

皇明經世編卷之一百六終








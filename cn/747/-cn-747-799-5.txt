○请行周典

周礼载师之职曰：“宅不毛者有里布，田不耕者出屋粟。凡民无职事者出夫家之征。”日休曰：“征税者，非以率民而奉君，亦将以励民而成其业也。今之宅，树花卉犹恐不奇，减征赋惟恐不至。苟树桑者，必门嗤户笑。有能以不毛而税者哉？如曰必也居不树桑，虽势家亦出里布，则途无丐之民矣。今之田，贫者不足於耕耨，转而输於富者。富者利广占，不利广耕。如曰必也田不耕者，虽势家亦出屋粟，则途无馁毙之民矣。今之民，善者少，不肖者多。苟无世守之业，必斗鸡走狗，格击鞠，以取餐於游闲。太史公曰：‘刺绣文，不如倚市门。’是也，如曰必也凡民无职事者出夫家之征，则世无游隋之民矣。此三者，民之最急者也。有国有家者不可务乎？周公、圣人也，周典圣人之制也，未有依圣制而天下不治者，执事者以为何如？”


○请定释奠主祭奏

按《礼记文王世子》：“凡学官春释奠於其先师。”郑元注云：“官谓诗书礼乐之官也。”彼谓四时之学，将习其道，故儒官释奠，各於其师。既非国学行礼，所以不及先圣。至於春秋二时合乐之日，则天子视学，命有司典秩，即总祭先圣先师焉。秦汉释奠，无文可检。至於魏武，则使太常行事。自晋宋以降，时有亲行。而学官主祭，全无典实。且名称国学，乐用轩悬，樽俎威仪，盖皆官备。在於臣下，理不合专。况凡在小神，犹皆遣使行礼。释奠既准中祀，据理必须禀命。今请国学释奠，令国子祭酒为初献，祝辞称皇帝谨遣，仍令司业为亚献，国子博士为终献。其州学刺史为初献，上佐为亚献，博士为终献。县学县令为初献，县丞为亚献，博士既无品秩，请主簿及尉通为终献。若有阙，并以次差摄。州县释奠，既请遣刺史县令亲为献主祭。望准祭社同给明衣，修附礼令为永式。


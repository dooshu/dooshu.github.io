▼天界玩月

（洪武二年八月十三日，《元史》成，中书表进。诏赐纂修之士一十八人银币，且引对奖谕，擢授庶职，老病者则赐归于乡。阅二日中秋，诸君以史事甫成，而佳节适至，又乐上赐之优渥，而惜同局之将违也，乃即所寓天界佛寺之中庭，置酒为玩月之赏，分韵赋诗，以纪其事，启得衢字云。）

圣主念前鉴，述作征名儒。

群来高馆间，厕迹愧我愚。

孰谓此责轻？毫端有褒诛。

书成进丹陛，名对共拜趋。

去留虽不同，雨露均沾濡。

已淹三时劳，可废一夕娱？

况逢端正月，当空照眉须。

流光满金界，境与人间殊。

广庭布长筵，嘉肴荐芳腴。

岂唯多士集？亦有名僧俱。

兴酣贵形忘，谐笑不复拘。

觞行岂辞勤？仰看转斗枢。

明晨即分袂，此乐诚须臾。

人生四海间，相见皆友于。

不知谁使令，流荡无根株。

忽然此相遇，旋复成天隅。

愿各崇令名，逍遥步亨衢。

明年重见月，相忆当长吁。


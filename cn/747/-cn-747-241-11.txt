○送裴五司法赴都序

夫有别必感，今昔共之，盖理迫聚散，事均穷达。望秦是断肠之所，况念故园；怀洛多掩涕之人，更分良友。裴五官业传河宝，才诞岳灵，彩思有神，须眉若画，一日不见，鄙吝都生；千里送归，风流忽远。翰英出饯，回北走於郊隅；野墅销雾，引南山於庭际。客饮恨而欢促，席含情而景迟，目乔树之将华，青门恋旧；背芳萱之稍吐，金逢春。举杯伊何？愿君轸之少驻；赋诗於是，旌予志之所之。敢谓座宾，盍宣离唱。


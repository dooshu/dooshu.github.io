得黄抑公粤西书用犹疑照颜色为韵

对酒不能歌，愁绪长悠悠。
搔首西南望，念子行夷犹。
相思欲相期，道远心然疑。
炎乡断消息，含情当语谁。
春雨生夜寒，江猿相叫啸。
双鱼岭外来，明月怀中照。
既伤离阔苦，兼访山川妙。
始知孤云心，缠绵连海峤。
踟蹰无可言，异域拥朱颜。
崇山多桂树，游子难攀援。
忆君刺柳州，予客梧江侧。
云开山乍青，瘴来云改色。
羁栖十载馀，奋别无羽翼。
左迁亦何恨，且得省乡国。
年华各逝迈，相劝加餐食。



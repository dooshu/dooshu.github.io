○陳言邊患疏 【 邊患】

邇者北虜深入宣府、搶擄殺掠民物一空、荷蒙　皇上命將出師、大臣運謀設策、固將聞風震懾矣、但今日虜患、變詐多端、往年深入宣府、深入大同、去年深入陜西、今年深入宣府、其害尤甚、而朵顏等衛降虜。亦屢跳梁。遼東失事未幾、而警報又至矣、疲敝我邊疆、耗散我財物、軍民重困、歲無寧居、而且我兵屢挫、未聞有出奇制勝以懾其心者、安知二虜不輕視中國、紏結合謀以共肆其毒耶、有如虜騎長驅、何以禦之、今日戰守失利、其弊有六、六弊巳見前疏一曰主將不一、二曰要害失守、三曰兵無奇正、四曰不相應援、五曰兵分勢弱、六曰功罪不明、而其弊源又在因循廢事、姑息不斷、此今日防邊之大患也、臣嘗論之、而蕪辭淺見、不能少裨睿謨之萬一、誠恐失今不議、將來之患、殆有不可言者、伏望　皇上敕下該部多方計處、毌狥目前之見、而不為久遠之圖、毌誘一時一事之失而不為千百年之計智必周悉、謀必萬全可也、然任事之不專。信之不篤。行之不決。則雖蕭曹韓白終亦莫能成功。况邊隅有警。兵機迅速。俯仰成敗。呼吸變更。若非勇決斷制。取敗之道也。故奏事司馬門三日。而軍中解體。機事遙制而陸贄謂為備邊之失。豈非前事之明驗歟。更乞朝廷在內以運籌設策付之本兵大臣。在外以戰守機權付之總制總兵文武大臣。其有兵機方略上請。奏疏一進。詔旨隨出。庶事無留滯。而成功可必矣。謹將愚見十二事宜開坐上陳請　旨

計開

一預備軍馬、臣聞各營大約見軍八萬有奇馬不滿萬匹、當此緊急之際而數止於是、若非權宜措置、何以為戰守之資哉、以軍言之、合令兵部查弔戶部食糧軍冊、暫借各衛軍匠、照名送營操練以備防禦、其下班操軍、兵部巳行奏准暫留聽用、但各軍離家日久、衣鞋不給、宜量加賞賜以安其心、仍行各原衛官司按月支糧以安其室家、庶不逃避、其再不足合行召募、在京各衛餘丁補數、暫行操練、照依正軍、給與衣糧盔甲等件、以備防守、以馬言之、近該太僕寺奏准量地追補及上納等項、其意甚善、但恐一時遽難應急、今宜再行馬上齎文催督原差買馬官員、作急陸續解送、或行文山東等處有馬地方調來以備急用、庶軍馬緩急有備、

二防禦衝突、胡虜長技、正在騎兵、驟馬馳突、卒難捍禦、臣嘗考晉馬隆擊鮮卑作偏廂車。地廣則為鹿角車營。路狹則為木屋施於車上。宋吳璘立疊陣法。每陣以拒馬為限。鐵鉤相連。劉錡與兀术戰。以拒馬木障之。坐餉戰士。韓世忠與金人戰。令軍士各持長斧。上揕人胸。下斫馬足。楊沂中破金人拐子馬。使萬人持長斧如墻而進。岳飛又令軍士以麻扎刀入陣。皆能取勝。步可敵騎惟在器用精利耳古人以此取勝甚多此前代制禦騎兵之法也。宜令兵部下其法於沿邊將士。擇有巧思者。以意消息而為制度。其禦衝突也。或以偏箱車。或以拒馬木。因時應變。務足以制其馳驟而無弊。其禦騎兵也。或持長斧。或持麻扎刀。隨宜運用。務足以斃其人馬而不乏。庶虜之長技不足畏矣。

三選任將帥、宋歐陽修告仁宗曰將相無種、或出於奴僕或出於軍卒、或出於盜賊、惟不次用之、乃為名將、夫古今人才、宜無二致、何古多而今寡也、葢由選之未精、用之未至故爾、且偏將固在武勇。而大將則在智謀。亦何必拘拘於一途哉。今諸軍中豈無韓白之儔。特拘於名位。壓於下僚。不能上達爾。宜令文武臣僚各舉所知。遇凡智勇之人。列名上請。下之兵部。其未用也。試之武舉。較以武藝。以觀其能。問以方略。以觀其謀。其將用也。試之治兵。觀其顏色和易以知其氣。窺其約束堅明。以知其威。不必限於名位。拘於世胄。隨其智勇而選用之。則名將出矣。然選之固貴于精。任之尤貴於專。必盡駕馭之方。必敦親信之恩。讒間不生而權力不分。庶戰勝而守固矣。

四振作士氣、蘇軾曰戰以勇為主、以氣為決、天子無皆勇之將、將軍無皆勇之士、故怯者常千百、而勇者纔一二、茍非擇其人而厚待之以作其勃然之氣、孰肯盡死力以率眾乎、兩軍相交、勝負未分、而三軍之眾、屬目于一夫之先登、一夫倡之于前則雖怯者亦勃然而進矣、其機固在振作之有方也伏乞朝廷凡遇獨能奮勇之將領、宜時降璽書慰勞優加賞賜。其或建立奇功者。更須不次超擢。至于將官。遇有如此奮勇之偏裨。如此奮勇之軍卒。亦宜厚待之犒賞之以作其氣。設若怯懦不前。則辱之以巾幗。加之以刑罰。其或退避失機者。悉以軍法從事。仍查上陣被傷官軍。量行陞賞。陣亡之家。厚加優恤。而又鼓之以武勇。道之以忠義。嚴之以節制。庶人心感而士氣振賞罰信而成功多矣。

五嚴備薊北、東抵薊州潮河川古北口等處、西抵山西寧武偏頭等關、兵部各令嚴兵防禦固已伐北虜入寇之謀、但東北永平一帶單薄、而山海關以東、即今各衛降虜為患、竊料二虜似相通謀合寇。是時大虜在西故恐其聲言入西而突入於東今奴在東恐其聲言入東而重防在西倘彼詐分游騎。牽制潮河川古北口等處我必悉兵捍禦。而大勢或潛行迤東。連搆分兵突入。以繞我遵化城黃花鎮之後。則人心驚懼。欲徹兵南禦。又恐分騎尾擊而永平左右地方。必受荼毒。飛騎突來。京師且亦震動。合再敕下鎮廵等官。凡名要害、益嚴防守。往來提督毌被牽制於西而怠忽於東。仍令永平等處益加謹備或永平黃花鎮中間分兵立營。增竈先聲。號千作萬耀兵振武。外可以策應邊方。內可以護衛京城而人心固矣。

六議處遼東、竊惟遼東僻居一隅、士馬素號精強、足以捍虜、近來軍政漸廢、將官剝削、意銷氣沮、遂爾困敝、况各衛降虜隣逼、受國厚恩、為我藩籬、乃敢屢肆侵掠、未聞聲罪詰責、彼志日驕、我軍日困、以驕虜而遇疲軍。勝敗可知矣更因北虜深入宣府、掣調精兵前來地方虛弱、計虜必有所因、輒復乘機入寇、殺掠之慘、略與宣府相當、今宜痛治鎮廵等官、責令嚴兵固守、急促調來軍士、復還隄備、此後不宜輕動以蹈顧此失彼之患、仍令通事人員、詰問此虜寇叛原由薄示聲問之意。以張國威大抵以守為主。以戰為權若復因循姑息非計之得也、

七蓄積芻糧、兵法曰興師十萬、日費千金、是蓄積不可不豫也、臣聞沿邊一帶、罕有一年之儲、深為可慮、計今除常運糧料及年例銀外、又有中鹽納粟納草納馬等類、皆權宜設法以充邊用也。近來輸邊糧料。多為姦豪包納。百計遲延。中鹽等利。亦為勢家所侵。類皆虛數。何以為蓄積之充哉。宜令該部議處、查照成化年間事例、今後各處撥運邊方糧料、徑至管糧官處輸納、痛革姦弊、仍行撫廵等官、遇有上納前項錢糧。嚴加禁約、不許包攬以塞貨泉。量為通融以通貨殖。此外如納級贖罪等類。凡可備蓄積者。多方設法。趁時收積以裕經費。

八鞏衛京城、昔宋元昊跳梁、范仲淹請修京城外城、當時雖余靖輩亦以為非。及至末世。果如所議。宋人都汴。去邊境稍遠。尚為此慮。我　國家都燕。去邊境甚近。其可不預防乎。己巳之變。虜騎直犯京師。居民驚動。已然之驗也。京城四十餘里四周若築外城不百餘里乎則登埤之兵非數十萬不能周也今京師南三門外城亦庳薄不足為重雖王公設險自當鞏固然守在四夷豈斤斤於一城之內乎雖金城湯池。屹然如山。而九門之外。略無捍蔽。少有變故。民必驚疑我　太祖都南京外築土城以衛內城。為是故耳。請如南京故事。關廂之外。漸築土城。包圍居民。庶人心有倚。更乘此時各門人烟盡頭。命將各立一營。操練士卒。多張旗幟以揚威武。聲勢連絡。護守百姓以破敵謀。則先聲遠振而虜不敢窺伺矣。

九密行間諜、今日之猴兒李。即昔年之喜寧小田兔也。己巳之變。喜寧降虜。遂為鄉導。嗾其長驅。直薄京城。小田兒又為畫計。以絕臨清糧道。比得少保于謙設策。密授將官。擒殺二人。虜遂寧息竊料猴兒李為虜人謀主。豈無薄京城截糧道之圖乎。臣謂此人不除。則虜患未巳。今宜密令軍中因其姦細。巧行反間如陳平之間范增而項羽生疑。如岳飛之間劉豫而兀木啟釁。惟當陰謀暗諜以離其黨。不宜泄露以基怨禍。若處置有方。則虜人未必不相疑貳。而此人亦可計致。邊患亦可少紓矣。

十撫恤邊方、近聞宣府被虜殺掠慘酷、十室九空、至凡鍋釜等類、盡行毀碎、遼東之害亦復如之、葢欲困我邊方。其為計亦深矣。當此困苦之際。若非安輯。寧不相率從盜乎。况今沿邊一帶地方。荒旱相仍。穀粟不登。尤宜救濟。臣又聞虜中多半漢人。此等或因飢饉困餓。或因官司剝削。或因失事避罪。故投彼中以離此患。合令該部行文前項地方撫廵等官。查將被虜劫殺軍民之家。量行撫恤。遇各飢荒去處。量行賑濟。仍設法招撫前項逃避之人。赦其前罪。倘肯復業自新。稍加恩惠。以開來者之路。嚴禁統軍官及有司官。毌事刻剝。事發重治。庶軍民安固。

十一綏懷百姓、邊方有事、姦邪之幸也、即今湖廣四川江西貴州兩廣番蠻猖獗屢有警報、北直隸河南山東荊襄等處水旱、頻仍餓殍載道、甚而近甸之地、荒亦如之、而霸州文安等處、素號桀傲、茍乘此時一萌不逞之念、則支持不暇、雖有智者莫能善其後矣、此?亦前疏所詳合行前項有事地方嚴整師旅、及早相機平定荒歉地方、加意撫恤、務使不至流離、庶地方無患、

十二慎固藩籬、我　國家建都密邇北邊、設險尤宜慎重、臣嘗考之、自太行西來歷居庸。而東極於醫巫閭。是第一層之內藩籬也。又東起舊大寧界。越宣府大同而西至于保德州之黃河。是第二層之外藩籬也。內之藩籬。重岡疊嶂。固所謂地險矣。若外之藩籬則多有空缺之處。而天然之險。反與虜共之。頻年入寇。率由于此。且沿邊一帶。墩臺守候。有大邊以謹斥候有小邊以嚴守備正宜于此。斟酌經營。姑俟邊境稍寧。米穀稍賤、人力稍蘇之時。量度大邊墩臺空缺之間。因其崖險。築為垣墻。以相連綴。輸撥騎兵以為防護。寬期謹督。以成千百年之功。此非愚臣之迂見也。乃先大學士丘濬著之于書者也。雖非目前之急務。實為永世之遠圖。乞敕該部議處可否、低昂措置、則藩籬益厚。而邊城益固矣。

皇明經世文編卷之一百九十終








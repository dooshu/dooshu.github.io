迁固用疑字

东坡作《赵德麟字说》云：“汉武帝获白麟，司马迁、班固书曰‘获一角兽，盖麟云’，盖之为言，疑之也。”予观《史》、《汉》所纪事，凡致疑者，或曰若，或曰云，或曰焉，或曰盖，其语舒缓含深意，姑以《封禅书》、《郊祀志》考之，漫记于此。“雍州好畤，自古诸神祠皆聚云。盖黄帝时尝用事，虽晚周亦郊焉。”“三神山，盖尝有至者，诸仙人及不死之药皆在焉。”“未能至，望见之焉。”新垣平望气言：“有神气，成五采，若人冠絻（miǎn）焉。”“权火举而祠，若光辉然属大焉。”“出长安门，若见五人于道北。”“盖夜致王夫人之貌云，天子自帷中望见焉。”“登中岳太室。从官在山下闻若有言万岁者云。”“祭封禅祠，其夜若有光。”封栾大诏：“天若遗朕士而大通焉。”河东迎鼎，“有黄云盖焉。”“见神人东莱山，若云欲见天子。”方士言“蓬莱诸神若将可得。”“天子为塞河，兴通天台，若见有光云。”“获若石云于陈仓。”此外如所谓“及群臣有言老父，则大以为仙人也。”“可为观，如缑城，神人宜可致。”“天旱，意乾封乎？”“然其效可睹矣。”词旨亦相似。


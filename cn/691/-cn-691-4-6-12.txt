◎银作祟

湖州江某，以翰林改官，任直隶青县。时值年荒办赈，从中节省，得数万金，恐上官督过之，乃告病归。初至家，即见一巨鬼，长数丈，青面高鼻，红眼，着白衣，手持铁枪，若欲杀之者。江大惧，急呼家人，忽不见。既而有谣传直隶赈案发，将有抄家之事。江愈恐，遂将所有尽埋之，人无知者。未几，忽中风疾，不能言语，两手足皆拘挛，终日卧榻上，如醉如痴。自此室中鬼日益多，厥状狰凶闹无虚日。江既死，家中亦颠倒，只剩一孙，由是迁居。屋售他姓，而所埋之银不知归于何氏之手矣？


·祭海神文（禁林代敕）（辛卯）

予大明高皇帝之九世孙也。自高皇帝驱逐胡元、奠宁方夏，怀柔百神，凡江河、川渎之神，无不崇祀。而神于水中最尊且大，春秋命所在有司致祭惟谨，盖三百年于兹矣；神岂忘之耶？近者丑虏肆行，凭踞都邑；未知其曾致祭如故与否？若陈牲列俎而罗拜于下者，皆髡髮左衽之人；知神之必愤然而起，吐弃而不享。予起义于浙东，与薪胆俱者七载，而两载泊于此；风不扬波、雨能润土，珍错品物，毕出给鲜。又知神之不忘明德，予实受其福也。今义旅如林，中原响应；且当率文武将吏誓师扬帆，共图大事。洁诚备物，致告行期。启行之后，日月朗涤，星辰烂陈；风雨靡薄，水波不惊；黄龙蜿蜒，紫气氤氲；櫂楫协力，左右同心。功成事定，崇封表灵。是神且食我大明之馨香于万世也，今日为伊始哉！其显承之！


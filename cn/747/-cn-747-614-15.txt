○新筑峨和城赋（以“远夷归化，边候肃清”为韵）

元侯以制敌之雄略，期方隅之永清。得奔冲之故地，创备守之新城。四合分形，见冈峦之表里；百堵定制，变胜负之虚盈。云屯而霞起，忽虎踞而龙行。倚苍壁以中绝，粘壤而外明。将伐谋伐力，制敌投兵。驭亭障於振策，摧氐羌於矫衡。是知地利攸归，兵家大福。我有巨防，师无遗镞。神谋洞启而机张，天险载兴而板筑。於以峦披冈削，岭门崖谷。雉堞霜皓，丽谯云矗。连山上捧，斗士以之增威；峭壁初严，戎王於焉恸哭。矧夫势雄形固，师严令肃。数万落於屈指，睇连营於寸目。何暂费於经营，永无虞於败覆。故能功图彀内，智出谋先。高厚不愆乎上命，规模必合於中权。俾夫登埤荷戟，凭墉控弦。虏魄暗褫，汉烽不然。仰峻隅而已偾，望悬门而不前。惧摧锋於百胜，敢踏伏於三边者哉。是知奇功不诈，俾殊俗而向化；善守以威，即死士而知归。不然者，戎轻无常，兽困犹斗。安能使犬羊埽迹，烽柝寝候。仰新垒以投戈，覆故巢而罢寇。是知威服德绥，不独远夷。彼或不，我则成城以耀武；彼能怀惠，我则蹈道以贞师。庶扃而惟永，顾咽喉而在兹。彼周城朔方，汉得赤坂。无制胜之明术，徒疲人以勤远。岂比夫修武备，清文苑。将凤沼以酬勋，伫灵台之伯偃。

王申伯

申伯，官司勋员外郎，迁司封郎中。


前缓声歌


五行之山高插天，右割参墟左幽燕。
上有鸟道碍云雨，下有羊肠之险磴，挂骖侧足不能前。
葛罗绵幂翳白日，客子回车愁陌阡。
文命刊木徒茫然，愚谷之叟谁能迁。
草木惨淡真宰泣，灵夔罔两空自怜。
翩翩帝女号精卫，衔石西山毛羽敝。
黄鹄高飞不相助，阴火连波渺无际。
何为捧土塞孟津，浊浪惊涛愁杀人。
巨灵运斧华山摧，黄河拔地龙门开。
金牛西奔五丁死，褒斜剑阁通离堆。
安得秦王驱山铎，群峰连绵趋大壑。
鼋鼍作梁海种桑，万里康庄走寥廓。
海可枯，山可移。
胸中车轮转，泪下如悬丝。





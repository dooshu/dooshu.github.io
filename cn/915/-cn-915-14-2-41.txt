◇勋官不回授文武职诏（大业八年九月己丑）

军国异容，文武殊用，匡危拯难，则霸德攸兴，化人成俗，则王道斯贵。时方拨乱，屠贩可以登朝，世属隆平，经术然後升仕。丰都爰肇，儒服无预于周行，建武之朝，功臣不参于吏职。自三方未一，四海交争，不遑文教，唯尚武功。设官分职，罕以才授，班朝治人，乃由勋叙，莫非拔足行阵，出自勇夫，学之道，既所不习，政事之方，故亦无取。是非暗于在已，威福专于下吏，贪冒货贿，不知纪极，蠹政害民，实由于此。自今已後，诸授勋官者，并不得回授文武职事，庶遵彼更张，取类于调瑟，求诸名制，不伤于美锦。若吏部辄拟用者，御史即宜纠弹。（《隋书·炀帝纪下》）


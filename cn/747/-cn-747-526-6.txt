○再请书

使至，奉览来疏，何乃华其词，洁其志，未酬所献，壹至於是。区区之意，窃有所未然足下之所然也。夫洪钟遇扣，大小必应；良剑赴，泥玉一切。知已许与，有类於斯。细详足下之旨，徒仰矫荣命，俯稽诚礼。其所难者，但虑侧猿鸟之目，咽涧泉之溜；何尝以阻鄙夫之诚为念，辱众君子之望为意乎？且足下之守儒行也，亦尝闻尼父以司寇为污已，俾升堂者细百里而不宰乎？然丈夫立身之本，正在执德义、树功业而已。今足下德义已著，而功业未树，其在忽岁月而贪疏旷，时至而不行也。以足下才德之美，仆素高山仰之，岂不能荐足下於朝，立可观之地，矫翼霄汉，跃鳞清流，以成雅志哉？意之所趣，辄有所在。方今圣主聪明，春秋鼎盛；百王术内，六合掌中。而近郊跋扈，尚或乖化。夫主忧臣辱，抑所忿愤。故仆私心期足下於远图大计耳，谨当虚心假寐，洒埽庭馆，奉候而已。且今之惠然，犹往之见辱，无屑意也。属简书有畏，不果躬诣所居，幸垂见悉。


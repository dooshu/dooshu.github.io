○甄奖陷贼守节官诏

沮劝二柄，国之大纲，奖善惩违，固不可废。顷者贼臣构乱，京邑震骚，惟兹土人，奔窜无所。或从其诱胁，遂染污名；或守以纯诚，竟全贞节。昨所司奏议，但举刑章，坐累者各巳条疏，守节者并未甄异，忠正而不报，岂朕意焉。应在京百司及京兆府长安万年两县，去年十月三日见在职事官，在城陷於贼中潜藏，不受逆命，并诸色前资官，被伪署官爵，频遭迫胁，首末不出，事迹昭著，众所明知者，并委御史台访察，勘核其事，勿容虚滥，仍限今月内，具名衔事迹闻奏。五品已上及常参官已受替者，委中书门下与处分。六品已下各减三选，不拘考例听集。其未得资被替，非时放选，仍稍优与处分。如已丧亡者，并与追赠，使恩加存殁，以称朕怀。


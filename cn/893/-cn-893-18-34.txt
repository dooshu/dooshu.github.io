送储邕之武昌





武昌县，鄂州之属县也，隶江南西道。

黄鹤西楼月，[一]长江万里情。

春风三十度，空忆武昌城。

送尔难为别，衔杯惜未倾。

湖连张乐地，[二]山逐泛舟行。

诺谓楚人重，[三]诗传谢朓清。[四]

沧浪吾有曲，寄入棹歌声。[五]

[一]《潜确居类书》：黄鹤山，在武昌府城西南，俗呼蛇山，一名黄鹄山。昔仙人王子安骑黄鹤憩此。地志云：黄鹤山蛇行而西，吸于江，其首隆然，黄鹤楼枕焉。其下即黄鹤矶。



[二]《庄子》：“帝张咸池之乐于洞庭之野。”谢朓诗：“洞庭张乐地，潇湘帝子游。”



[三]《史记》：楚人谚曰：“得黄金百斤，不如得季布一诺。”



[四]《南齐书》：谢朓善草隶，长五言诗，沈约常云：“二百年来，无此诗也。”



[五]《西京赋》：“齐栧女，纵棹歌。”






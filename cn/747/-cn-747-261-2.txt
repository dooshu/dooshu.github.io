○鹘赋

伊鸷鸟之雄毅，有俊体之超特，意凝缓而无营，体整而自得，阴沈其情，惨淡其色，固未足以异於众禽也。夫一指一呼，一击一搏，为主之用，骋人之乐，凛然神动，翕然气作，殒三窟之狡兔，毙五里之仙鹤，胜霄汉而风卷，透原野而星落，万乘为之顾眄，六军为之挥霍，欢声动於天地，逸气霭於林薄。至若逐乌舛类，射隼殊名，获不相让，游不同征，何至德而能制？每协义而不争。偶坐推食，双飞和鸣，杀敌齐力，登楼比形。夫其严冬Ё寒，烈风迅激，或上棘林，或依危壁，身既禀於乔木，骨将断於贞石，营全鸠以自暖，罔害命以招益，信终夜而怀仁，仍诘旦而见释。矧恋主不去，徇食犹止，岂贪利而永言？将效诚而必死。甘闭於笼，分从於使，宁竭力之利人，曷戢翼以存已？则知负力势，争啄夺肉，始飞声而远引，或侧翅而横蹙，遇之者天，当之者覆，壮士感之惊叹，行子羡之回瞩。故能连击纵便，临事莫违，一超云以高举，一随物以低飞，驱逐妙於人智，促节合於兵机，禽虽小而不陋，兽虽捷而无依。或则九霄击下，万里接来，风行电转，月上云开，乍差池而不中，终弃置而不回，彼俊异之英决，岂凝滞於嫌猜？观夫爱子防严，惜巢忌物，吻戛而雄砺，翅翩翩而劲逸，觜距者先中而命处，绵蛮者异状而同疾，苟精别而栖条，同赏心而无失。


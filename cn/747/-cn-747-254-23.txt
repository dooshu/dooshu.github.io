○册嗣泽王文

维景龙四年岁次庚戌五月辛亥朔二十八日戊寅，应天神龙皇帝若曰：夫亲先之义，始自国家；嫡後之封，终传土宇。咨尔故泽王男义瑾，授桐贻绪，训（阙一字）垂芳，性夙宜於礼乐，行尽成其忠孝。是知周之曲阜，元子建侯；汉之平台：共王袭父，推其继美，俾尔宜乎！是用命尔为嗣泽王。於戏！率由轨训，服彝典，故可以不骄不矜，惠顺，北暨於上党，南临於太行，伟其井邑，光我藩屏。往钦哉。


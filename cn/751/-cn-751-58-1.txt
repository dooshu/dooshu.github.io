木兰花

戏林推

年年跃马长安市。客舍似家家似寄。青钱换酒日无何，红烛呼卢宵不寐。　　易挑锦妇机中字。难得玉人心下事。男儿西北有神州，莫滴水西桥畔泪。

此首题作《戏林推》，实含有无限家国之感。起言推之游侠生活，次言推之日夜豪情。换头，言冶游之无益，隐有劝勉之意。着末换醒痴迷，似当头棒喝，警动非常。


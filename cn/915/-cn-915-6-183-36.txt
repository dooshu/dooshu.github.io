◇反金人铭

晋太庙左阶之前，有石人焉，大张其口，而书其胸曰：我古之多言人也。无少言，无少事，少言少事，则后生何述焉？我读三坟五典，八索九丘，赜罔深而不探，理无奥而不钩。故言满天下，则无口尤。夫唯言立，乃可长久。胡为块然竹缄其口？自拘广庭，终身叉手。凡夫贪财，烈士殉名，盗跖为浊，夷柳为清，鲍肆为臭，兰圃为馨，莫贵澄清，莫贱滓秽。二者言异，归于一会。尧悬谏鼓，舜立谤木，听采风谣，惟日不足，道润群生，化隆比屋。末叶陵迟，礼教弥衰，承旨则顺，忤意则违。时好细腰，宫中皆饥；时悦广额，下作细眉。逆龙之鳞，必陷斯机。括囊无咎，乃免诛夷。颠覆厥德，可为伤悲！斯可用戒，无妄之时。假说周庙，于言为蚩。是以君子，追而正之。（《艺文类聚》十九，《御览》五百九十）


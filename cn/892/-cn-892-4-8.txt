苏氏易传卷之八


系辞传下


八卦成列，象在其中矣。因而重之，爻在其中矣。刚柔相推，变在其中矣。系辞焉而命之，动在其中矣。吉凶悔吝者，生乎动者也。

有辞可系，未有非动者，故虽“括囊”“介石”，皆有为于世者也。如必运行而后为动，则吉凶悔吝，未有不生于动者也。

刚柔者，立本者也。变通者，趣时者也。吉凶者，贞胜者也。

贞，正也，一也。老子曰：“王侯得一以为天下贞。”夫贞之于天下也，岂求胜之哉？故胜者，贞之衰也。有胜必有负，而吉凶生矣。

天地之道，贞观者也。日月之道，贞明者也。天下之动，贞夫一者也。

不以贞为观者，自大观之则以为小，自高观之则以为下。不以贞为明者，意之所及则明，所不及则不明。故天地无异观，日月无异明者，以其正且一也。

夫乾，确然示人易矣。夫坤，然示人简矣。爻也者，效此者也。象也者，像此者也。

刚而无心者，其德易，其形确然。柔而无心者，其德简，其形然。论此者，明八卦皆以德发于中而形著于外也。故爻效其德，而象像其形，非独乾、坤也。

爻象动乎内，吉凶见乎外，

动者，我也，而吉凶自外应之。

功业见乎变，

未尝无功业也，因变而见。圣人之情见乎辞。

其性不可容言也。

天地之大德曰生，圣人之大宝曰位，何以守位曰仁，何以聚人曰财。理财正辞，禁民为非曰义。

位之存亡寄乎民，民之死生寄乎财。故夺民财者，害其生者也。害其生者，贼其位者也。甚矣，斯言之可畏也！以是亡国者多矣。夫理财者，疏理其出入之道，使不壅尔，非取之也。正辞者，正名也。孔子曰：“名不正则言不顺，言不顺则事不成，事不成则刑罚不中，刑罚不中则民无所措手足。故君子名之必可言也，言之必可行也。”无道之世，唯不正名，故上有愧于民，而民不直其上。令之不行，诛之不止，其祸皆出于财。故圣人之言理财，必与正名俱，曰“理财正辞”。以此二者为一言，犹医之用毒，必与其畏者俱也。名一正，上之所行，皆可以名言。则财之出入有道，而民之为非者可得而禁也。民不为非，则上之用财也约矣，又安以多取为哉？

古者包牺氏之王天下也，仰则观象于天，俯则观法于地。观鸟兽之文，与地之宜，近取诸身，远取诸物。于是始作八卦，以通神明之德，以类万物之情。作结绳而为罔罟，以佃以渔，盖取诸《离》。包牺氏没，神农氏作。斫木为耜，揉木为耒，耒耨之利，以教天下，盖取诸《益》。日中为市，致天下之民，聚天下之货，交易而退，各得其所，盖取诸《噬嗑》。神农氏没，黄帝、尧、舜氏作。通其变，使民不倦，神而化之，使民宜之。易穷则变，变则通，通则久，是以“自天祐之，吉无不利”。黄帝、尧、舜垂衣裳而天下治，盖取诸《乾》《坤》。刳木为舟，剡木为楫，舟楫之利，以济不通，致远以利天下，盖取诸《涣》。服牛乘马，引重致远，以利天下，盖取诸《随》。重门击柝，以待暴客，盖取诸《豫》。断木为杵，掘地为臼，臼杵之利，万民以济，盖取诸《小过》。弦木为弧，剡木为矢，弧矢之利，以威天下，盖取诸《睽》。上古穴居而野处，后世圣人易之以宫室，上栋下宇，以待风雨，盖取诸《大壮》。古之葬者，厚衣之以薪，葬之中野，不封不树，丧期无数，后世圣人易之以棺椁，盖取诸《大过》。上古结绳而治，后世圣人易之以书契，百官以治，万民以察，盖取诸《夬》。

“易有圣人之道四焉”，“以制器者尚其象”，故凡此皆象也。以义求之则不合，以象求之则获。

是故易者，象也。象也者，像也。彖者，材也。爻也者，效天下之动者也。是故吉凶生而悔吝著也。

孔子之述《彖》《象》也，盖自为一篇，而题其首曰“彖”、曰“象”也欤！其初无“彖曰”“象曰”之文，而后之学者，散之卦爻之下，故以“彖曰”“象曰”别之。然孔子所谓“彖”者，盖谓卦辞，如“乾，元亨利贞”之类是也。其所谓“象”者，有大小。其“大象”，指八卦，“震为雷，巽为风”之类是也。其“小象”，指一爻，“潜龙勿用”之类是也。初不谓己所述者为《彖》《象》也。而近世学者失之，乃指孔子之言为《彖》《象》，不可以不辨也。象者像也，像之言似也。其实有不容言者，故以其似者告也。达者因似以识真，不达则又见其似似者而日以远矣。“彖”者，豕也。“爻”者，折俎也。古者谓折俎为爻，其文盖象折俎之形。后世以易有六爻也，故加肉为肴以别之。彖则何为取于豕也？曰：彖者，材也，八卦相值，材全而体备，是以为豕也。爻则何为取于折俎也？“爻者，效天下之动”，分卦之材，裂卦之体，而适险易之变也。

阳卦多阴，阴卦多阳，其故何也？阳卦奇，阴卦偶。其德行何也？阳一君而二民，君子之道也。阴二君而一民，小人之道也。

阳卦以阳为君，阴卦以阴为君。其曰“阴二君而一民”，何也？曰：阳宜为君者也，阴宜为民者也。以民道而任君事，此所以为小人也。

《易》曰：“憧憧往来，朋从尔思。”子曰：“天下何思何虑？天下同归而殊涂，一致而百虑。天下何思何虑？”

致，极也。极则一矣，其不一者，盖未极也。四海之水，同一平也；胡、越之绳墨，同一直也。故致一而百虑皆得也，夫何思何虑！

日往则月来，月往则日来，日月相推而明生焉。寒往则暑来，暑往则寒来，寒暑相推而岁成焉。往者屈也，来者信也，屈信相感而利生焉。尺蠖之屈，以求信也；龙蛇之蛰，以存身也。

易将明乎一，未有不用变化、晦明、寒暑、往来、屈信者也。此皆二也，而以明一者，惟通二为一，然后其一可必。故曰“在天成象，在地成形”，又曰“变化者进退之象，刚柔者昼夜之象”，又曰“阖户谓之坤，辟户谓之乾”，皆所以明一也。

精义入神，以致用也。利用安身，以崇德也。

“精义”者，穷理也。“入神”者，尽性以至于命也。穷理尽性，以至于命，岂徒然哉？将以致用也。譬之于水，知其所以浮，知其所以沉，尽水之变，而皆有以应之，精义者也。知其所以浮沉而与之为一，不知其为水，入神者也。与水为一，不知其为水，未有不善游者也，而况以操舟乎？此之谓致用也。故善游者之操舟也，其心闲，其体舒。是何故？则用利而身安也。事至于身安，则物莫吾测而德崇矣。

过此以往，未之或知也。穷神知化，德之盛也。

恐天下沿其末流，而不知反其宗，故寄之不知以为无穷。恐天下相追于无穷而不已，故指其盛德以为蓺极。

《易》曰：“因于石，据于蒺藜，入于其宫，不见其妻，凶。”子曰：“非所困而困焉，名必辱。非所据而据焉，身必危。既辱且危，死期将至，妻其可得而见邪？”《易》曰：“公用射隼于高墉之上，获之，无不利。”子曰：“隼者禽也，弓矢者器也，射之者人也。君子藏器于身，待时而动，何不利之有？动而不括，是以出而有获。语成器而动者也。”子曰：“小人不耻不仁，不畏不义，不见利不劝，不威不惩。小惩而大诫，此小人之福也。《易》曰：‘屦校灭趾，无咎。’此之谓也。善不积不足以成名，恶不积不足以灭身。小人以小善为无益而弗为也，以小恶为无伤而弗去也，故恶积而不可掩，罪大而不可解。《易》曰：‘何校灭耳，凶。’”子曰：“危者安其位者也，亡者保其存者也，乱者有其治者也。是故君子安而不忘危，存而不忘亡，治而不忘乱。是以身安而国家可保也。《易》曰：‘其亡其亡，系于苞桑。’”子曰：“德薄而位尊，知小而谋大，力小而任重，鲜不及矣。《易》曰：‘鼎折足，覆公，其形渥，凶。’言不胜其任也。”子曰：“知几其神乎？君子上交不谄，下交不渎，其知几乎！几者，动之微，吉之先见者也。君子见几而作，不俟终日。《易》曰：‘介于石，不终日，贞吉。’介如石焉，宁用终日！断可识矣。

夫无守于中者，不有所畏则有所忽也。忽者常失于太早，畏者常失于太后。既失之，又惩而矫之，则终身未尝及事之会矣。知几者不然。其介也如石之坚，上交不谄，无所畏也；下交不渎，无所忽也。

上无畏，下无忽，事至则发而已矣。

君子知微知彰，知柔知刚，万夫之望。”

知几者，众之所望，以为进退之候也。

子曰：“颜氏之子，其殆庶几乎！有不善未尝不知，知之，未尝复行也。

其心至静而清明，故不善触之未尝不知，知之，故未尝复行。知之而复行者，非真知也。世所以不食乌喙者，徒以知之审也。如使知不善如知乌喙，则世皆颜子矣。所以不及圣人者，犹待知尔。《诗》曰：“不识不知，顺帝之则。”

《易》曰：‘不远复，无祇悔，元吉。’天地缊，万物化醇。男女构精，万物化生。《易》曰：‘三人行，则损一人；一人行，则得其友。’言致一也。”子曰：“君子安其身而后动，易其心而后语，定其交而后求。君子修此三者，故全也。危以动，则民不与也；惧以语，则民不应也；无交而求，则民不与也：莫之与，则伤之者至矣。《易》曰：‘莫益之，或击之。立心勿恒，凶。’”子曰：“《乾》《坤》，其《易》之门邪？

辟阖以生变化，易之所自出也。

乾，阳物也。坤，阴物也。阴阳合德而刚柔有体，以体天地之撰，以通神明之德。其称名也，杂而不越。

阴阳，二物也。其合也，未尝不杂。其分也，“乾道成男，坤道成女”，未尝杂也，故曰“阴阳合德而刚柔有体”。“阴阳合德”故杂，“刚柔有体”故不越。

于稽其类，其衰世之意邪？夫《易》，彰往而察来，

至静而明，故物之往来屈信者无遁形也。

而微显阐幽。

显道神德行。

开而当名辨物，正言断辞，则备矣。

此解剥至道自玄适著之叙也。夫道之大全也，未始有名，而易实开之。赋之以名，以名为不足而取诸物以寓其意，以物为不足而正言之，以言为不足而断之以辞，则备矣。名者言之约者也，辞者言之悉者也。

其称名也小，其取类也大，

夫名者，取众人之所知，以况其所不知。

其旨远，

不得不远。

其辞文，

不得不文。

其言曲而中，其事肆而隐。因贰以济民行，以明失得之报。”

“兼三材而两之”，所谓“贰”也。夫道一而已，然《易》之作必因其贰者，贰而后有内外，有内外而后有好恶，有好恶而后有失得。故孔子以《易》为衰世之意，而兴于中古者，以其因贰也。一以自用，贰以济民。

《易》之兴也，其于中古乎？作《易》者其有忧患乎？是故《履》，德之基也；

“基”者，厚下以自全也。《履》之九五待六三而不疚，六三待九二而能履，故和则至，乖则废矣。

《谦》，德之柄也；

旁出而起物者，柄也。《谦》之为道偏矣，而德非谦莫能起者。

《复》，德之本也；《恒》，德之固也；《损》，德之修也；

“修”之为言，长也远也。民见其损之患，而未见其终以为益之效，故先难而后易，此德之远者也。

《益》，德之裕也；《困》，德之辨也；

困则真伪别。

《井》，德之地也；

“地”者，所在之谓也。老子曰：“埏埴以为器，当其无，有器之用。”夫井亦然，以其无有，故德在焉。

《巽》，德之制也。

无忤于物而能胜物者风也，故德之制在《巽》而可以行权。

《履》，和而至；《谦》，尊而光；《复》，小而辨于物；

虽微也，而其为阳物也审矣。

《恒》，杂而不厌；

雷风相与故杂，杂故不厌。如使专一，则厌而迁矣。

《损》，先难而后易；《益》，长裕而不设；

“有孚惠心”，何设之有？

《困》，穷而通；《井》，居其所而迁；

内足者不求于物而物求之。

《巽》，称而隐。

“称”，举也。举而人莫见者，风也。

《履》以和行，《谦》以制礼，《复》以自知，《恒》以一德，《损》以远害，

居忧患之世而有得民之形，则害之者众矣，故“《损》以远害”。

《益》以兴利，《困》以寡怨，

致命遂志，故不怨天，不尤人。尤人者人亦尤之，则多怨矣。

《井》以辨义，

居有常所，则分义明矣。

《巽》以行权。

此九卦者，为忧患者言也，其意以属文王欤？孔子之于文王也，见其礼乐，读其《易》，考其行事，而得其为人，其必有以合此九卦者，而世莫足以知之也。

《易》之为书也不可远，

凡言“为书”者，皆论其已造于形器者也。其书可以指见口授，不当远索于文辞之外也。其道则远矣。

为道也屡迁，变动不居，周流六虚，

六位也，此六者虚器尔，吉凶悔吝存乎其人。

上下无常，刚柔相易，不可为典要，唯变所适。

此所谓“屡迁”。“屡迁”者其道也，非其书也。

其出入以度，外内使知惧。

卦所以有内外，爻所以有出入者，为之立敌而造忧患之端，使知惧也。有敌而后惧，惧而后用法，此物之情也。

又明于忧患与故，

忧患之来，苟不明其故，则人有苟免之志而怠于避祸矣。故《易》明忧患，又明其所以致之之故。

无有师保，如临父母。

去父母，远师保，而不敢忘畏者，知内外之惧，明忧患之故也。

初率其辞而揆其方，既有典常。

此所谓“不可远”。不可远者，其书也，非其道也。不可以远索，故循其辞，度其所向而已。“初”者，为未达者言也。未达者治其书，用其出入之度，审其“内外之惧”，明其“忧患之故”，而蹈其“典常”，可以寡过。达者行其道，无出无入，无内无外，周流六位，无往不适，虽为圣人可也，故曰“以言乎远则不御，以言乎迩则静而正”。

苟非其人，道不虚行。

戒非其人而学其道者。非其人而学其道，则无所不至矣。

《易》之为书也，原始要终，以为质也。

吉凶成败，非“要终”不得其实。质，实也。

六爻相杂，唯其时物也。

各以其时物之。

其初难知，其上易知，本末也。

非固欲为难易，本末之势然也。

初辞拟之，卒成之终。若夫杂物撰德，辨是与非，则非其中爻不备。

物杂而德可撰者，以其中爻也。

噫！亦要存亡吉凶，则居可知矣。

不必在中爻，故又以存亡吉凶要之。

知者观其《彖》辞，则思过半矣。

《彖》者常论其用事之爻，故观其《彖》，则其余皆《彖》爻之所用者也。

二与四，同功而异位，其善不同。二多誉，四多惧，近也。

近于五也。有善之名而近于君，则惧矣。故二之善宜著，四之善宜隐。

柔之为道，不利远者，其要无咎，其用柔中也。

柔者有依而后能立，二远无依，而免于咎者，中也。

三与五同功而异位，三多凶，五多功，贵贱之等也。

三与五者，厚事之地也，故大者先享其利，而小者先受其害。

其柔危，其刚胜邪？

以刚居之则胜，柔则危。自此以上，皆“典要”之粗也，皆非必然者也。从其多者言之尔。

《易》之为书也，广大悉备。有天道焉，有人道焉，有地道焉。兼三才而两之，故六。六者非他也，三才之道也。道有变动，故曰爻。爻有等，故曰物。

等，类也。凡乾之类皆阳物，坤之类皆阴物。

物相杂，故曰文。文不当，故吉凶生焉。

物之不齐，物之情也，故吉凶者，势之所不免也。

《易》之兴也，其当殷之末世，周之盛德邪？当文王与纣之事邪？是故其辞危，危者使平，易者使倾。其道甚大，百物不废。惧以终始，其要无咎，此之谓《易》之道也。

得其大者，纵横逆顺，无施不可，而天下无废物矣。得其小者，惧以终始，犹可以无咎。

夫乾，天下之至健也，德行恒易以知险。夫坤，天下之至顺也，德行恒简以知阻。

己险而能知险，己阻而能知阻者，天下未尝有也。夫险阻在躬，则天下莫不备之。天下莫不备之，则其所备者众矣，又何暇知人哉？是故处下以倾高，则高者毕赴；用晦以求明，则明者必见。易简以观险阻，则险阻无隐情矣。

能说诸心，能研诸侯之虑，

“侯之”，衍文也。吾心和易，则可以究尽万物之虑也。

定天下之吉凶，成天下之亹亹者。

此向以言蓍龟者，重见于此，误也。

是故变化云为，吉事有祥，象事知器，占事知来。

言易简者无不知也。《礼》曰：“至诚之道，可以前知。国家将兴，必有祯祥。国家将亡，必有妖孽。见乎蓍龟，动乎四体。”祸福将至，必先知之，故至诚如神。

天地设位，圣人成能。人谋鬼谋，百姓与能。

言易简者取诸物而足也。万物自生自成，故天地设位而已。圣人无能，因天下之已能而遂成之，故人为我谋之明，鬼为我谋之幽。百姓之愚，可使与知焉。《书》云：“谋及卿士，谋及庶人，谋及卜筮。”

八卦以象告，爻彖以情言，刚柔杂居而吉凶可见矣。变动以利言，

以利言之，则有变动，而道固自如也。

吉凶以情迁，

顺其所爱，则谓之“吉”；犯其所恶，则谓之“凶”。夫我之所爱，彼有所甚恶，则我之所谓吉者，彼或以为凶矣，故曰“吉凶以情迁”。

是故爱恶相攻而吉凶生，

在我为吉，则是天下未尝有凶；在彼为凶，则是天下未尝有吉。然而吉凶如此其纷纷者，是生于爱恶之相攻也。

远近相取而悔吝生，

“悔吝”者，生于不弘通者也。天下孰为真远？自其近者观之，则远矣。孰为真近？自其远者观之，则近矣。远近相资以为别也。因其别也，而各挟其有以自异，则“或害之”矣。“或害之”者，“悔吝”之所从出也。

情伪相感而利害生。

信其人则举以为利己，不信则举以为害己，此情伪之蔽也。

凡《易》之情，近而不相得则凶，或害之，悔且吝。

此明“凶”与“悔吝”轻重之差也。近而不相得则相害，故“凶”。“或害之”者，非我之罪也，然亦有以致之矣。

将叛者其辞惭，中心疑者其辞枝，吉人之辞寡，躁人之辞多，诬善之人其辞游，失其守者其辞屈。

微之显，诚之不可掩也如此，故“或害之”者，我必有以见于外也。






○与洛阳名流朝士乞药直书

幽忧子学道於东龙门山精舍，布衣藜羹，坚卧於一岩之曲。客有过而哀之者，青囊中出金花子丹方相遗之，服之病愈。视其方，丹砂二斤。谷楮子则山中可有，丹砂则渺然难致。

昔在关西太白山下，一隐士多元明膏，中有丹砂八两。子时居贫，不得好上砂，但取马牙颜色微光净者充用。自尔丁府君忧，每一恸哭，涕泗中皆药气流出，三四年羸卧苦嗽，几至於不免。复偶於他方中见一说云，丹砂之不精者，服之令人多嗽。

访知一处有此物甚佳，两必须钱二千文，则三十二两当取六十四千也。空山卧疾，家业先贫，老母年尊，兄弟禄薄。若待家办，则委骨於之峰矣。意者欲以开岁五月谷子熟时，试合此药，非天下名流贵族，王公卿士，以仁恻之心，达枯骨朽株者，孰能济之哉？今力疾赋诗一篇，遍呈当代博雅君子。虽文不动俗，事或伤心。傥遇晏婴，脱左骖而见赎；如逢孔子，分秉粟以相忧。则越石、原宪，不辛苦於当年矣。惟当坐禅念室，以答深仁，若诸君子家有好妙砂，能以见及，最为第一。无者各乞一二两药直，是庶几也。

仲尼曰：“有能一日用其力於仁者乎？未有力不足者。”又曰：“君子无终食之间违仁。”在坐则参於前，在舆则倚於衡，古人心可见矣。又曰：“仁远乎哉！我欲仁，斯仁至矣。”言能苟行之，仁道不远也。朝英贵士，博济而好仁者，何必相识？故知与不知，咸送诗告，请无案剑，同掩体骸云尔。


○对私取行马婴爵享祢判

〈得暨师私取行马以爨，为主司所擒获。又乙弗鹦鹉爵不更享祢以翰音。或告礼薄，并仰处分。〉

行马申仪，事章恒典；翰音致享，理焕经书。为法藉於是防，设礼光於昭穆。暨将入爨，有异凤琴之鸣；乙制不更，遂举鹦杯之礼。但关梁禁遏，本防内外之奸；黍稷粢盛，弥益室家之道。私取既无陈请，己犯严科；薄礼即欲告言，恐伤孟浪。主司擒获，诚曰奉公；乙弗所违，理宜穷诘。且法不违贵，必行之命攸申；礼不下庶，轻重之端宜审。窃寻名姓，莫辨高卑，请更参详，然後科结。庶使西曹议狱，罢双璧之坚疑；北寺平刑，绝百金之奸利。

符子叔


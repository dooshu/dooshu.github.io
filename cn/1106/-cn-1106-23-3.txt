○送薛存义序

（一本有“之任”二字，非。）

河东薛存义将行，柳子载肉于俎，崇酒于觞。（觯，实曰觞，虚曰觯，皆酒器。）追而送之江之浒，（一本“江”下无“之”字。《诗》：在河之浒。浒，音虎，水涯。）饮食之。（《诗》：饮之食之。皆去声。）且告曰：“凡吏于土者，若知其职乎？（若，汝也。其下“受若”、“怠若”、“盗若”，并同义。）盖民之役，非以役民而已也。凡民之食于土者，出其十一佣乎吏，使司平于我也。今受其直怠其事者，天下皆然。岂惟怠之，又从而盗之。向使佣一夫于家，受若直，怠若事，又盗若货器，则必甚怒而黜罚之矣。以今天下多类此，（一本无“以”字。）而民莫敢肆其怒与黜罚者何哉！势不同也。势不同而理同，如吾民何？（一本无“如吾民何”四字。）有达于理者，得不恐而畏乎！”

存义假令零陵二年矣，（零陵，永州县名。）蚤作而夜思，勤力而劳心，讼者平，赋者均，老弱无怀诈暴憎。（一本作“老弱宁怀诈暴弭忄。”）其为不虚取直也的矣，其知恐而畏也审矣。

吾贱且辱，不得与考绩幽明之说；（《书》：三载考绩，三考黜陟幽明。与，去声。）于其往也，故赏以酒肉而重之以辞。


○论突厥疏

臣闻有虞咸熙，苗人逆命，殷宗大化，鬼方不宾，则戎狄交侵，其来远矣！汉高帝纳娄敬之议，与匈奴和亲，妻以宗女，赂，以巨万，冒顿益骄，边寇不止。则远荒之地，凶悍之俗，难以德绥，可以威制，而降自三代，无闻上策。今匈奴不臣，扰我亭障，皇赫斯怒，将整元戎。臣闻方叔帅师，功歌周雅；去病耀武，勋勒燕山：则万里折冲，在於择将。春秋谋元帅，取其说《礼》、《乐》、敦《诗》、《书》；晋臣杜预，射不穿札，而建平吴之勋：是知中权制谋，不在一夫之勇。其蕃将沙吒忠义等，身难骁悍，志无远图，此骑将之材，本不可当大任。且师出以律，将军死绥，秦克长平，赵括受戮；胡去马邑，王恢坐诛：则弃军有刑，古之常典。近者鸣沙之役，主将先逃，轻挫国威，须王邦宪。又其中军既败，阵乱矢穷，义勇之士，犹能死战，功合纪录，以劝戎行。赏罚既明，将士尽节，此擒敌之术也。

臣闻以蛮夷攻蛮夷，中国之长算。故陈汤统西域而郅支灭，常惠用乌孙而匈奴败。请躬苗勇之士，班、傅之俦，旁结诸蕃，与图攻，取此又掎角之势也。臣闻昔置新秦，以实塞下，宜因古法，募人徙边，选其胜兵，免其行役。次庐伍，明教令，则狃习戎事，究识夷情，其所虏获，因而赏之。近战则守家，远战则利货，趋赴锋镝，不劳训誓。朝赋杨柳，夕歌犬杜，三年之後，可以久安。臣闻汉拜郅都，匈奴避境；赵命李牧，林胡远窜。则朔方之安危，边域之胜负，地方千里，制在一贤，其边州刺史，不可不慎择，得其人而任之。乘训兵，屯田积粟，谨设逢燧，精饰戈矛，来则惩而御之，去则备而守之，此又古之善经也。去岁亢阳，天下不稔，利在保境，不可穷兵。使内郡黔黎，各安其业，择其宰牧，轻其赋徭，事无过举，爵不以私。爱人之财，节其浮役；惜人之力，不广台榭。察地利天地以趋耕获，命秋冬狩以教战阵。则数年之後，有勇知方，帑藏山积，金革犀利，然後整六军，绝大漠，雷击万里，风扫二庭，斩带林之酋，悬藁街之邸。使百蛮震怖，五兵载戢，则上合天时，下顺人事，理内以及外，绥近以来远，以惠中国，以静四方。臣少慕文儒，不习军旅，奇正之术，多愧前良，献替是司，轻陈瞽议。


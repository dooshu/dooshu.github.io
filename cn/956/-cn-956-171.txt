方回　次韵夹谷子括吴山晚眺

诗眼书胸碧宙宽，暮天摇落纵遐观。

霜明枫叶红于染，春点梅梢玉不寒。

北望遥迎书雁至，南烹屡餍脍鱼残。

一规明月悬江海，几许人家夜枕安。

方回

方回　次韵夹谷子括吴山晚眺

鹘飞欲没海天宽，万动盈虚静处观。

一画微阳迎日至，九畴休徵验时寒。

世间劫火灰何限，物外仙棋局未残。

好与苍生司性命，五风十雨报平安。

方回

方回　次韵夹谷子括吴山晚眺

落木萧萧泽国宽，偶舒岩啸纵川观。

六鳌海阔征帆远，万象天低步屧寒。

旅泊余生箪食菲，宦游旧味瓮虀残。

达人不堕牛山泪，何待将心与汝安。

方回


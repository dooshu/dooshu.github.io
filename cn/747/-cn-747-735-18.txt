○送张从事侍中东征序

去年淮夷诛，凡诸侯执兵者，皆统在侍中，故侍中得坐制於大梁。以长子常侍帅万人临事，破坚北泾，皆先诸侯军。故宣武论功，得为上令。今年齐淄不顺命，天子复使讨，圜其境之诸侯，咸会兵四塞。於是侍中空大梁，驱甲马三万骑，与攻压之具，金铁草木飞石腾礻弟之器，载而引者亦三万乘。择日出夷门。门下之宾参於幕者，张生从焉。生举进士得第，因东客於侍中门，以协律银绶而居。侍中器之，以为敏良可亲，起居必与俱。及考钲有期，故谓余叙其所以云。


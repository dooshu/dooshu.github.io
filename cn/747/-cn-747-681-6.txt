○宪宗祭吴少诚文

维元和五年岁次庚寅二月辛未朔二日壬申，皇帝遣内侍省内府局丞赐绯鱼袋孙士玟，以清酌庶羞之奠，致祭於故彰义军节度使赠司徒吴少诚之灵曰：惟尔武毅挺质，韬钤奋身，负勇果之雄材，蓄变通之明识。自察廉列郡，节制成师，贞且有为，勤而不扰，军戎戢睦，封域底宁。从义而致诚，仗顺而保福，既延宠渥，方茂辉荣。遽此幽沦，深用伤悼。逝波不舍，去日苦多，想松贾以轸怀，闻鼓鼙而兴叹。恩加遣奠，礼举褒崇，念尔有灵，知予此意。尚飨。


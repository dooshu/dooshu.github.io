○大赦雒州制

朕闻唯天为大，所以上序三宗；唯帝为尊，於是宏开七庙。故知肇兴衢室，爰申宗祀之规；为建明堂，或广严禋之礼。莫不八窗四达，分气候於炎凉；复庙重檐，定尊卑於昭穆。实为国之洪训，乃经邦之茂典。我国家睿祖神宗，重光累叶，道轶羲农之上，功侔造化之初。冠今昔而居尊，掩寰区而作大。朕承天抚运，缵圣开元，披凤历而乘时，握龙图而建极。春秋变易，每增霜露之心，日月推移，倍切蒸尝之思。然而城临丹凤，清庙久安，水控元龟，神基未立。金舆往幸，空展望於瑶祠；玉辇来巡，实幸亲於碣石。三川帝里，八水皇州。岂都邑之相夸，而郊畿之有谢。所以交风奥壤，还开候雁之庭；揆日明区，更置驯龙之室。巍巍紫座，无亏荐鲔之途；奕奕彤宫，遂得献羔之所。加以总章雾辟，重屋烟披，悬晦日於梅梁，挂晴虹於桂栋。是以用斯珪璧，奠彼牲牢，唱孤竹之箫管，奏空桑之琴瑟。爰於祔享之日，乃至禋宗之辰，景色殊常，烟云冠古。或凯风南至，萦喜气而分辉，或骤雨东来，引祥云而合向。固可以作乐崇德，殷荐上帝，而碧海遥澄，觉三边之雾卷；丹霄上廓，看九野之尘清。祖宗之灵贶昭然，宇宙之神心可见。虔诚既展，盛礼斯宏。宜覃作解之恩，以广奉先之德。

但赦者，小利而大害，始泰而终否。著小人之幸，非君子之幸。今岁已来，频敷渥命，徒长侥幸。愈犯宪章，非所以宏奖风猷，发挥名教，深虑无知者因兹获罪，有识者缘此致讥。遐思管仲之篇，缅想吴汉之说，恐负丕构，慨然长想。昔孔明相蜀，王猛佐秦，咸以数赦为言，俱称肆眚非便。朕惟新阐政，方事澄源，期望古而裁规，具修今而布泽。伏以礼申崇祔，情展泰禋，式流旷荡之恩，兼明惩劝之道，可大赦雒州境内。天下诸州，见禁囚徒，罪应致死者，特宜免死，配流者入徒，馀并原宥。京文武三品以上赐爵一级，四品以上各加一阶，外文武官九品以上赐爵一转。皇亲嗣王，仍特许佩金鱼袋。内外职事官三品以上及四品清官，并中书门下五品官父已亡者，并量加追赠。自宏道以前，经任相三年以上，及秦府晋府僚佐四品以上，并食实封。功臣虽经罪责，不至破家，子孙无任京官者，特宜优与一官。英府、周府旧寮五品以上，子孙亦宜准此。天下百姓为父后者，各赐右爵一级，大酺三日。


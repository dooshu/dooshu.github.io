◇答皇太子启审降服大功行三吉

礼云，大功之末，可以冠子。父小功之末，可以冠子，嫁子取妇。已虽小功，既卒哭，可以冠取妻，下殇之小功则不可。晋代蔡谟、谢沈、丁纂、冯怀等遂云，降服大功，可以嫁女。宋代裴松之、何承天又云，女有大功之服，亦得出嫁。范坚、荀伯子等，虽复率意致难，亦未能折。太始六年，虞立议，大功之末，乃可取妇。於时博询，咸同议。齐永明十一年，有大司马长子之丧，武帝子女，同服大功，左丞顾杲之议云，大功之末，非直皇女嫔降无疑，皇子聘纳，亦在非亥。凡此诸议，皆是公背正文，务为通耳。徐爰、王文宪并云，期服降为大功，皆不可以婚嫁，於义乃为不乖，而又不释其义。天监十年，信安公主当出适，而有临川长子大功之惨，具论此义，粗已详悉。太子今又启，审大功之末，及下殇之小功，行婚冠嫁三吉之事。案礼所言下殇小功，本是期服，故不得有三吉之礼。况本服是期，降为大功，理当不可。人间行者，是用郑玄逆降之义。杂记云，大功之末，可以冠子嫁子。此谓本服大功，子则小功，逾月以後，於情差轻，所以许有冠嫁，此则小功之末，通得取妇。前所云大功之末，可以冠子嫁子，此则简出大功之身不得取妇，後言小功之末，可以冠子嫁子，非直子得冠嫁，亦得取妇，故有出没。婚礼国之大典，宜有画一，今宗室及外戚，不得复辄有干启，礼官不得辄为曲议，可依此以为法。（《隋书·礼仪志》三，大同六年，皇太子启，帝云云。）


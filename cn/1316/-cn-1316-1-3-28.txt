董巡城捉盗御宝

弘治五年七月十五夜，有强盗四五十人，攻入甲字库，杀死守库官吏二十余人，劫去金银宝贝不计其数，次日，方会兵部。一面差人盘诘各门出城人民，一面奏知朝廷。十八日圣旨颁下，着兵部将京城官民人等，家挨户搜，检有能捕得真赃正犯者，官则超升，民则重赏。时各官莫不着人四下缉拿，并不见踪影。有巡城正兵马董成者，自思曰：「京城大小人家，各各互相搜捕，如此严急，那个巨贼敢藏许多金宝在家？其心怀疑惧决矣。既不敢藏在家，必思带出城外方稳。只门禁又严，彼焉能得出？此惟有假装棺板藏去，方可免得搜检。彼贼中岂无有此见识者乎！」即命手下人吩咐曰：「你等去守各门，但有挂孝送灵柩出城者，各要去跟究其埋葬所在，一一来报，不得隐瞒。」至晚各门来报，都有丧出城。盖京畿地广人稠，故生死之多如此。董巡城又吩咐曰：「今日安葬，再过三日必去祭坟，汝等再去潜窥密听，看某处孝子悲哀，某处不悲哀者，再来报。」至第三日，众手下依命去访，归来报曰：「各处孝子去祭坟，都涕泣悲伤。」内有韩在禀曰：「小的往北门郭外去看，那一伙孝子四人皆不悲哀，其祝墓言辞多不明白，更仆从六人，皆有戏耍喜悦之意。」董巡城曰：「更过四日是是七朝矣，可悬刀去二十八人，将此孝子并仆从一齐锁来，不得走脱一个。拿来即重赏你。」至第七日，手下依命，将此四个孝子六个仆从都拿到。董巡城先单取一孝子问曰：「你葬何人在郭外？」孝子曰：「葬老父。」董问其父生死年月，孝子答曰：「某年月生，某年月死。」董令收在一边。再取第二个问，所答又一样。又取第三四个问，所答各不同。乃亲押往郭外，命左右掘开其墓，取上棺木，撞开视之，则尽是御库中之金银宝贝也。董不胜欢喜，左右莫不服其神明，贼亦叩头受死。遂写文书申于兵部曰：

「巡城兵马司董，为捕盗事，奉圣旨：『着兵部将京城官民人家，挨户搜检。捕拿强劫御库真赃正犯。钦此，钦遵。本职日夜缉访，拿得强盗正犯张▉、李辅等贼首十人，搜出所劫御库金宝真赃，取供明白。缘系强盗重情，未敢擅便发落，理合申详题奏请旨，以候处决。须至申者。」

兵部即题本奏：

「上奉圣旨：『张▉等劫库重情，枭首示众。董成捕赋有能，超升二级，该部知道』。」

当日各官惟知严捕盗贼，那能勾得。惟董成以心料贼之情，知其势必假装棺柩，方可藏金宝出城外。因命左右从此体访，果不出其所料，能拿宝玉而归之朝廷，其功不小，其明真过人矣。在大传曰：「作易者其知盗乎？」董公有焉。


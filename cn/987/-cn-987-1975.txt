苏轼　正辅既见和，复前韵，慰鼓盆，劝学佛

稚川真长生，少从郑公游。

孝章偶不死，免为文举忧。

余龄会有适，独往岂相攸。

由来警露鹤，不羡撮蚤鷙。

愿加视後鞭，同驾躅空輈。

宁餐堕齿堇，勿忆齐眉羞。

何时遂纵壑，归路同首丘。

东冈松柏老，西岭橘柚秋。

著意寻弥明，长颈高结喉。

无心逐定远，燕颔飞虎头。

君方卒功名，一泛范蠡舟。

我亦沾霈渥，渐解锺仪囚。

宁须张子房，万户自择留。

犹胜嵇叔夜，孤愤甘长幽。

南窗可寄傲，北山早归耰。

此语君勿疑，老彭跨商周。

苏轼


○诛王涯等敕

王涯等身为宰相，委任至重，与其徒恣行凶恶，潜构奸谋。郑注草莱卑末，宠遇殊常，而乃窃发殿庭，同为扶竖，险邪之状，古今未闻。赖宗社降灵，重臣协力，斯须消灭，京师晏宁。天下之人，所同欢快，谋恶之罪，国有常刑。其王涯、贾餗、舒元舆、王璠、郭行馀、李孝本、罗立言等，宜令左右神策差兵马防援准旧例，领赴郊庙及两市令众讫，於独柳树下，并仰准法处分。


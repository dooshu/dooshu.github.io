128　大畜爲學賁爲文　學文當以篤實爲本


大畜爲學，賁爲文。「能止健」而後可以爲學，「文明以止」而後可以爲文。止者，篤實而已。不以篤實爲本，則學不足以成德，文不足以明理。

【元圻案】程傳曰：「大畜，在人爲學術道德充積於内，乃所畜之大也。」藍田吕氏曰：「賁，致飾以文也。」兼山易説曰：「健，天德也。能止天德，其畜大矣。」龜山易説曰：「文明而麗乎止，卦之所以爲賁也。」漢上易傳曰：「艮爲山，篤實也。」






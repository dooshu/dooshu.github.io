○蒋子修

南京监察御史蒋钦，字子修，有刚直名。正德初元，偕同官十三人上疏论时事。方夜属草灯下，闻筐箧间鬼声戢戢 【 闻筐箧间鬼声戢戢　「鬼声」原本作「鬼神」，据说库本改。】 。子修自念此疏一上，且掇奇祸，彼鸣者将非吾先人之灵覆念后胤，欲以尼吾事乎？因起视曰：「倘是吾祖宗，何不厉声告我。」言未毕，声四振于壁。子修叹曰：「吾业已委身，义不得顾私，使缄默负国为先人羞，亦均于不孝矣。」因奋笔曰：「死耳，不可易也。」声遂止。疏上，与同官皆坐逮，被杖创甚。诸人或迎医饮药，子修独曰：「吾得死所矣。」竟不疗治而卒，天下伤之。子修，吾苏之常熟人，弘治丙辰进士。


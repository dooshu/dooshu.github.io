○保宁王制

门下：昔先王聪明时宪，文质载周。亲亲之义，莫之或改。乃知封建之重，宗社攸赖。友爱之美，风教代宣。寅奉旧章，敢忘循举。二十弟某，禀质冲粹，慎德孝恭。出言有章，好学不倦。故我文考慈训备隆，而能践修嘉猷，惠迪前哲。卓尔令器，时惟老成。粤予眇冲，肇当缵服。赖贻谋之启後，仰垂鉴之在天。尚念多艰，惧弗克荷。是用睦懿亲以佑凉德，班宗彝以怀万邦。锡尔以山川，表尔以车服。师长之任，申而宠之。敦叙之恩，於是乎在。吁！苴茅侯社，礼莫缛焉。连华棣萼，亲莫昵焉。履信思顺，可以无悔。尊师重道，可以多闻。尽爱敬以奉亲颜，极惠和以厚宗室。勿佻勿堕，有初有终。服我训词，永光懿烈。可。


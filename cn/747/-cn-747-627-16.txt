○与族兄皋请学春秋书

儒风不振久矣。某生於百代之下，不顾昧劣，凛然有志，翘企圣域，莫知所从。如仰高山，临大川，未获梯航，而欲济乎深，臻乎极也。

凡学之道，严师为难，师资道丧，八百年矣。自凤鸟不至，麒麟遇获，血流战国，火发暴秦，先王之道，几陨於地。赖汉氏勃焉而拯之，酾糟粕，扬煨烬，披雾，揭日月，夫子文章，灭而复耀，与火德俱朗者四百馀年。当时大教中兴，去圣未远，学士非师说，不敢辄言，鸿儒硕生，乐以善诱宏道，虽为公卿，教授不辍，其徒大者至千馀人，小者亦数百人，或升乎堂，或入於室，洋洋济济，有古风也。夫学者，岂徒受章句而已，盖必求所以化人，日日新，又日新，以至乎终身。夫教者，岂徒博文字而已，盖必本之以忠孝，申之以礼义，敦之以信让，激之以廉耻，过则匡之，失则更之，如切如磋，如琢如磨，以至乎无瑕。故两汉多名臣，谏诤之风，同乎三代，盖由其身受师保之教诲，朋友之箴诫，既知己之损益，不忍观人之成败也。魏晋之後，其风大坏，学者皆以不师为天纵，独学为生知，译疏翻音，执疑护失，率乃私意，攻乎异端，以讽诵章句为精，以穿凿文字为奥，至於圣贤之微旨，教化之大本，人伦之纪律，王道之根源，则荡然莫知所措矣。其先进者，亦以教授为鄙，公卿大夫，耻为人师，至使乡校之老人，呼以先生，则勃然动色。痛乎风俗之移人也如是！是以今之君子，事君者不谏诤，与人交者无切磋，盖由其身不受师保之教诲，朋友之箴规，既不知己之损益，恶肯顾人之成败乎？而今而後，乃知不师不友之人，不可与为政而论交矣。且不师者，废学之渐也，恐数百年後，又不及於今日，则我先师之道，其陨於深泉。是用终日不食，终夜不寝，驰古今而慷慨，抱文籍而太息。吾兄亦曾以是为念乎？

小子狂简，实有微志，蕴童蒙求我之愿，立朝闻夕死之誓，所与者不唯鸿硕之老，博洽之士，与我同志者则为吾师。与兄略言其志也。其所贵乎道者六，其《诗》《书》《礼》《乐》《大易》《春秋》欤，人皆知之，鄙尚或异。所曰《礼》者，非酌献酬酢之数，周旋裼袭之容也，必可以经乾坤，运阴阳，管人情，措天下者，某愿学焉。所曰《乐》者，非缀兆屈伸之度，铿锵鼓舞之节也，必可以厚风俗，仁鬼神，熙元精，茂万物者，某愿学焉。所曰《易》者，非揲蓍演数之妙，画卦举繇之能也，必可以正性命，观化元，贯众妙，贞夫一者，某愿学焉。所曰《书》者，非古今文字之舛，大小章句之异也，必可以辩帝王，稽道德，补大政，建皇极者，某愿学焉。所曰《诗》者，非山川风土之状，草木鸟兽之名也，必可以警暴虐，刺淫昏，全君亲，尽忠孝者，某愿学焉。所曰《春秋》者，非战争攻伐之事，聘享盟会之仪也，必可以尊天子，讨诸侯，正华夷，绳贼乱者，某愿学焉。此外非圣人所论，不与於君臣父子之际，虽欲博闻，不敢学矣。吾兄达者也，可不曰然乎？

尝阅雅论，深於《春秋》，其间所得，实曰渊正。窃不自揣，愿以《春秋》三《传》，执抠衣之礼於左右。童蒙求我，兄得辞乎？朝闻夕死，某可逆乎？无以流俗所轻，而忽贤圣之所重也。其馀五《经》，当今孰可为某师者，幸详鄙志而与择焉。








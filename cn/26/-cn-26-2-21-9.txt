史彦超


史彦超，云州人也。为人勇悍骁捷。周太祖起魏时，彦超为汉龙捷都指挥使，以兵从。太祖入立，迁虎捷都指挥使，戍于晋州。刘旻攻晋州，州无主帅，知州王万敢不能拒，彦超以戍兵坚守月余，太祖遣王峻救之，旻兵解去。以功迁龙捷右厢都指挥使，领郑州防御使。周、汉战高平，彦超为前锋，先登陷阵，以功拜感德军节度使。周兵围汉太原，契丹救汉，出忻、代。世宗遣符彦卿拒之，以彦超为先锋，战忻口，彦超勇愤俱发，左右驰击，解而复合者数四，遂殁于阵。

是时，世宗败汉高平，乘胜而进，围城之役，诸将议不一，故久无成功。世宗欲解去而未决，闻彦超战死，遽班师，仓卒之际，亡失甚众。世宗既惜彦超而愤无成功，忧忿不食者数日。赠彦超太师，优恤其家焉。






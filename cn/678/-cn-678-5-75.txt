東坡屬對

予游儋耳，及見黎氏為予言，東坡無日不相從乞園蔬。出其臨別北渡時詩：「我本儋耳民，寄生西蜀州。忽然跨海去，譬如事遠游。平生生死夢，三者無劣優。知君不再見，欲去且少留。」其末云：「新醞佳甚，求一具，臨行寫此詩，以折菜錢。」又登望海亭，柱間有擘窠大字曰：「貪看白鳥橫秋浦，不覺青林沒暮潮。」又謁姜唐佐，唐佐不在，見其母。母迎笑，食予檳榔。予問母：「識蘇公否？」母曰：「識之，然無奈其好吟詩。公嘗杖而至，指西木橙，自坐其上。問曰：『秀才何往哉？』言入村落未還。有包燈心紙，公以手拭開，書滿紙，祝曰：『秀才歸，當示之。』今尚在。」予索讀之，醉墨欹傾，曰：「張睢陽生猶罵賊，嚼齒空齦；顏平原死不忘君，握拳透爪。」


赠裴司马





按《唐书·百官志》，刺史之僚佐，有司马一人，位在别驾、长史之下，上州者从五品下，中州者正六品下，下州者从六品上。



翡翠黄金缕，绣成歌舞衣。若无云间月，[一]谁可比光辉?秀色一如此，多为众女讥。君恩移昔爱，失宠秋风归。愁苦不窥邻，[二]泣上流黄机。[三]天寒素手冷，夜长烛复微。十日不满匹，鬓蓬乱若丝。犹是可怜人，容华世中稀。向君发皓齿，[四]顾我莫相违。

[一]古《白头吟》：“皑如山上雪，皎若云间月。”



[二]宋玉《登徒子好色赋》：“此女登墙窥臣三年，至今未许也。”



[三]梁元帝诗：“网缀流黄机。”李善《文选注》：《环济要略》曰：间色有五，绀、红、缥、紫、流黄也。”《礼记正义》：“皇氏云：正谓青、赤、黄、白、黑，五方正色也。不正谓五方间色，绿、红、碧、紫、駵黄是也。黄是中央正，駵黄是中央间。中央为土，土克水，水色黑，故駵黄之色，黄黑也。駵黄即流黄之义。”



[四]曹植诗：“谁为发皓齿?”






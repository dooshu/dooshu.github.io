卷317_38【和杨三舍人晚秋与崔二舍人、张秘监、苗考功同游昊天观，纪题在壁，已有沦亡，书事感怀，辄以呈寄，兼呈东省三给事之作，杨君见征鄙词，因以继和】  武元衡

瑶圃高秋会，金闺奉诏辰。朱轮天上客，白石洞中人。

珮响泉声杂，朝衣羽服亲。九重青琐闭，三秀紫芝新。

化药秦方士，偷桃汉侍臣。玉笙王子驾，辽鹤令威身。

叹逝颓波速，缄词丽曲春。重将凄恨意，苔壁问遗尘。


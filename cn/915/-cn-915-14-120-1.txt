◇上开皇三宝录表

臣房言：臣闻有功于国，史录其勋；有功于民，碑传其德。况如来大圣，化洽无穷，而不垂美百王，流芳千载者也。臣窃寻览，自汉、魏来，代有翻译，而录目星散，经多失源，世罕缀修，时致间绝。缘此佛以正法付嘱国王，是知教兴，寄在人主。伏惟陛下应运秉图，受如来记，绍轮王业，统阎浮提，愍世间昏，开慧日照，广缉经像，大启伽蓝，开解脱之门，导天人之路，建善舟楫，济拔苍生，斯实旷古轶代盛仪，岂臣庸微，辄敢妄述！但昔殷废，臣在染衣，今日兴隆，还参法侣，时事所接，颇预见闻。因纲历世佛法缘起，始自姬周庄王甲午，佛诞西域，後汉明皇永平丁卯，经度东岁，迄今开皇太岁丁巳，历一千二百八十一载。其间灵瑞，帝主名僧，代别显彰。名《开皇三宝录》，凡十五卷。庶法无隐，冀经有弘。不任下情，惶悚战惧。轻冒奉表，上录以闻。伏愿天慈垂神降省，谨言。开皇十七年十二月二十三日，大兴善寺翻经学士臣费长房上。（《释藏》云五，《历代三宝记》十五）


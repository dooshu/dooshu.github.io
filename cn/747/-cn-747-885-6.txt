○唐故金紫光禄大夫检校司徒行少府监河南方公墓志铭

公讳讷，字希仁，其先河南人也。後世从官，徙籍新安，支派繁衍，遂为郡之著姓。迨公数世，皆以儒雅退让，播为门风。曾祖禺，登州文登县令。祖亮，左武卫兵曹参军。考毂，荣王府司马。母聂氏，追封河南县太君，问政先生师道之长女也。公承积善之庆，负夙成之智。砥节砺行，好学能文。时然後言，非礼勿动。乡曲之党，翕然称之。太师陶公，来守新安。抚纳人士，署为郡吏。委以典签，恪恭详敏，甚称所职。历事累政，其志如初。烈祖肇基王业，元宗实综军政。管记之任，勤择其人。闻公之名，召致幕府。王国初建，署宁国军节度馆驿巡官，掌都统表奏。皇室再造，庆赏遂行，擢拜虞部员外郎，掌元帅表奏。数岁，以皇孙就傅，命公侍读。讲道赞德，励裨益之诚。端已直躬，尽表微之节。俄迁水部郎中。明年，皇孙封南昌王东都留守，以公为留守判官。迁主客郎中，参赞政务。事无违者，改司农少卿，依前充职。明年，王移任宣润二州大都督，复以公为浙西营田副使，通判军府，六载匪懈，庶职交修，懋官之赏，诏命叠委，累迁至金紫光禄大夫检校司徒，封河南县男。俄拜泰州刺史，充本州屯田监院使。正身而令，悉心为理。公无遗利，民自从风。属强敌深侵，东京失守。而州兵尽出，人心大摇。於是士庶老幼，尽室南渡。公自归阙下，坐是除名。数年，除歙州团练判官。上曰：“战争之际，吾岂以武勇责书生哉！军法不得不尔。”即召拜太子右谕德。今上嗣位，迁省府地监。丙寅岁正月十六日，卒於京师美仁坊官舍。享年七十七，上为之废朝一日，赐谥曰定。以某年某月日，葬於某所，礼也。前夫人谢氏，早亡。继室施氏，封沛县君。长子前宣州宁国县主簿，次子志饶州文学。公以名教为乐，以矩自任。行必中立，居无惰容。缙绅之间，推为纯行。公之外祖，得道之士，故公颇以朝礼修养为务。鸡鸣而起，孜孜不倦。年俯悼耄，体常康强。及属纩之晨，无伏枕之疾，斯亦力行之报也。铉也不佞，早辱交契。昔先君从事黟歙，公适仕本部，及公策名郎署，铉亦忝官联。既熟其素履，愿垂於不朽。附於史氏，以永令猷。其铭曰：

圣人四教，文行忠信。惟公似之，光有令闻。秉笔赞画，登朝典郡。宠至若惊，道丧无闷。年俯中寿，官参列卿。归全委顺，终吉永贞。宰树长在，高台自倾。用刊圆石，此佳城。


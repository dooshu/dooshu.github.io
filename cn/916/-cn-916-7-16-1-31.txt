【江津寄刘之遴诗】

与子如黄鹄。将别复（文苑作先。）徘徊。经过一柱观。出入三休台。（文苑云。集作灵台。）共擒云气藻。同举霞纹（《类聚》作文。文苑同。）杯。佳（《类聚》、文苑作流。《诗纪》云。一作流。）人每晓游。（文苑作逝。注云。集作游。）禁门恒晚开。欲寄一言别。高驾何由来。（○《类聚》二十九。文苑英华二百四十七。《诗纪》八十七。）

发建兴渚示到陆二黄门诗（《诗纪》云。外编作吴均诗。题云酬别。非也。）

扁舟去平乐。还顾极川梁。犹闻枣下吹。尚识杏间堂。洛桥分曲渚。官寺隐回塘。客行裁跬步。即事已多伤。况复千馀里。悲心未遽央。（○《类聚》二十九。文苑英华二百八十六。《诗纪》八十七。）


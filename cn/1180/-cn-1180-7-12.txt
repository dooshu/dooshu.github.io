张太岳集序


［明］沈鲤





太岳张公集若干卷，即公之相业也。当时主上以冲龄践祚，举天下大政一一委公，公亦感上恩遇，直以身任之，思欲一切修明祖宗之法，而综核名实，信赏必罚，嫌怨不避，毁誉利害不恤。中外用是懔懔，盖无不奉法之吏，而朝廷亦无格焉而不行之法。十余年间，海宇清宴，蛮夷宾服，不可谓非公之功也。谁是人情惮检束而乐因循，积玩既久，一旦以法绳之，若见以为苛，而公持之益坚，争之益力，以是遂与世龃龉。而又一二非常之事，有众人未易测识者，其迹不无似愎、似少容、似专权、似纯任霸术，以与金革变礼，终未尽合。上一时虽优容，实已不能无疑。比公既谢世，言者益诪张其词，上眷宠始移，而公家之祸，于是不可解矣。至今观场者，犹多烦言。顾其先法后情，先国事后身家，任劳任怨，以襄成万历十年太平之理，我明相业，指固未易多屈也。藉令后人循其已定之规模，而但稍济以宽缓，亦自可以收拾人心，保回元气。顾乃不深惟其终，而但畏多口，遂尽反其所为，以取悦一时，卒使纪纲陵迟，浸淫以至今日，几无法矣。世道人心，识者有隐忧焉。谁阶之厉，岂非公之罪人哉！

公生平不屑为文人，然其制作，实亦非文人所能为。濡毫伸腕，悉经世大猷。自奏对代言，在天子左右、兰台石室外。遭祸后，稿多散逸无存，即存，亦秘灭无传者。殆今二十余年，而厥嗣殿元君始搜求遗业，仅得什一于旧书记刻之。嗟乎！斯亦禁鼎一脔，尝者可以知其味已。

余往守翰林，公与新郑，时同在政府。其初谋断相资，豪杰自命，即丙、魏、房、杜，固未肯多让也。无奈宵人从中构之，遂尔隙末，以致人言纷纷，而上之恩遇，亦因以不终焉。世遂两诟之。其实两公者，皆社稷重臣，未可轻訾也。近新郑公论大明，业已蒙恩追恤。而海内亦渐多思公功，有形之章奏者，可见直道在人心不容泯，是非未有久而不定者。况皇上无私如天地，踣碑立碑，断非有成心。昭雪表章，是在主持世教之君子，旦夕林莽之人，固不足为公重。要之，公功业在天壤间，亦非待人重者。特因殿元君远来谒序，聊书此以归之。时万历壬子岁重九日。赐同进士出身、柱国、光禄大夫、少保、兼太子太保、礼部尚书、文渊阁大学士、知制诏、同知经筵、前翰林院庶吉士，门生沈鲤顿首拜撰。






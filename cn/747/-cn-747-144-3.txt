○谏衡山公主出降疏

臣闻明君驭历，当俟献替之臣；圣主握图，必资盐梅之佐。所以尧询四岳，景化洽於区中；舜任五臣，懿德被於无外。左有记言之史，右立记事之官，小大咸书，善恶俱载，著惩劝於简牍，垂贬於人伦，为万古之范围，作千龄於龟镜。伏见衡山公主出降，欲就今秋成礼，窃按《礼记》云：“女十五而笄，二十而嫁。有故，二十三而嫁。”郑元云：“有故，谓遭丧也。”固知须终三年。春秋云：“鲁庄公如齐纳币。”杜预云：“母丧未再期而图婚，二传不讥，失礼明故也。”此则史策具载，是非历然，断在圣情，不待问於臣下。其有议者云，准制公除之後，须并从吉。此汉文创制，其仪为天下百姓。至於公主服是斩，纵使服随例除，无宜情随例改。心丧之内，方复成婚，非唯违於礼经，亦是人情不可。伏惟陛下嗣膺宝位，临统万方，理宜继美羲轩，齐芳汤禹，宏奖仁孝之日，敦崇名教之秋。此事行之若难，犹须抑而守礼，况行之甚易，何容废而受讥？此理有识之所共知，非假愚臣之说也。伏愿遵高宗之令轨，略孝文之权制，国家於法无亏，公主情礼得毕，则天下幸甚。


东坡先生志林卷之七


书郑君乘绢纸


仆责居黄州，郑元舆君乘亦官于黄。一日，以此纸一轴求仆字，云：“有故人孟访者，酷好君书，嘱我为求之。”仍出孟君书数纸。其人亦自善，用笔洒然，虽仆何以加之！郑君言其意勤甚，殆不可阻。后数日，适会中秋，仆与客饮酒江亭上，醉甚，乃为此数字。时元丰四年也。明日视之，纸乃绢也。然古者本为绢纸，近世失之。君乘简中云：孟倅之子本谓河阳倅也，而仆误以为姓郑也。子瞻虽醉甚，亦是川若藞鲊故态，视绢为纸，以郑为孟，适当子瞻看朱成碧时耳。此公胸中落落，决不至如刘仪同访同舍，见其子犹不悟也。





记宝山题诗


吾昔在钱塘，一日，昼寝宝山僧舍，起，题其壁云：“七尺顽躯走世尘，十围便腹贮天真。此中空洞浑无物，何止容君数百人。”其后，有数小子亦题名壁上，见者乃谓予诮之也。周伯仁所谓君者，乃王茂弘之流，岂此等辈哉！世子多讳，盖僭者也。吾尝作《李太白真赞》云：“生平不识高将军，手污吾足乃敢嗔。”吾今复书此者，欲使后之小人少知自揆也。





书文忠赠李师琴诗


与次公同听贤师琴，贤求诗，仓卒无以应之。次公言：“古人赋诗，皆歌所学，何必已云。”次公因诵欧阳公赠李师诗，嘱予书之以赠焉。元祐四年九月二十一日。东坡居士记。





唐雷氏琴


唐雷氏琴，自开元至开成间，世有人。然其子孙渐志于利，追世好而失家法，故以最古者为佳，非贵远而贱近也。予家有一琴，其中铭云：“开元十年造。雅州灵关村雷家记。八日合未晓。”“八日合”为何等语也？庐山处士崔成老弹之，以为绝伦云。元丰六年十月初四日书。





书林道人论琴棋


元祐五年十二月一日，游小灵隐，听林道人论琴、棋，极有妙语。予虽不通此伎，然以理度之，知其言足信也。杜子美论画云：“更觉良工心独苦。”用意之妙，有举世莫知之者。此其所以独苦也？





书蜀僧诗


王中令既平蜀，捕逐余寇，与步队相远。饥甚，入一村寺中。一僧醉甚箕踞，公怒，欲斩之。僧应对不惧，公奇而赦之，问求蔬食。僧云：“有肉无蔬。”公益奇之。馈以一蒸猪头，食之甚美。公喜，问僧：“止能饮酒食肉耶，抑有他技也？”僧自言：“能诗。”公令赋蒸豚。援笔立成，诗云：“嘴长毛短浅含膘，久向山中食药苗。蒸处已将蕉叶裹，熟时更用杏浆浇。红鲜雅称金盘饤，软熟真堪玉箸挑。若把膻根来比并，膻根只合吃藤条。”公大喜，与紫衣。





韩缜酷刑


韩缜为秦州，酷暴少恩，以贼杀不辜去官。秦人语曰：“宁逢暴虎，不逢韩玉汝。”玉汝，缜字也。孙临最喜滑稽，尤善对。或问曰：“莫逢韩玉汝，当以何对？”临应声曰：“何怕李金吾。”天下以为口实。





评七言丽句


七言之伟丽者，杜子美云“旌旗日暖龙蛇动，宫殿风微燕雀高”“五更鼓角声悲壮，三峡星河影动摇”，尔后寂寥无闻焉。直至欧阳永叔“苍波万古流不尽，白鹤双飞意自闲”“万马不嘶听号令，诸蕃无事乐耕耘”，可以并驱争先矣。小生亦云：“令严钟鼓三更月，野宿貔貅万灶烟。”又云：“露布朝驰玉关塞，捷书夜到甘泉宫。”亦庶几焉尔。





题渊明诗


“秋菊有佳色，裛露掇其英。泛此忘忧物，远我遗世情。一觞虽独进，杯尽壶自倾。日入群动息，归鸟趋林鸣。笑傲东轩下，聊复得此生。”靖节以无事自适为得，此生则见役于物者，非失此生耶？





书渊明《饮酒》诗后


渊明《饮酒》诗云：“客养千金躯，临化消其宝。”宝不过躯，躯化则宝亡矣。人言靖节不知道，吾不信也。





跋退之《送李愿序》


欧阳文忠公言晋无文章，唯陶渊明《归去来兮》一篇而已。予亦谓唐无文章，唯韩退之《送李愿归盘谷序》一篇而已。平生欲效此作一文，每执笔，辄罢。因自笑曰：“不若且放，教退之独步。”





徐寅


徐寅，唐末号能赋。谒朱全忠，误犯其讳。全忠色变，寅狼狈走出。未及门，全忠呼知客，将责以不先告语，斩于界石南。寅欲遁去，恐不得脱，乃作《过太原赋》以献。其略曰：“千金汉将，感精魄以神交；一眼胡奴，望英风而胆落。”全忠大喜，遗绢五百匹。全忠自言：梦见淮阴，使受兵法；“一眼胡奴”，指李克用也。寅虽免一时之祸，殊不忧“一眼胡奴”。见此赋也可笑。





书温公志文异圹之语


《诗》云：“穀则异室，死则同穴。”古今之葬者皆为一室。独蜀人为同坟而异葬，其间为通道，高不及眉，广不能容人。生者之室，谓之寿堂。以偶人被甲执戈，谓之寿神，以守之，而以石甓塞其通道。既死而葬，则去之。某先夫人之葬也，先君为寿室。其后先君之葬，欧阳公志其墓，而司马君实追为先夫人墓志，故其文曰：“蜀人之祔也，同垄而异圹。”君实谦，以为己之文不敢与欧阳公之文同藏也。东汉寿张樊宏侯，遗令棺柩一藏，不宜复见，如有腐败，伤孝子之心，使与夫人异藏。光武善之，书以示百官。盖古亦有是也。然不为通道，又非诗人同穴之义，故蜀人之葬最为得礼也。





八佾说


《宋书·乐志》：宋文帝元嘉十三年，给彭城王义康伎，相承给三十六人。太常傅隆以为《左传》“诸侯用六”，杜预以为三十六人，非是。舞所以节八音，故必以八人为列。自天子至士，降杀以两。两者，减其二列尔。若如预言，至士止有四人，岂复成乐？服虔注《左传》与隆同。又《春秋》：晋悼公纳郑女乐二八，晋以一八赐魏绛。此乐以八人为列之证也。予按《说文》：佾，从人，䏌声。䏌，许讫切，䏌从肉八声。其解云：振也。八无缘为“䏌”之声，疑古文从八从肉。





记《阳关》第四声


旧传《阳关》三叠，然今世歌者，每句再叠而已，若通一首言之，又是四叠。皆非是。或每句三唱，已应三叠之说，则丛然无复节奏。余在密州，有文勋长官以事至密，自云得古本《阳关》，其声宛转凄断，不类向之所闻，每句皆再唱，而第一句不叠。乃知唐本三叠盖如此。及在黄州，偶得乐天《对酒》云：“相逢且莫推辞醉，听唱阳关第四声。”注云：“第四声：‘劝君更尽一杯酒。’”以此验之，若一句再叠，则此句为第五声。今为第四声，则一句不叠审矣。





记故人病


元丰六年十月十二日夜，一鼓后，故人有得风疾者，急往视之，已不能言矣。方死生之争，其苦有甚于刀锯木索者矣。予知其不可救，嘿为祈死而已。呜呼哀哉！此复何罪乎！酒色之娱而已。古人云：“甘嗜毒药，戏猛兽之爪牙。”岂虚言哉！明日，见一少年，以此戒之。少年笑曰：“甚矣！子言之陋也。色，吾之所甚好，而死生疾苦非吾之所怖也。”予曰：“有行乞于道，偃而号曰：‘遗我一盂饭，吾今以千斛之粟报子。’则市人皆掩口笑之。有千斛之粟，无一盂之饭，不可以欺于小儿。怖生于爱，子能不怖死生，而犹好色，其可以欺我哉！”今世之为高者，皆少年之徒也。戒生定，定生慧，此不刊之语也。如其不从戒、定生者，皆妄也。如慧而实痴也，如觉而实梦也。悲夫！






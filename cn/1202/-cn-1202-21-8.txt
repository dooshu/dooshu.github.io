爱远山

伯鸾兮已远，名山兮不返。逮绀草之可结，及朱华之未晩。緤余马於椒阿，漾余舟於沙衍。临星朏兮树闇，看日烁兮霞浅。浅霞兮駮云，一合兮一分。映壑兮爲饰，缀涧兮成文。碧色兮婉转，丹秀兮葐蒀。深林寂以窈窈，上猨狖之所羣。羣猨兮聒山，大林兮蔽天。枫岫兮筠岭，兰畹兮芝田。紫蒲兮光水，红荷兮艶泉。香枝兮嫩叶，翡累兮翠叠。非郢路之辽远，实寸忧之相接。欷美人於心底，愿山与川之可涉。若溘死於汀潭，哀时命而自惬。


○册平昌公主文

维天宝五载，岁次景辰，十二月戊申朔九日景辰，皇帝若曰：於戏！婚姻之序，人伦为大，家道以正，王化乃贞。咨尔平昌公主，性质闲婉，襟灵敏悟，柔顺外彻，和惠内融。公宫道训，备闻勤俭之则；女史箴规，克慎言容之范。颇窥图象，既习纮綖，方修中馈之仪，式从下嫁之礼。罽车遵路，卺庋在庭，归尔好仇，申兹宠典。今遣使特进行尚书左仆射右相吏部尚书晋国公李林甫、副使朝散大夫守中书舍人李暐持节礼册。往钦哉！尔其虔修令德，祗服厥训，循於法度，宜尔室家。可不慎欤。


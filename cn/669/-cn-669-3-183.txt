183　周人乘黎而祖伊恐


「周人乘黎，祖伊恐。」案：此西伯戡黎序文。商受能如震上六之「畏鄰戒」，則無咎矣。蜀漢之亡也，吴華覈詣宫門上表曰：「成都不守，社稷傾覆。臣以草芥，竊懷不寧。陛下至仁，必垂哀悼。臣不勝忡悵之情，謹拜表以聞。」吁，華覈亦吴之祖伊歟！

【元圻案】三國志吴華覈傳：「覈，字永光，吴郡武進人也。以文學入爲秘府郎，遷中書丞。蜀爲魏所并，覈詣宫門發表曰：『間聞陸抗表至，成都不守，臣主播越，社稷傾覆。昔衞爲翟所滅，而桓公存之。今道里長遠，不可救振，臣以草芥，竊懷不寧』云云。」






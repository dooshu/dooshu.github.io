○新浑仪赋（并序）

天垂象，见吉凶，圣人指象之法，莫先於浑仪。是以王者将下理於万人，先上齐於七政。轩昊之後，分重黎二官；唐虞之日，命羲和四子。代掌其器，以为人极，圣作有程，必应其变，故有谓之周髀盖天，谓之浑天宣夜，用则假於器，妙则存乎人。曰若开元天宝圣文神武皇帝，以为天有时，时有变，不可从旧，更法而取新。更立铜浑，无毫厘之差，得精一之义，引而上则迈於古，推而下则合於今，非古之聪明神睿者，孰能为之乎？於是五纬连珠，两曜合璧，神输祥瑞，天降嘉生。默而不谈，且虑樵夫之笑；言而未远，且陈君子之心。遣於鄙辞，乃为赋曰：

国之神器，名之浑仪，法天之象，知天之为。虽考古以作则，亦维新而成规。琢为衡，范金为盖。其状则小，其用则大。南极北极，正其端隅。上规下矩，正其外内。缭绕黄道，环回紫宫。斗居其北，日起其东。别度数於分寸之内，点星象於毫厘之中。处动而能静，妙同乎造化之意；寂无以为有，用拟於阴阳之功。有象必见，惟幽是通，乃知近能则远合，下正则上同。因之以言宝历，遂乃授乎人时，以通天下之志，以断天下之疑。违之则失，信之无欺，圣也智也，念兹在兹。四时以之咸序，万物以之攸理，弦望之候不愆，寒暑之期可纪。测天地之否泰，知阴阳之终始。述作固称於帝王，司存乃归於太史。猗此成器，为国之宝，通幽洞微，赞我皇道。

陈谠言

谠言（一作傥言）字士龙，元宗时擢书判拔萃科。


○災變修省疏 【 災變修省】

近因災變疊見、伏蒙　陛下恪謹天戒、諭令臣等同心修省、凡興革事宜、諸司自當開具奏請、臣等職專輔導、事関君德者、不敢不昧死上陳、窃惟自古人君必以勤敬為德、怠荒為戒、經書所陳、史冊所載、昭然可見也、伏覩近日以來、視朝大晚、免朝太多、奏事漸晚、游戲漸廣、茲當長夏盛暑之時、經筵日講、俱各停止、臣等愚昧、不知　陛下宮中。何以消日奢靡玩戲、濫賞妄費。非所以崇儉德。彈射釣獵。殺生害物。非所以養仁心。鷹犬狐兔。田野之獸。不可育于朝廷。弓矢甲冑。戰鬪不祥之象。不可施於宮禁。夫使聖學久曠。正人不親。直言不聞。下情不達。而此數者交襍於前。則聖賢義禮。何由而明。古今治亂。何由而知。民生困苦而莫伸。政事弊壞而不救。其所関甚大臣等寔切憂之。切見六月中旬、風雨飄蕩、雷霆震怒、正殿鴟吻、太廟春獸、天壇樹木、以至禁門房柱之類各有摧折燒燬、比之四方奏報者、事體尤重。天心示警。盖已甚明、伏望　陛下惕然省悟、奮發乾剛、恭已敬德、勵精圖治、平旦視朝、依期奏事、屏去玩戲、放逐鷹犬、萬幾之暇、將舊日所進講章直解、不時省閱、以開廣聰明、窮究理義、凡諸司所開利弊、詳加採納、斷在必行、庶可以消弭災變、導迎和氣、上回天意、下慰民心、誠國家萬萬年之福也、


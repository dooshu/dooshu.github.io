【驾出北郭门行】

驾出北郭门。马樊（《初学记》作行。）不肯驰。下车步踟蹰。（《初学记》作踯躅。）仰折枯杨（《初学记》作杨柳。）枝。顾闻丘林中。噭噭有悲啼。借问啼者出。何为乃如斯。亲母舍我殁。后母憎孤儿。饥寒无衣食。举动鞭捶施。骨消肌肉尽。体若枯树皮。藏我空室中。父还不能知。上冢察故处。存亡永别离。亲母何可见。泪下声正嘶。弃我于此间。穷厄岂有赀。传告后代人。以此为明规。（○《乐府诗集》六十一。《初学记》二十八作乐府诗。《诗纪》十七。）


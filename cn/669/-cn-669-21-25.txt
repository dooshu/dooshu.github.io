25　水經引天下之水數　水經有郭酈二家注　水經撰者考辨　前人撰書後人附益　水經注經文注語多混淆


水經引天下之水百三十七，江、河在焉。案：今本水經所列僅一百一十六水。酈氏注引枝流一千二百五十二。集證云：「見唐六典注。」通典州郡四謂：「晉郭璞注三卷，後魏酈道元注四十卷，皆不詳撰者名氏，不知何代之書。云『濟水過壽張』，則前漢壽良縣，光武更名；案：漢書地理志「東郡壽良」，應劭曰：「世祖父叔名良〔一〕，故曰壽張。」『又東北過臨濟』，則狄縣，安帝更名；漢志「千乘郡狄」，應劭曰：「安帝更名曰臨濟。」『荷水通典作「菏」。過湖陸』，則湖陵縣，章帝更名；漢志「山陽郡湖陵，莽曰湖陸」，應劭曰：「章帝封東平王倉子爲湖陵侯，更名湖陵。」後漢郡國志：「湖陸故湖陵，章帝更名。」劉昭注：「前漢志王莽改曰湖陸，章帝復其號。」『汾水過永安』，則彘縣，順帝更名，漢志「河東郡彘」，應劭曰：「順帝改曰永安。」故知順帝以後纂序也。」愚按經云「武侯壘」，又云「魏興安陽縣」，注謂：「諸葛武侯所居。魏分漢中，立魏興郡。」並見卷二十七「沔水」條下。〇閻按：「王禕水經序於『立魏興郡』下，有『又云江水又東逕永安宫南，則昭烈託孤於武侯之地也。又其言北縣名多曹氏時置，南縣名多孫氏時置，是又若三國以後人所爲也』一段，似王氏原文，爲今刊本鈔本所遺，殊可惜，特補於此。」〇全云：「是歐陽圭齋序文，非王語。」又云「改信都從長樂」，則晉太康晉武帝初元。五年也，然則非後漢人所撰。隋志云「郭璞注」，而不著撰人，舊唐志云「郭璞撰」。愚謂所載及魏、晉，疑出於璞也。新唐志始以爲桑欽，而又云「一作郭璞撰」，蓋疑之也。經云「河水又北薄骨律鎮城」，注云「赫連果城也」，乃後魏所置，其酈氏附益歟？案：錢氏大昕曰：「王氏所引武侯壘、永安宫、薄骨律鎮城，皆注之溷入經文者。」按前漢儒林傳「古文尚書，塗惲授河南桑欽君長」，晁氏讀書志謂「欽，成帝時人」，意者欽爲此書，而後人附益，「如山海經禹、益所記，有長沙、零陵、桂陽、諸暨之名；本草神農所述，有豫章、朱崖、趙國、常山、奉高、真定、臨淄、馮翊之稱；爾雅作於周公，而云張仲孝友；蒼頡篇造於李斯，而云漢兼天下，皆非本文」，顔之推嘗論之矣。自「如山海經」以下，皆顔氏家訓書證篇之文。通典州郡四又謂「景純注解疏略，多迂怪」，今郭注不傳。

【閻按】漢地理志班固自注引桑欽言者七，是欽通地理學，有撰著，故後人以水經歸之與？至作郭璞撰，可一言以折曰：璞注山海經，引水經者八，此豈經出璞手哉？

【何云】焯按地理志引桑欽言者六，「敦煌郡效穀」下乃小顔注也。玉海第二十卷并載之，故閻文亦誤作七。

【又云】歐陽玄功水經補正序云：近代宇文氏以爲經傳相淆者，此説近之也。

【集證】歐陽玄補正水經序：「按隋志有兩水經，一郭璞注，一酈善長注，然皆不著撰人姓名。唐杜佑作通典時，尚見兩書，言郭璞疎略，於酈注無所言。撰人則概未之考也。舊唐志始云郭璞作。宋崇文總目亦不言撰人爲誰，但云酈注四十卷，亡其五。新唐志乃謂漢桑欽作水經，今人言桑欽者本此。崇文總目作於宋景佑，與新志書同時，又未知新志何所據以爲説也。余嘗參訂之，説者疑欽爲東漢順帝以後人，以彘一縣疑之也。今經言『江水東逕永安宫南』，永安宫，昭烈託孤於孔明之地也。今特著於斯，又若因其人而重者，得非蜀漢間人所爲也？不寧惟是也，其言北縣名多曹氏置，南縣名多孫氏置，余又未暇一二數也。斯則近代宇文氏以爲經傳相淆者，此説近之也。」

【元圻案】唐六典七：「水部郎中員外郎，掌天下川瀆陂池之政令。凡天下水泉三億三萬三千五百五十有九，其江、河自西極達於東溟，中國之大川者也。其餘百三十有五水，是爲中川者也。其千二百五十有二，斯爲小川者也。」注：「桑欽水經所引之天下之水百三十七，江、河在焉。酈善長注水經，引其枝流一千二百五十二。」〇四庫全書總目地理類：「水經注四十卷，後魏酈道元撰。道元，字善長，范陽人。官至御史中尉。事迹具魏書酷吏傳。自晉以來，注水經者凡二家，郭璞注三卷，今惟道元所注存。道元自序一篇，諸本皆佚，惟永樂大典有之。至於經文注語，諸本率多混淆，今考驗舊文，得其端緒。凡水道所經之地，經則云『過』，注則云『逕』，經則統舉都會，注則兼及繁碎地名。凡一水之名，經則首句標明，後不重舉，注則文多旁涉，必重舉其名以更端。凡書内郡縣，經則但舉當時之名，注則兼考故城之迹。皆尋其義例，一一釐定，各以案語附於下方。又水經作者，唐書題曰桑欽，然班固嘗引欽説，與此經文異。道元注亦引欽所作地理志，不曰水經。觀其『涪水』條中，稱『廣漢』已爲『廣魏』，則決非漢時；『鐘水』條中，稱『晉寧』仍曰『魏寧』，則未及晉代。推尋文句，大抵三國時人。今既得道元原序，知並無桑欽之文，則據以削去舊題，亦庶幾闕疑之義云爾。」

〔一〕「父叔」，中華本漢書卷二八上地理志上應劭注校改作「叔父」。






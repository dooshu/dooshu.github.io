腊日暖甚过舒章园亭观诸艳作并谈游冶


其一


清晖脉脉水粼粼，腊日芳园意气新。
岂有冰盘堆绛雪，偏浮玉蕊动香尘。
鸳鸯自病溪云暖，翡翠先巢海树春。
今日剪刀应不冷，吴绫初换画楼人。

其二


五陵旧侣重倾城，淑景年年倚恨生。
紫萼不愁寒月影，红笺先赋早春行。
蒯缑虚拟黄金事，班管俱怜白凤情。
已近艳阳留一曲，东风枝上和流莺。





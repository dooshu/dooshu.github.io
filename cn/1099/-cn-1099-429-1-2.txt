○清馬政以禆邊疆重務事 【 遼左馬政】

臣奉命視師遼左、自入境以來、廣詢愽訪、僉謂遼之最急者馬。而遼之最不堪用者亦馬、遼之最耗國儲者馬、而遼之最累軍士者亦馬、嘗與撫按諸臣蹙額而語、扼腕而嗟、思一為之釐正也久矣、近接兵部職方司手本、該本部題覆閱視山西科臣張貞觀疏、為孤鎮軍膏剝削巳極等事、內稱將官販易夷馬之蠹、軍士買補營馬之苦、通行酌議、應參將領、據實參治、仍訂為釐弊甦軍之法另行題請等因到臣、該臣訪得向年遼東馬市。利止?帚權勢。前撫臣顧養謙廉其弊而救之。用銀二萬兩。官買軍領。誠良術也。柰何一法立。一弊生。勢有必至。而腥不除。蛇不祛。物有固然。是故虜方傳箭。將入市也。正安堡遊擊。鎮靜堡守備、利其好馬。要于境外選買之。此其弊在本管官。虜既報箭。巳入市也。則尊官貴戚。家人門胥。遴其好馬。搜于市塲先買之。此其弊在權貴。自餘非老則病。不疲則羸。先儘正營諸將官二三十人。而後及富?。各將官所買。則發之右屯衛備禦撥軍牧放。多者百餘匹。少者數十匹。遇有軍或家丁倒失馬者。徑自給散迨其解驗印烙。大者扣銀二十兩、小者扣銀十六兩。仍外索稍銀。此其弊在各將官。至于富?所賣。則撫臣委官一員。同廣寧備禦。闌不使出。照依原價買之。亦索稍銀。而委官不勝其私。賄嘱紛然。度馬有利可別售者。放而去之。無利眾所棄者。擡價濫收。甚且以巳老弱。私易壯健。此其弊在委官富?。夫私、公之蠹也。弊害之府也。利于私。必病于公。有其弊。必有其害。是故上而國也。歲發太僕寺馬價銀一十一萬兩、其初則買貨委官扣侵者十之一二、其既則前項各官扣入者十之六七、馬隨補隨倒。銀歲耗。軍不得霑分毫。誠哉國之漏孔也。害國莫甚矣。下而軍也馬纔領。即有倒者。養二三月。或數月倒者。即不倒而老弱。棄之不可。飼之無益。以有用芻粟。飯無用馬匹。甚且稍銀之加添。倍蓗官價。貧軍不勝勒索。有鬻妻易子以償者。有鬻妻子不足繼之以逃且死者。又有奸軍藉口索詐戶丁。并其戶丁鬻妻子而逃且死者。抑又民之陷穽也。害焉莫甚矣。是該部所稱將官販易夷馬之蠹。軍士賠補營馬之苦。遼中與各鎮同也。而所稱釐弊甦軍之法。則遼中有獨難者。將禁將官。而將官有所不能禁。將責司道而司道有所不能行。將收良馬。而良馬必不能收。將革稍銀而稍銀必不能革。臣何敢以虛文塞責?也、盖遼中事勢與各鎮逈別、隔遠関外、僻在海隅武弁則如蝟如蟻。文官則如參如辰、真有軍中但聞將軍令、不聞天子詔者、故雖以撫臣之重。按臣之權。而法不能盡行之于下。情不能盡達之于上也。即臣奉命視師半載。而法亦不能盡行之于下。情亦不能盡達之于上也。故臣焦心蒿目、蚤夜以思、求所以為釐弊甦軍之法者、而卒不得其要領也、無巳則有一焉、盖將官之得以販易夷馬而恣無忌憚者。雖由法令不行。亦以官買之馬少而所不買者多也軍丁之所以買補營馬。而不勝苦累者。雖由處置之無法。亦以官給之馬少而所不給者多也夷市之馬。孰非朝廷之馬。柰何棄實利而甘受實害乎。邊境之軍。孰非朝廷之軍。柰何給馬者十一。而給價者十九乎。且遼東每歲京運馬價。凡一十一萬七千有奇。價非不足。而何有于一萬兩也。合無自今以後款市後宣大亦有夷馬太多之患然每發銀濟之凡夷馬盡數官買之將官富?不得私買一馬有私買者即以私出境外。走泄事情論。凡軍馬盡數官給之將官富?亦不得私賣一馬有私賣者。即以私賣戰馬論。此法行而後弊可革。弊革而利在其中矣。私買既禁。牧馬自良。利一。價無高擡。馬價自省。利二。馬少疲駑。操馬充實。利三。馬由官給。軍免稍銀。利四。倒死漸少。軍不賠償。利五。馬無私牧軍不受累。利六。牧馬愈多。子銀愈積。利七。盖禁其買則富豪不得夤緣為奸。其不然者。不至要境外。搜市塲。以極于退壯健而收老弱。不止即百法懲之。其弊固在也。禁其賣則富豪不得借口索勒其不然者。不至扣官價。索稍銀。令民鬻妻子而就逃亡。不止即百法革之。其弊固在也。由此則官與民兩利。由彼則官與民兩害。其大較可覩巳倘謂王者不盡意以遺民。不宜盡買夷馬。則臣未聞棄利而趨害。廢國法以利奸民也。且今內帑空虛。國用匱乏。方求生財節用之道。而遼東兵餉。預支四十餘萬。皆由此輩耗損致然。尚可借寬大以濟奸貪耶。况充操馬惠貧軍。其利遼左生民更大。又有不止利國者耶。寧為將官拓外廐。不為國家塞漏巵。寧為將官開利藪。不為貧民除陷穽。臣不忍也。臣聞治道去泰甚、語曰琴瑟不調、甚者必觧而更張之、乃可鼓、遼中馬市不調、且泰甚矣、去泰甚而更張。此其時乎。若謂不須更張。不必盡買夷馬。稍一禁約。夙弊頓清。是不過借革禁之虛文。掩一時之耳目。以欺　皇上也。臣有死不敢也、臣窃謂不欲釐弊甦軍則巳。誠欲釐弊甦軍。舍此更無別法也。但此法未行之先。害于國與軍甚大。而利于將官亦甚大。此法一行之後。利于國與軍甚大。而不利于將官亦甚大。是在朝廷之上。斷而行之耳。伏望敕下該部亟議施行、庶馬政清而戎務大有裨益也、臣不勝大願、

皇明經世文編卷四百二十九終








◇窦贵人诔

若夫贵人，天地之所留神，造化之所殷勤。华光曜乎日月，才志出乎浮云。然犹退让，未尝专宠。乐庆云之普覆，悼时雨之不广。忧国念主，不敢怠遑。呜呼哀哉，惟以永伤。

重曰，积善之家福庆长，修身以寿道之常。圣人之言义不虚，修身获报效莫疏。令问不忘身犹存，贵人虽没遗德尊，著于金石垂后昆。（《艺文类聚》十五）


◇以僧显为沙门都统诏

门下，近得录公等表，知欲早定沙门都统，比考德选贤，寤寐勤心。继佛之任，莫知谁寄，或有道高年尊，理无劳纡；或有器玄识邈，高挹尘务。今以思远寺主法师僧显，仁雅钦韵，澄风柔镜，深敏潜明，道心清亮，固堪兹任。式和妙众，近已口白，可敕令为沙门都统，及副仪贰事，缁素攸同。顷因曜统独济，遂废兹任。今欲毗德赞善，固须其人。皇舅寺法师僧义，行恭神畅，温聪谨正，业茂道优，用膺副翼，可都维那，以光贤徒。（《广弘明集》二十四。）


四月七日寄研德武功叔侄去年此夕（一作日）与二子步月新堤（一作江村）得屈平卜宅之（一本无之字）句不意竟成先文忠之谶园亭犹是而死生漂泊心伤（一作伤心）矣

园林入夏雨模糊，寂寞青（一作吴）门恨草孤。
云水相从（一作逢）新白社，河山如隔旧黄垆。
亡秦犹有张公子，哀郢谁怜屈大夫。
重到竹林寻二阮，风流还似去年无。


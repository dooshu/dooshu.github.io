卷二百十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二百十九

明　杨士奇等　撰

兵制

赵孝成王时荀卿与临武君议兵於王前王曰请问兵要临武君对曰上得天时下得地利观敌之变动後之发先之至此用兵之要术也荀卿曰不然臣所闻古之道凡用兵攻战之本在乎一民弓矢不调则羿不能以中六马不和则造父不能以致远士民不亲附则汤武不能以必胜也故善附民者是乃善用兵也故兵要在乎附民而已临武曰不然兵之所贵者势利也所行者变诈也善用兵者感忽悠闇莫知所?出孙吴用之无敌於天下岂必待附民哉荀卿曰不然臣之所道仁人之兵王者之志也君之所贵权谋势利也所行攻夺变诈者诸侯之事也仁人之兵不可诈也彼可诈者怠慢者也路亶者也【路暴露亶读为袒谓上下不相覆盖】君臣上下之间滑然有离德也故以桀诈桀犹巧拙有幸焉以桀诈尧譬之以卵投石以指挠沸若赴水火入焉焦没耳故仁人上下百将一心三军同力臣之於君也下之於上也若子之事父弟之事兄若手臂之扞头目而覆胸腹也诈而袭之与先惊而後击之一也且仁人之用十里之国则将有百里之听【听犹耳目也】用百里之国则将有千里之听用千里之国则将有四海之听必将聪明警戒和传而一故仁人之兵聚则成卒散则成列延则若莫耶之长刃婴之者断兑则若莫耶之利锋当之者溃圜居而方正则若盘石然触之者角推案角鹿埵陇种东笼而退耳且夫暴国之君将谁与至哉彼其所与至者必其民也其民之亲我欢若父母其好我芬若椒兰彼反顾其上则若灼黥若仇雠人之情虽桀跖岂又肯为其所恶贼其所好者哉是犹使人之子孙自贼其父母也彼必将来告之夫又何可诈也故仁人用国日明诸侯先顺者安後顺者危虑敌之者削然反之者亡诗曰武王载发【读为斾】有?秉钺如火烈烈则莫我敢遏此之谓也孝成王临武君曰善请问王者之兵设何道行之而可荀卿曰凡在大王将率皆末事也臣请遂道王者诸侯强弱存亡之效安危之势君贤者其国治君不能者其国乱隆礼贵义者其国治简礼贱义者其国乱治者强乱者弱是强弱之本也上足卬【古仰字】则下可用也上不足卬则下不可用也下可用则强下不可用则弱是强弱之常也隆礼效功上也【効验也】重禄贵节次也上功贱节下也是强弱之凡也好士者强不好士者弱爱民者强不爱民者弱政令信者强政令不信者弱民齐者强民不齐者弱赏重者强赏轻者弱刑威者强刑侮者弱械用兵革攻完便利者强械用兵革窳楛不便利者弱重用兵者强轻用兵者弱权出一者强权出二者弱是强弱之常也齐人隆技击其技也得一首者则赐赎锱金无本赏矣是事小敌毳则偷可用也事大敌坚则涣焉离耳若飞鸟然倾侧反覆无日是亡国之兵也兵莫弱是也是其去赁市佣而战之几矣魏氏之武卒以度取之【谓取其长短材力中度也】衣三属之甲【上身一髀禅一胫缴一凡三属属之欲切】操十二石之弩负矢五十个置戈其上?带劒【?与胄同谓着兜牟又带劒也】赢三日之粮日中而趋百里中试则复其户利其田宅是数年而衰而未可夺也改造则不易周也【改造更选择也】是故地虽大其税必寡是危国之兵也秦人其生民也狭隘其使民也酷烈刼之以势隐之以厄忸之以庆赏鰌【藉也不胜则以刑罚陵藉之】之以刑罚使天下之民所以要利於上者非鬬无由也厄而用之得而後功之功赏相长也五甲首而隶五家是最为衆强长久多地以正故四世有胜非幸也数也故齐之技击不可以遇魏氏之武卒魏氏之武卒不可以遇秦之锐士秦之锐士不可以当桓文之节制桓文之节制不可以敌汤武之仁义有遇之者若以焦熬投石焉兼是数国者皆干赏蹈利之兵也佣徒鬻卖之道也未有贵上安制綦节之理也诸侯有能微妙之以节则作而兼殆之耳【微妙精尽也节仁义也作起也殆危也】故招近【当作延】募选隆势诈尚功利是渐之也礼义教化是齐之也故以诈遇诈犹有巧拙焉以渐遇齐辟之犹以锥刀堕太山也非天下之遇人莫能试故王者之兵不试汤武之诛桀纣也拱挹指麾而强暴之国莫不趋使诛桀纣若诛独夫故泰誓曰独夫纣此之谓也故兵大齐则制天下小齐则治隣敌若夫招近募选隆势诈尚功利之兵则胜不胜无常代翕代张代存代亡相为雌雄耳夫是之谓盗兵君子不由也故齐之田单椘之庄蹻秦之卫鞅燕之缪□是皆世俗之所谓善用兵者是巧拙强弱未有以相若也若其道一也未及和齐也掎契司诈权谋倾覆未免盗兵也【契读为挈持也掎挈犹掎摭司读为同诈诳也皆谓困其危弱掩袭之也】齐桓晋文椘庄吴阖闾越勾践是皆和齐之兵也可谓入其?矣然而未有本统也故可以霸而不可以王是强溺之教也孝成王临武君曰善请问为将荀卿曰知莫大乎弃疑行莫大乎无过事莫大乎无事至无悔而止矣不可必也故制号政令欲严以威庆赏刑罚欲必以信处舍收藏欲周以固【处舍营垒也收藏财物也】徙举进退欲安以重欲疾以速窥敌观变欲潜以深欲伍以参遇敌决战必道吾所明无道吾所疑夫是之谓六术无欲将而恶废无怠胜而亡败无威内而轻外无见其利而不顾其害凡虑事欲熟而用财欲泰夫是之谓五权所以不受命於主有三可杀而不可使处不完可杀而不可使击不胜可杀而不可使欺百姓夫是之谓三至凡受命於主而行三军三军既定百官得序羣物皆正则主不能喜敌不能怒夫是谓之至臣虑必先事而申之以敬慎终如始终始如一夫是之谓大吉凡百事之成也必在敬之其败也必在慢之故敬胜怠则吉怠胜敬则灭计胜欲则从欲胜计则凶战如守行如战有功如幸敬谋无圹【与旷同】敬事无圹敬史无圹敬衆无圹敬敌无圹夫是之谓五无圹慎行此六术五权三至而处之以恭敬无圹夫是之谓天下之将则通於神明矣临武君曰善请问王者之军制荀卿曰将死鼔驭死辔百吏死职士大夫死行列闻鼓声而进闻金声而退顺命为上有功次之令不进而进犹令不退而退其罪惟均不杀老弱不猎禾稼服者不禽格者不赦犇命者不获凡诛非诛其百姓也诛其乱百姓者也百姓有扞其贼则是亦贼也以故顺刃者生苏刃者死犇命者贡【苏读为傃向也】微子开封於宋曹触龙断於军殷之服民所以养生之者也无异周人故近者歌謡而乐之远者竭蹷而趋之无幽间辟陋之国莫不趋使而安乐之四海之内若一家通达之属莫不?服夫是之谓人师诗曰自西自东自南自北无思不服此之谓也王者有诛而无战城守不攻兵格不击上下相喜则庆之不屠城不潜军不留衆师不越时故乱者乐其政不安其上欲其至也临武君曰善

赵王破原阳以为骑邑牛赞进谏曰国有固籍兵有常经变籍则乱失经则弱今王破原阳以为骑邑是变籍而弃经也且习其兵者轻其敌便其用者易其难今民便其用而王变之是损君而弱国也故利不百者不变俗功不什者不易器今王破卒散兵以奉骑射臣恐其攻获之利不如所失之费也

宋文帝元嘉二十八年普责百官谠言建平王宏议曰臣闻建国之道咸殊兴王之政不一至於开谏致宁防口取祸固前正同轨後主共则秦殷之败语戮刺亡周汉之盛谤升箴显陛下以至德神临垂精思治进儒礼而崇寛教哀狱法而黜严刑表忠行而举贞节辟处士而求贤异修废官而出滞赏撤天膳而重农食禁贵游而弛榷酤通山泽而易关梁固已海内仰道天下知德今复开不讳之涂奨直辞之路四海希风普天幸甚举蒙采问敢不悉心谨条鄙见置陈如左辞理违谬伏用震讋夫用兵之道自古所慎顷干戈未戢战备宜修而卒不素练兵非夙习且戎卫之职多非其才或以资厚素加或以禄薄带帖或宠由权门恩自私假既无将领虚尸荣禄至於边城举燧羽檄交驰而望其擐甲摧锋立功阃外譬缘木求鱼不可得矣尝谓临难命师皆出仓卒驱乌合之衆隶造次之主貌踈情乖有若胡越岂能使其同力拔危济难故奔北相望覆败继有今欲改选将校皆得其人分台见将各以配给领护二军为其緫统令抚养士卒仗恩信先加农隙校猎以习其事三令五申以齐其心使动止应规进退中律然後蓄锐观衅因时而动摧敌陷坚折冲于外孙子曰视卒如赤子故可与之共死所以张弮效争先之心吮痈致必尽之命岂不由恩着者士轻其生令明者卒毕其力考心迹事如?有在妄陈肤知追惧乖谬

唐太宗时简点使出右仆射封德彛等并欲令取中男勅三四出魏徵执奏不可德彛重奏称今见简点使云中男内大有壮者太宗怒乃出勅中男虽年十八身形壮大亦取徵又不肯署勅太宗召徵作色让之曰男若实小不点入军若实大是其诈妄依式点取於理何妨耶如此固执不解卿意徵正色曰臣闻竭泽而渔非不得鱼明年无鱼焚林而畋非不获兽明年无兽若中男以上尽点入军租赋杂徭将何取给然比年来国家卫士不堪攻战岂为其少耶但为礼遇失所遂使人无鬬志若多点取人还充杂役其数虽多终是无用若精简壮健遇之以礼人百其勇何必在多陛下每云我之为君以诚信待物欲使官人百姓并无矫伪之心自登极以来大事三数皆是不信复何取信於人太宗愕然曰所云不信是何等也徵曰陛下初即位诏书云逋租宿债欠负官物并悉原免即令所司列为事条秦府国司亦非官物陛下自秦王为天子国司不为官物其余官物复将何有又关中免二年租赋关外给复一年百姓蒙恩无不欣悦寻更有勅云今年白丁多以役讫若?此放免便是虚荷国恩若已折已输并令总纳所免皆以来年为始散还之後方更徵收百姓之心不能无怨已徵得物便点入军来年为始何所取信又共理所寄唯在县令刺史年常检閲并悉委之至於简点即疑其诈伪望下诚信不亦难乎太宗曰朕向见卿固执疑卿蔽於此事今论国家不信乃是人情不通朕不审思过亦深矣行事往往如此天下若为致化乃停取中男赐金瓮一口

太宗帝范曰夫兵甲者国家凶器也土地虽广好战则人凋邦国虽安忘战则人殆凋非保全之术殆非拟寇之方不可以全除不可以常用故农隙讲武习威仪也三年治兵辨等列也是以勾践轼蛙卒成霸业徐偃弃武终以丧邦何也越习其威徐忘其备也孔子曰以不教人战是谓弃之故知弧矢威以利天下此用兵之机也

高宗麟德元年熊津都督刘仁轨上言曰戍兵疲羸者多衣服贫弊唯思西归无心展効臣问以往时百姓应募或请自办衣粮何为今日士卒如此咸言今日官府与曩时不同曩时没王事者敕使吊祭追赠官爵回授子弟凡度辽者皆赐勲一转自显庆五年度海者官不及记录死者无人谁何州县发兵壮而富者行钱得免弱而贫者被发即行海东苦战之时许以勲赏及达西岸唯闻推禁夺赐破勲州县追呼无以自存是以被发之日已有逃亡自残者其有勲级亦不免挽引之劳无异白丁又初发时唯令备一年资装今已二年未有还期自非有所更张厚加慰劳明赏重罚以起士心恐师衆疲劳立効无日上深纳其言

高宗御武成殿问兵家有三阵何谓邪衆未对武陟尉员半千进曰臣闻古者星宿孤虚天阵也山川向背地阵也偏伍弥缝人阵也臣谓不然夫师以义出沛若时雨得天之时为天阵足食约费且耕且战得地之利为地阵举三军士如子弟从父兄得人之和为人阵舍是则何以战帝曰善

武后时欲季冬讲武有司不时办遂用明年孟春检校左庶子王方庆曰按月令孟冬天子命将帅讲武习射御角力此乃三时务农一时讲武安不忘危之道孟春不可以称兵兵金也金胜木方春木王而举金以害盛德逆生气孟春行冬令则水潦为败雪霜大挚首种不入今孟春讲武以隂政犯阳气害发生之德臣恐水潦败物霜雪损稼夏麦不登愿陛下不违时令前及孟冬以顺天道手制褒允

代宗时左拾遗独孤及奏言减江淮山南诸道兵以赡国用陛下初不以臣言为愚然许即施行及今未有沛然之诏臣窃迟之今天下唯朔方陇西有吐蕃仆固之虞邠泾凤翔兵足以当之矣自此而往东洎海南至番禺西尽巴蜀无鼠窃之盗而兵不为解倾天下之货竭天下之谷以给不用之军为无端之费臣不知其故假令居安思危以备不虞自可厄害之地俾置屯御悉休其余以粮储扉屦之资充疲人贡赋岁可以减国租半陛下岂迟疑於改作逡廵於旧贯使大议有所壅而率土之患日甚一日是益其弊而厚其疾也夫疗癕者必决之使溃今兵之为患犹癕也不以渐戢之其害滋大大而图之必力倍而功寡岂易不俟终日之义耶德宗贞元二年上与常侍李泌议复府兵泌言府兵平日皆安居田亩每府有折冲领之农隙教战有事徵发则以符契下州府参验发之至所期处将帅按月有不精者罪其折冲甚者罪及刺史军还则赐勲加赏行者近不踰时远不经岁高宗以刘仁轨为洮河镇守使以图吐蕃於是始有久戍之役又牛仙客以积财得宰相边将効之诱戍卒使以所齎缯帛寄於府库而苦役之利其死而没入其财故戍卒还者什无二三然未尝有外叛内侮者诚以顾恋田园恐累宗族故也自开元之末张说始募长征兵兵不土着不自重惜忘身徇利祸乱遂生曏使府兵之法不废安有如此下陵上替之患哉上以为然

宋仁宗景佑元年三司使程琳上疏论兵在精不在衆河北陕西军储数匮而召募不已且住营一兵之费可给屯驻三兵昔养万兵者今三万兵矣河北岁费刍粮千二十万其赋入支十之二陕西岁费千五百万其赋入支十之五自余悉仰给京师自成平逮今凡二边所增马步军指挥百六十计骑兵一指挥所给岁约费缗钱四万三千步兵所给岁约费缗钱三万二千他给赐不预合新旧兵所费不啻千万缗天地生财有限而用无纪极此国用所以日屈也今同华沿河州军积粟至於红腐而不知用沿边入中粟价常踊贵而未尝足诚愿河北陕西募住营兵勿复增置遇阙即迁厢军精锐者补之仍渐徙营内郡以便粮饷无事时番戍于边缓急即调发便近严戒封疆之臣毋得侵轶生事以觊恩赏违令者重寘之法如此则疆场无事而国用有余矣帝嘉纳之

康?元年知制诰富弼上奏曰臣闻天下大器也非法制纲维不可以守矣生民重畜也非智力控御不可以保矣是故先王兢兢业业日谨一日唯恐失大器而丧重畜也臣伏见西戎僭叛屡寇边境本道不足以支朝廷悉发京东京西淮南江南荆南湖南两浙福建广南东西凡十一道兵以屯关中十一道兵素寡弱又罹此调发故关中得之未足以克而十一道之兵已尽矣朝廷独念京东隣河朔京西次关陕此二道不可以无备遂遣使阅乡民俾习武以代军兵东南九道则不之省臣未谕也伏思朝廷用度如军食币帛茶塩泉货金铜铅银以至羽毛胶漆尽出此九道朝廷所以能安然理天下而不匮者得此九道供亿使之然尔此九道者朝廷所仰给也固宜保守之今尽取其兵是不加保守一日乘虚盗起梗其津要则京师无故而坐困矣凡奸贼好窥觊者无世不有今西鄙用兵天下兵与将皆集於西方力必不能及他道则就无备而作焉以臣观此九道州军?一豪杰率数十夫伺州官朔望行香毕集持锄耰白挺群呼奋击可尽杀之谁复御者然後开府库复刼取豪家物散施召募必应者如云一日可得千计鼔行而前处处无兵又城垒不修诸郡县镇所至必陷俟奏至朝廷即时发兵亦不减三两月方至则其徒必及万数何可破耶臣又虑陛下以谓巨寇必不能猝至臣不敢远稽前古略引隋唐以来东南为寇者以明之隋大业年中刘元进起余杭朱燮管崇起吴各拥数十万寇江浙诸州朱粲起谯郡拥兵数十万寇宏起鄱阳萧铣起罗县各衆数万攻陷诸郡唐咸通年中桂林戍卒五百人杀其将以判官庞勋为都头剽掠湘潭後陷徐宿等州又乾符年中海贼王郢江贼柳彦章各聚徒数万余光化年中鲁景仁起连州黄岫起桂阳沈行收起邵阳各拥兵万余攻本郡邑杀戮守长其甚盛者则江西锺传广南刘隐湖南马啇福建王潮皆割据焉臣谓东南九道负山阻水为寇者足以倔强故自古为寇渊薮唯王者能镇抚之则寇不能生於其间不然则乱之必矣今九道大小一百三十余郡若每郡皆宿兵固不可得也臣欲乞於九道中择要害约十余郡如泗扬昇吉潭荆桂广福杭越之类按地理相去均者於本处募兵大郡五千小郡三二千以多补少不过四五万人以东南百三十郡之富岂不能赡养哉训为精兵勿复差役每郡置二督护专领之每道别置一都护经略之九道又置一緫管者居中以节制之如此则欲为寇者知朝廷有备岂不顾惮耶设有盗起则发兵有所济师有地乘其未盛炽而扑灭之不为难矣臣前所谓天下生民宜网罗而控制之者以此道也臣伏念京东京西虽置乡兵而军兵絶寡亦未见久安之理夫乡兵无营垒散处村堡又各持兵仗其部伍上下终不得如军兵之肃也或因饥馑为奸杰倡之安能使必不为盗又宜得军兵两相制御况山东自古尤多寇盗隋大业年中韩进甄宝起济北张金称起清河窦建德格谦孙宣雅起渤海孟襄杜伏威起齐逐郡各拥衆十余万人刼掠诸郡唐乾符中王仙芝起濮州聚衆亦十余万转攻河南十五郡以至黄巢起宛胊拥衆百万陷覆两京横行天下虽然观芝初起草莽盖亦甚微当时制御失策遂至滋漫今亦乞择要害数郡募兵立帅如东南之制则可无虞矣议者或谓财用不足恐难成此夫以天下安全之业尚患财窘而不能立久长之策不幸小有寇聚则如之何伏惟陛下以宗社为忧以生民为念裁制私欲损节横费则数万之衆不日可募此无疆之基也知连州林槩上封事曰古者民为兵而今兵食民古马寓於民而今不习马此兵与马之大患也请附唐府兵之法四敛一民部以为军闲耕田里被甲皆兵因命其家咸得畜马私乘休暇官为调习则人便干戈马识行列又行阵无法而出於临时将无素备而取於仓卒军不予权而监以宦侍若是者虽得古之材使循今之法亦必屡战而屡败

二年河东转运使文彦博奏曰臣於去年二月初曾上言乞於河东路每三丁点一丁充强壮缓急为守御之备自後朝廷差吴遵路等於河东路点差到强壮共一十四万三千余人内一十三万三千余人是主户九千余人是客户皆两丁内点一丁充强壮臣今徧历到诸州军窃见所点到强壮太多而不精兼颇妨夺农事臣检会咸平中曾降敕点差强壮本路除晋绦慈隰麟府六州不点差外共点差到强壮四万四千余人今来虽添晋绦慈隰四州点差强壮即比咸平旧数几及三倍况本路主客人户共三十一万勘会才及陕西人户之半昨来陕西所点弓手只十万人以此况之即河东所点集太多而妨农也臣欲乞依陕西体例每三丁点一丁充强壮犹可得八万余人所贵务农作者不致妨废习武事者颇得精专如允臣所奏更不钞点据丁口数目而去留之并不骚扰动衆

庆历元年知谏院张方平上奏白臣伏见宣差朝臣分路往陕西河东京东西路於前来点差强壮弓手内招募愿充军人分配宣毅保捷指挥者臣窃思此举事系安危敢竭微衷上禆国论谨列不便事件及臣愚所见如左

一自去岁初降勅命点差强壮弓手之时民间喧然皆言此时点差虽以强壮弓手为名实欲黥补军藉敕旨屡下丁宁再三谕以朝廷点差之意只要各护县乡必不起从征戍郡县又多方安辑民犹猜譁及经去冬教习寻放归业乡闾窃语方以少定然名在弓手之籍者居常犹恐不能自安每闻一使出行州县辄相扇动谓来调发今此命忽下果如民所素料此後命令无复可信此其不便一也

一宣命虽令使人招召情愿缘先来点差弓手多是高赀之家例皆衣食无阙岂有情愿充军之人臣闻所差朝臣已相与议云此来受命朝廷意在倚办若至郡县无人应募须与逐处官吏迫致之尔窃惟所差使臣盖皆期於集事寻常浅见之人复思郡县官吏材术足任者无几今既设以赏利唯知用心若其谋之匪臧或致变生不测奸猾乘衅相激噪聚万一惊扰更成厉阶此其不便二也

一所差使臣既与郡县官吏抑迫百姓令伏充军即须团练结甲赴京师充军之人既非情愿若其上路因与亲戚离诀更有悔心中道逃散安能防遏既不敢各归本土聚依蒲泽远近相应展转结连或奸豪之有谋乘郡县之无备其势一扰必劳安辑此其不便三也

一今京东西路颇为饥歉民既艰食居常犹为寇盗一夫首难奔赴必多此其不便四也

一强壮弓手各在郡县未去农业若朝廷用汉代更之术因唐防秋之法入耕出战递为防戌则是农不去业兵不乏备不因帑廪之积常得丁壮之人今既籍为正兵处之连营则其衣食财用终身仰给县官此其不便五也

一已降御札冬至将行郊礼远近郡县尤宜肃静夫愚而不可欺弱而不可胜者百姓也绥之斯和动之斯危武有七德安民为本事规未兆敝犹不救若又迫之是启乱也则朝廷之忧不在四鄙夫祸起所忽慝生有阶秦之胜广汉之黄巾唐之巢勋是皆始於乌合之衆此其不便六也

右凡此六患昭然在目不可不深虑不可不过防臣以一介贱微见识浅近诚不足以参国论赞圣谋但以职在谏曹义当有犯无隐故陈愚管上祈裁择臣谓陕西河东其近里州郡乞将前来点差强壮弓手等中分其半戍边每九月防秋至二月放归岁一更代留其半防守本州以时训练当就戍之时依出军人官与装费冬给衣赐日支口食盖民所以惧乎籍之为兵者不唯前冒锋刃矢石之难且重去其土终身与亲爱姻族永相隔别此其大戚也今若番休递戍终是不离本乡冀望边事渐宁即当息肩安业昔太宗皇帝籍两河之人以为乡兵于时识者亦悼其失业盖不若因两河强壮使之扞边壮者入籍衰者出役不衣库帛不食廪粟边不阙戍民不去农河在乎蓄之营堡而後为官军也又闻于时籍乡兵之际因大军方兴之威犹恐其乱乃密诫诸州郡尅期一日而事毕故民虽奸谋相动不复及矣今朝廷既惜强籍之名为必籍之事命两朝臣分使一路周环三二十郡幅员三数千里或未能亲到但行文移州县官吏方且各率所见异同纷起但恐使人一出民心一揺後虽悔之或所难及愿朝廷审加图议事不惮改追还所下逐路转运司宣命停所差官勿遣实天下幸甚国家之福也慺慺丹诚切冀昭纳

方平又奏曰臣近覩宣命差官往陕西等四路募强壮弓手之充军者事甚不便已於十九日具状奏论未蒙朝廷别有处分臣不胜忧疑敢奏论其事至诸召募之状已具条陈今但言其必不可之理有二若召人情愿充者而後籍之臣料必不集事今此遣使徒使朝廷失大信於天下州县惶惑人心惊扰而已必欲集事则非强致之不可果强而致之喧譁相动祸变不测故此召募寛之则事不集急之则促乱臣前言所谓必不可之理有二此之谓也臣虽愚浅忝居谏列非不知边陲势急戎备事大卫兵禁旅调发不足今日之举盖朝廷非所获已臣愚深思募人所以防祸难若今日之为人未必为国家用适所以致祸难者但恐朝廷之忧不在边鄙而在四郊之外向者群盗窃发潜匿山谷发卒数十倍捕之犹不能即擒久乃幸得自溃近日州郡奏报比有奸盗相聚又京东西旱涝相仍民方艰食正月向尽麦种未入朝廷尚须留意安辑振其不足更下此令民心谓何凡民之籍者四路不啻三十万人今各不自保於去留之间此其相扇唱和可不过为防虑万一不逞之辈乘隙啸动臣恐郡县官吏不弃城而遁即拱手就擒虽以墨翟之智不能以无备守也以陛下神圣威德而宗庙之灵天赞神助则臣非所敢知者若专以人事料之但见危形未见安理往者唐氏自高祖至懿宗传十九主矣其间戎狄侵轶数至畿甸大盗滔天舆驾出狩屡矣而卒全大业者所恃民心不去根本未揺信令尚行也及懿宗之世南蛮陷交州大起天下兵转货食以事之徐方戍卒相率回戈连陷江淮遂启仙芝黄巢之寇生民涂炭因此遂危社稷今日之举唐鉴未远矣夫贤智之谋事有万全之形而後有一缺之虞犹不以侥幸为之今天下犹古也陛下柰何处成败之计如是之易乎伏愿陛下更与大臣?容讲求至如京东西州郡见管厢禁诸军亦不少比州郡患於乏人每使命拣不无留占若量逐处民兵随其衆寡分番於本州防守尽代见军赴边此亦人情所便也朝廷机事非臣详之揣摩以言精切未尽屡展螗蜋之臂上冒雷霆之威盖惟大义之所存故於蕞躯而无爱不胜宗庙之忧区区激切之至

方平又上疏曰三代而下言治国者惟汉唐至我朝焉天下其犹故也以言乎蠧则益多矣汉以兼并唐则释老我朝加以兵马蠧出於一百姓有不足者蠧出於二国且虚乏三蠧并生若之何而冀上下之丰给也盖天生五材世所并用必有武备邦之大经夫兵国之卫也何蠧之云乎以夫置兵之法与古已异是以谓之蠧焉亦自三代而下逮于唐兵农一本故周氏因州里以起师旅齐人修内政以寓军令汉法调民代更以充边戍唐制案籍科发以备府兵故其人耕则为农战则为兵未有平处安坐仰衣食於帑廪者也案用兵之法驰车千驷革车千乘带甲十万计其财用日费千金故兵贵拙速不以久为巧者惧其屈力殚货以弊国搔民也故善用兵者役不再籍粮不三载取用於国因粮於敌今自禁卫通于州郡之冗卒不啻百万恣口而食舒臂而衣数日为期以取赐赉是日有万金之奉无时休息天下供待安得勿困夫用兵之术考之前世惟唐氏最为无数凡起徒役集藩镇之兵出于其境则食于度支故骄将悍卒隂相连衡缓师养寇邀宠图利国力不能给辄罢释而更厚姑息之然犹师解则费有时而息矣初天宝中废折冲府立武士帐而兵农始判代德之後内外多难益设禁卫始立名号而有天威神策之军至于有大征讨起大徒衆必发诸侯之师故宝应建中国虽多故其所漕引江淮之粟以给关中以供兵食才四十万斛犹莫登焉今者运于东南输之太仓十倍唐氏犹常若不逮也京师之民口亿万计太半仰食军稍之余故在稻粟之乡耒耜之民寒耕暑耘常无余粒中人已下率亡盖藏强家之储鲜及新谷罄地之力穷农之功悉卷而西都为兵食故臣数为一蠧为其置之之法与古已异矣然则柰何若夫上不关武备下不耗国财则臣尝有民兵之说足食足兵不废训练则臣尝有屯田之论傥见采于廊庙之上润泽而试之不十年而精兵皆在南亩矣然後寛徭薄赋劝农务本损上益下民说必以无疆舍禁去几国用自当周赡家给人足礼义兴行洋洋乎颂声盛德轶乎三代矣

方平又上兵器论曰臣闻铄金为刃弦木为弧古之圣人以威天下故国之重器厥惟五兵历代宝之以为神物是以周官六职工居一卿其治兵之工则桃氏为刃函人为甲冶氏为戈戟庐人为殳矛弓人为弓矢人为矢其典兵之官则有司甲司兵司戈盾司弓矢之职掌辨其物受而藏之以待军事故天有时地有气材有美工有巧合此四者然後为良夫寒温异宜隂阳异齐此天时之节也刚柔殊性坚脆殊理此地气之分也燕之角荆之干妢胡之笴吴粤之金锡此材之美者也粤之鏄燕之函秦之庐胡之弓车此工之巧者也古者百工之伎必皆世守监长日号戒其不良物勒工名识所精滥而有司乘其事考其器以上下其食而诛赏之是故预备不虞古之善政不忘武备邦之大经臣窃见今诸州郡所上兵物徒有名数实皆滥恶不足为用盖天下承平长久兵未尝试上吏视为冗务监长安能尽心选占善工为家治具又州郡率少军匠借役民工以次奸侵苟求速就及输上中府而王吏因缘为市惟货是问阅数而已其为弓也角筋无液治之法故其引之必挠纵其为去也笴羽无深厚之数故其发之必翔俛其为刃也金无煎和之齐安得敝尽而不恶其为函也革无丰约之制安得长围而便利夫介胄不完士如袒战器械不精卒犹手搏是以古者兵有三制视人形之大小甲为两旅权服者之上下故井赋之法车甲各出於丘甸焉若其合军交和鼓驱而进以命争命以首争首而弓折刃卷甲裂鐏败是乃委人於死地而夺其自救之具也不教民战尚谓弃之投人於死岂仁之谓管子曰致天下之精材者五而六之九而十之来工三倍不远千里矣又曰聚天下之精材论百工之锐器不课不用不试不藏记曰日省月试饩廪称事所以劝百工也臣谓宜严立新条务厘此弊外使州郡守倅通领工作而委提点刑狱緫检之厚匠手之稍食寛日课之役力材取乎精不取乎丰工务乎尽不务乎速器求乎良不求乎多吴殳越戟之利燕弓代革之劲因地之产就民所工设为监司厚价募取则虽田闾之下匠鍜之巧一人一艺咸归官府矣而内选重臣掌其守藏司其颁入凡州郡所上必有试焉工有不当必行其罪如此则府皆善兵国有重备以待武事无误他时夫害起乎甚微患生乎所忽兹事虽小所系极大故献鄙议冀裨冬官氏之阙政焉

方平又上民兵论曰臣闻周典因井田而立军赋稽民数而起兵役约比闾族党州乡之法为伍两卒旅师军之制乘马器甲皆随而具蒐苗猕狩因训练之辨其鼓铎镯铙旗物号名之用教其坐作进退疾徐疏数之节示以号令之信习以阵列之容故其民趋耕则为农起战则为兵居处同乐死生同忧服容相别音声相辨自三代至於隋唐兵农之业未离也隋则诸卫领乎乡团唐则诸府备乎卫士初文皇贞观中因踵隋制内为十二卫将军之号外立折冲府都尉之名其府兵分置於畿甸及诸州而名隶诸卫天下卫士向六十万人成丁入籍六十出役每岁十一月以卫士帐上于兵部以备调发後天下承平渐久武事不修天宝中府兵无复存者遂停折冲府立武士帐而兵农始判矣郡国无备索然虚邑及盗起范阳并河朔猎留郑冲巩洛突函潼如践无人之境焉肃代已降干戈日寻帑藏不足以赡军士爵位不足以赏勲劳拔用聚敛之臣广为敛剥之计生民膏血滴沥亡余悍将骄兵未厌所欲而跋扈藩镇之帅睥睨朝廷之隙招置亡命募集奸凶至乃抚息呴濡育为假子取其爪牙之效为厥子孙之谋故大历中李正已拥青兖十五州之地养兵十万李宝臣据赵冀七州之地养兵五万田承嗣有魏博七州之地养兵五万梁崇义有襄邓六州之地养衆二万皆因叛乱得位各擅土宇盘根结固辅车相依上不供乎职贡下竭尽乎民力以奉军给各图自固时李抱贞观察泽潞当山东之兵冲土塉赋重人皆困匮无以赡军抱真乃籍户丁男三选其一有材力者免其租徭给弓矢令之曰农之隙则分曹角射岁终会而校焉及期按簿集试示以赏罚比三年则皆善射抱真曰军可用矣於是举部内之乡得成卒二万前既不费廪给府库益实乃缮甲兵为战具遂雄视山东时称昭义步兵冠天下于时朱?在蓟李纳反郓武俊乱赵田悦扰魏乘累世之巢穴为藏奸之渊薮相为影援合势同率然而上党孤军独称忠义奋击河朔杰贼惮走由是观之盖养卒要乎姑息民兵可以训练姑息之卒难用训练之兵易使也我太宗之北征也亦尝制为乡军之法独取乎三晋之民而得十万之衆是时北鄙绎骚国兵再衂义军奋拒号为强锐夫界边之郡民多习鬬结曹分伍挽强拔距裹粮淬刃惟敌是求习其川原识其形势以战则力以守则固不食廪粟不衣藏帛不邀上赏不利宠名郡县相维聚落相护邻里相任刑罚相及故民兵之与营卒利害常百倍也伏愿远采周唐之法近考太宗之制谨修民政寓行军令若夫十乡之县乡之户千为户一万老者疾者鳏寡孤独困穷无告者去其半存者为户五千贵者贤者能者服公事者去其半余得一师五县之州为一军诸郡县之大小视其民之衆寡设为团队理如军法岁终农事之隙县大夫亲誓其衆颁官府之鼓铎旗物兵器教习其坐起骤趋击刺之法州长廵行部县察其精慢而诛赏之农事既兴命归鼓铎旗物兵器于官府各使执事于田如此则兵农之势再合营聚之军可省国用必积民力必寛臣窃见今之郡县非边戍之地者郡卒才足给徭役县直不足供追捕聚无完累兵无缮器数夫攘臂势且奔扰百人噪突立可溃乱且秦之颠也以陈项汉之危也以黄巾唐之覆也以巢寇此皆乌合於仓卒计非其素定无决全之筭非训练之锐奋梃为戟揭竿为旗而跞郡夷都如摧枯破竹瓦解土散弥漫莫遏虽乘朝之有衅抑由郡县之无备也今民兵诚设蒐练以时战士服于田畴部伍存于军籍兵仗贮于官府粟帛实于帑庾寛其苛敛复其他徭调发立集事平随散外则郡国武备得常训整内则禁卫骄兵可渐消减虽戎虏有冒顿之?叛将有蚩尤之强匪民有胜广之奸且亦不能自外而起变矣顾议者以为何如方平又上论曰臣闻善为国者不师善师者不战善战者不败若夫文德修於两阶声教被乎八垠兆庶怀仁爱之如父母夷狄慕义亲之若君师恺悌之化行暴乱之端戢是谓善为国者不师帷幄之中几筵之上指顾之际得失起焉蘖折其牙厉平其阶其为理也有不可乱之势其为备也有不可犯之形此谓善师者不战合军聚衆交和而舍将诚勇智衆诚精练天地诚得法令诚信而我之庙筭必胜矣此谓善战者不败虽然兵者死地而战危事也故昔之为国者先为不可胜以待敌之可胜不可胜在我可胜在敌故为国者能为不可胜不能使敌之必可胜不可胜者备也可胜者战也故曰善用兵者无智名无勇功备於无形策於无声攻其心於未合伐其谋於未成故不待交绥而敌已屈夫如是又何智名勇功之有乎易曰重门击柝以待暴客盖取诸豫又况宅天下之大而可以忘武备乎故预备不虞古之善政不教民战是谓弃之昔周氏因提封之地立乘马之法天子六军兵车万乘比年简车三年简徒五年大简车徒春振旅以蒐夏茇舍以苖秋治兵以猕冬大阅以狩皆於农隙以讲事焉汉制京师则有两军七校郡国则有材官楼船皆岁时隶习武事未尝废也後晋武帝既定吴会讲武于宣武场时山涛与卢钦论用兵之本以为不宜去州县武备帝虽称善而不能用永嘉之後寇难蜂起方郡皆以无备不能制天下遂成战国至隋文平陈始通王统内置十二卫栖功臣於散地外分折冲府备兵籍於调发唐因其制凡三百七十四府散於诸州而名隶诸卫後承平渐久中国安宁於是逃者不捕亡者不补卫士无实籍卫将为虚名至天宝中遂停折冲府而幽陵之师堂堂焉在咸镐之郊矣于後章武削平郡盗恢复两河而植頴无成务之才旋致判涣昌俛建销兵之术更取孤危本弱末强渐成颠拔强藩内侮王室其颓今我治朝丕迪皇道海寰一统神旗无指伐之行边境称和斋钺息受成之命化平治定三纪于兹是以衣冠搢绅不道军旅之事貔貅士卒罔知战阵之容天下安于隆平郡国颇以无备夫天生五材民并用之废一不可谁能去兵故兵可无用不可无备善师不战备之谓也故国之大事在祀与戎政之本经惟文与武礼乐制度文之施也禁暴戢乱武之用也今朝廷所言大事必曰军国是知兵者时之大务邦之重柄臣陋愚诸生不达兵事今所论着皆参校前史旧迹得失之状可施於今者冀上赞庙堂之余论焉八年右司谏钱彦远上奏曰臣伏以今天下兵卒最为冗多较於祖宗三朝数增十倍然皆老弱羸怯混淆其间堪战精锐百才三四而国家竭民力以赡之日困一日何以取济其已在军籍者诚未可立行措置求折衷之策则莫若窒其源本欲乞天下除禁军已有指挥住招填外余诸路本城不系披带诸军且未得招填其有名额空存而人数不满一百者并拨并入本州诸军及遇?选半粮剩员之时并委自逐州当职官吏审验六十五上如堪执役即且存留七十以上一例放停不得窃主恩而为已惠收小人之妄誉所有在京除见干当职事文武官吏合依勅破兵士当直外并不得妄作名目占留陈乞在他干当见有者仰逐处一面抽下其本城诸军候及三年逐州具计减得多少人数今来约令留多少人数申奏委大臣议定经久措置所贵军政益修国财稍给禁军若久不招填又恐不可乞以即今见在为额转旋拣去老弱者招少壮者填之

皇佑四年河北都转运使包拯请那移河北兵马疏曰臣闻屯兵备边古今常制所患民赋有限兵食不充必须广为经度以给用度或岁有凶歉或寇至益兵则暴敛横取何所不至民既困矣敌何御焉此亦必然之事也河北自失山後六州之险无以固守则蓄兵积粟常患不足只如顷年敌忽生变虽复请和终非经久之计兼沿边沃壤又尽为陂塘租税既无所入皆仰给县官虽竭天下之财以赡一隅当无事之时日常窘迫无数岁之备若少有屯集如何求济岂可坐观其敝而不务捄之之策哉欲望圣慈特出宸断宣谕执政大臣应沿边及近里州军兵马除合留防守外其屯驻驻泊诸军或令归营就粮诸军即分屯於河南兖郓齐濮曹济等诸州况逐处地利富实粮储易致率三年一代遇有警急即时起发不旬日可到岂有後期不及者耶且前代防边之兵三时务农一时教战公私自足未有冗而且衆坐糜廪食虚困疲民如今之甚者然执干戈御戎狄固不可阙在养之教之得其宜则上下无困乏之患缓急用之则沛有余力矣议者若以戎兵不可全减即有往年义勇强壮十八万余人以充其数缘河朔之民禀性劲悍生习边鄙之利害素请敌人之情伪校之南兵絶为精锐一则不费供馈二则羣情乐为其训练之法则有旧制存焉若谓兵食粗足邻好方坚趣过目前以为成筭惮於更张措置臣恐日削月朘中外益以殚竭一旦用武即暴加重敛民心怨叛则肘腋之下皆为仇怨岂暇御外寇哉此国家根本之患若不表里协心锐意而速图之临事无及矣惟圣虑财择不任恳迫之至仁宗时拯又奏曰臣闻京师者天下之本也王畿之内列营屯衆此强本之兵也而国家近年以来边陲有警乃一例调发则卫兵日削恐非固宗社制戎狄之长策也臣以为畿兵虽有大故不可多调发前所谓京师者天下之本也强本者畿兵耳本固且强繇中制外则天下何患焉若调发不已则耗其财力而弱其根本不惟隳祖宗之制独不念李唐天宝建中之事乎善马精兵悉出於外扈卫骁锐为之一空卒以重其後害此朝廷尤宜深虑也今河北河东沿边兵寡财匮卒有急难惟有民兵可用往年尝籍之矣籍之未甚长策又从而释之缘河朔之民皆禀气劲悍养勇奋发矧又生习边鄙之利害素谙敌人之情伪他路校之不逮远矣且向时点阅舍客取主又责以户之上下以是籍之所得几向窃见唐李抱真民兵之制事颇相近故当时招义一军雄视山东将适今之宜可如抱真之制约而行之不以户下田足田不足悉以丁力衆寡登降其数而籍之不及数者即舍之取其中稍富实者令差出谷帛钱货以给籍丁之贫家如此得兵可倍往岁亦可以少抑兼并而贫悴之户有所仰矣一则供馈不费二则群情乐为其处置训练之法即有祖宗之旧制焉河朔民兵既壮而禁军留实京师则内外安矣今北敌诡诈万状声言西讨修筑城栅点集军马乘此之际沿边亦宜密令缮完而议者但恃盟约殊不设备万一邀求不已稍不如意伺衅而发曷以御之此亦必然之兆得无熟思乎况边上武将未甚得人且将者人之司命而邦国安危所系择之不可不审审将之道不当限以名位但辨其能之可否苟得实材则擢而用之专而委之必有成功若不素为之具缓急旋图之则无所及矣伏望陛下少留圣意特赐省察

拯又请添河北入中粮草臣伏读前汉赵充国传充国谓大司农耿夀昌曰於金城湟中籴谷三百万斛羌人不敢动矣夀昌请籴百万斛廼得四十万一失此策羌人故为逆失之毫厘差之千里事既然矣若四夷猝有动揺相因而起虽有智者不能善其後也是知粮储有备则边患不足恤矣臣窃见河北沿边州郡军粮未备屯兵少处约及二年如定州屯兵稍衆只及一年有余况中山最是控扼之所若非次添屯军马不支数月缓急如何取济虽朝廷财用窘迫力所未及然河朔根本之地自黠敌讲好观衅而动诡诈万状固不可信其虚声怠其实备孙子曰无恃其不来恃吾有以待之也无恃其不攻恃吾之不可攻也今若计度粮草处置边事且循旧制不务施为臣恐日甚一日有不可捄之患矣故曰金城汤池带甲百万非粟不能守可不熟虑乎欲望圣慈特降指挥令三司应河北沿边州军且令依旧入中若以倍费官钱即乞支拨见钱百万贯趂今夏二麦丰熟之际於近便处及时收籴却自御河辇运往沿边州军以实储廪比之贵价入中其利甚厚仍乞速赐指挥施行

皇佑元年侍御史知杂事何郯上奏曰臣伏见陕西路顷岁边鄙用兵之际朝廷指挥以诸州新弓手刺面充保捷指挥用备战守一路之兵仅增十万缘当时仓卒不暇精择其间甚有疲弱不堪征役之人驱之行阵固难得力自休兵至今岁月已久尚未闻一加选汰所费廪食不可胜计况其人并是郡县等第之家系在军籍甚非所愿伏望?本路诸州令告谕应系新置保捷兵士除人员节级外其余年五十以上及短小不及等之人如愿不在军者许令自陈委监司长吏相度减放归农此等久习武艺今若放归亦须置籍拘管仍乞以所居乡社相近处如河北义勇团作指挥置人员节级管辖其边郡每以此军番递防守处亦令比旧减数非特边上或有警急其罢放之人尚可追集守城却代精兵出战於事又无废缺方今财力大屈所患在於冗兵竭天下所出之物仅能供应陛下幸听臣言特行处置一路之内可减三数万人乃亦省费之一端近包拯被命往陕西制置解塩伏乞下臣此议使其就近覆验所冀审择利害然後施行

五年御史中丞孙拚上奏曰臣伏见兵家征行守御之法其所用士旅以知人情者为先熟地里者次之谙土风者又次之何则知人情则强弱先辨熟地里则险易先知谙土风则寒暖先备故临事也便而取効也速是以所安者平原易地置之险阻则惧矣所习者大陵高阜移之谿涧则危矣古圣贤确论皆然国朝有天下所置州郡必招置本土人充军或三两指挥名额各异比年以来逐处凡有缓急此等人号为得力非他知人情熟地里谙土风故也然而军数寡少月给微薄防托之际事功难集臣欲乞应沿边州郡密迩蕃夷部落谿涧去处元有本土军分者望朝廷相度稍益其数目量增其请受以时而练习之一则团结部伍渐成次第隣近蕃夷寇贼不敢作过二则衣粮差足可以收其尽瘁之报

至和二年知谏院范镇上奏曰臣比奉使河北伏见河北连岁招兵未已皆是坊市无赖及陇亩田力之人冒为军营子弟诚是军营子弟则今日诏下明日便当投牒岂有及今一年尚未尽至其为坊市无赖陇亩力田之人明矣况今田甚旷民甚稀赋役甚重国用甚不足所以然者正由兵多也先朝用兵时兵才四十余万今不用兵而兵已倍之臣不知大臣以何见而为此议也必以为备契丹也今塘水东西三百余里多於先朝也岁予金缯五十万礼聘又十余万亦多於先朝也以多於先朝之塘水多於先朝之金缯以备契丹而与之和也宜省兵以息民而益多兵以困民者臣所以深惑也契丹自知顾塘水之限贪金缯之利而不敢动者五十年于今矣方契丹贪利而不敢动之时其民宜富贵而反日以困国用宜饶足而反日以蹙此无他兵多而民稀田旷与赋役重也使契丹而有一日之警将何以继之哉大臣终不知念此而但以多兵为有备此臣所以深惑也今契丹五十年不敢南入为寇者贪金缯之利厚也就使弃利为寇则大河以北妇人女子皆是乘城之人其坊市无赖陇畒力田者又将焉往况契丹贪利而不敢动而预畜养之以困斯民乎夫取兵於民则民稀民稀则田旷田旷则赋役重赋役重则民心离寓兵於民则民稠民稠则田辟田辟则赋役轻赋役轻则民心固与其离民之心以备契丹契丹未至而民力已先困国用已先匮孰若固民之心以备契丹契丹虽至而民力有余国用有备其利害若视白黑若数一二大臣以为难者臣所以深惑昔汉武兵困天下者用兵以征匈奴也欲以得所欲也今陛下以兵困天下者不用兵以至是也非以快所欲也何苦而为是乎五口一家尚知量入以为出况天下大计其可以不校出入其可以无经制乎臣伏见今之世有失入徒罪若流若死者陛下必加罪有司其在选人必加停殿後虽用之不得迁改此所以见陛下恤民之心至矣今大臣举天下之民而困之岂特失入徒流死罪之比而陛下略不加问是舍所大而急所细也臣愚岂得默焉陛下诚能罢今招兵勅大臣使具太祖时赋入若干兵若干官若干太宗时赋入若干兵若干官若干真宗时赋入若干兵若干官若干陛下天圣中赋入若干兵若干官若干约今赋入之数兵数官数酌取中道立为经制以赋入之数十分为率以七分给郊庙宫省诸费三分留备水旱及缓急非常为之十年仅可以言治古者国无九年之蓄曰不足无六年之蓄曰急无三年之蓄则国非其国今自京师至天下州郡大率无二年之蓄边城甚者或三数月耳不幸有连二年之水旱将何以养此兵乎此兵不足以养则其忧不在契丹也此臣所谓言责也陛下所宜留念大臣所宜尽心悉力之时也伏乞下臣章中书枢密大臣并臣前奏看详若不以臣非才而信用其言先罢招兵然後量今天下赋入以为国用使上下寛裕非独臣之幸也乃天下之幸也

镇又论益兵奏曰臣去岁八月言方今官冗兵多民力不堪乞下中书枢密大臣条理究行及今累月不报退自伏念当世之务莫急於此而大臣恬然不以为恠此臣区区不得隐默而再以冒闻也夫虑之有素为之有备事至而应则安静而详实虑之无素为之无备事至而应则仓猝而乖牾大抵近事多失於仓猝而不安静者虑之不先而备之不豫也前日契丹使至虚言纷纷朝廷自顾国用之不足民力之凋弊无以待之也大臣不知计之所从於是乎募兵以自塞责是何异欲救火而益以薪流之浊而复挠其源也景德中契丹内寇灵夏不臣是时兵不满五十万西备北御沛然有余今兵倍之矣而尚苦不足者臣不识所谓也敌才遣一介之使至而增益者又数万及其去也中外相庆谓为无事殊不知新兵之费岁增已百万贯矣百万贯之费非出於天非出於地非出於建议者之家一出於民也方今愁苦之时又重赋之以为备预计者未见其可也此所谓仓猝而乖牾也夫兵不在衆在练之与将何如耳去年侬智高寇岭南前後遣将不知几辈遣兵不知几万亡死奔北不可胜纪陛下亲遣狄青然而卒能取胜者蕃落数百骑尔此兵不在衆近事之効也陛下何不持此说以诘大臣之欲益兵者臣愚以为备契丹莫若寛河北河东之民备灵夏莫若寛关陕之民备云南莫若寛两川湖岭之民备天下莫若寛天下之民民力寛则知自爱知自爱则虽有外虞人人可用为兵用人人自爱之兵以御外虞何往而不克何征而不服哉古人所谓犹手臂之扞头目子弟之卫父兄者用此兵也臣所谓虑之有素为之有备者此也今夫官所以养民者也兵所以卫民者也养民卫民者反残民矣而大臣不知救臣恐朝廷之忧不在四夷而在冗兵与穷民也近年以来地数震动河不轨道日月星辰谪见于天皆民怨之感也伏乞陛下明勅大臣求今所以息民之术以应天地之变而为宗庙社稷计臣不胜大愿愚直之罪伏惟裁赦

镇又论河北河东兵奏曰臣窃闻契丹新立其叔领兵盘桓山後召不肯赴深恐边臣缘此张皇更请益兵今河东养兵三十余万五十年矣又益以义勇三十万是常有六十万兵积於两路正为缓急非常而塞下每一小警即奏疏旁午以揺朝廷者亦五十年矣庙堂议臣边鄙谋将中外狃习安为故常所以兵益多粮益匮民力益困国用益不足而不知所以营救此臣恳恳而不能已也今义勇三十万为稍近古禁军三十余万皆仰县官就三十余万中皆半老弱怯懦老弱怯懦之人遇敌则先自败亡非独先自败亡适所以为骁壮之累是骁壮者不可不柬练而老弱怯懦者不可不抑去也老弱怯懦不抑去则费广费广则民罢民罢则不自爱养治兵以卫不自爱之民臣恐朝廷之忧不在塞外而在塞内也臣窃计虑契丹新主嗣立遂定则与故主无殊盟好亦必坚久就使其叔争立国中有变待蕃汉怀服其势不五七年不得平定朝廷乘五七年之间惩前之失谋柬练骁壮抑去老弱怯懦使民力得纾国用得饶以待寇至必胜之道也古人请三万兵横行匈奴中今以六十万衆重之以高城深池惴惴然常恐不足者殆将相不任责也陛下诚能专责将相委以经略非特边鄙无事将见天下得复太平也臣前所上兵民事伏惟勅大臣平章如不以臣愚而废其言必有万一之补

历代名臣奏议卷二百十九








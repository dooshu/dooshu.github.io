○永昭兩陵編年史序 【 永昭兩陵編年】

先生集欲與袁坤儀合卷而未得袁集以此為恨

夫史者廻天維、旋地絡、景曜璇躔、昭回蒼冊、神謨廟略、絢熳玄區、善敗烱如、勸戒斯灼、俾在御者瞻前軌而改轍、操軫者聆故曲而調絃、進忠良、則龍干再肉、誅僣逆、則夷羿重褫、懷瓊握瑾之士、睹華袞而作氣、胸馳臆騖之侶、望斧金?戊而喪魄、匡衺糾繆、助化流□於斯為烈矣、爰自巢風既家、羲畫甫擩、有六籍以宣聖教、有六家以柝名象、有乘譜以申世模、有埤稗以悉叢委、美剌別干騷賦、堅白雄於同異、鏤山嶽、篆鐘呂、鞶繡恬毫、藻繢倫繭、體裁百變、而史實該之、洋洋乎囊括六合、總攬萬彙、葢不朽之盛事哉、故金石時乎鑠泐、而烱鑑不磨、日月代有朓朒、而縹緗永耀、綰陰陽舒慘之機、佐皇王章癉之柄、遐迨太始、下垂無極、自剖闢以降、未之有替也、迨夫蠅蛙競響、紅紫亂色、言辯而罔詮其奧、文葩而遂斵其樸、詭異飾則雅致漓、晳黝棼則品目亂、附威富乃鑕皮而潤毛羽、抵單微顧錐肉而生瘡痏、豈惟索米之陋、實貽曲筆之訊、史道之厄、烈於秦燔矣、惟我　皇明、紹隆軒頊度越姬姒、闢三極于晦蝕、沛玄澤于大荒、韙命崇勛、窮天徹壤、葢墳索不足宣、丘倚未易述、厥惟史局、作者彬彬、遘衘時圖之景運、參簮筆之華秩、紀言動于垂衣、潄秇苑之芬潤、歆向接席、班范聯署、猗与?欠煒哉、第啟扃于易世、則涇渭易淆、焚草于液池、則流覽曷遍、雜拾遷除之赤歷、猥裁胥史之故牘、恩怨潛萌、疑信錯出、琬編鏐檢、鬱而未揚、龍圖鳳草、閼而莫鬯、用使然藜慱古之士、薀??無頌于當年、長籌佐命之臣、闇規隨于往哲、韋絇佇睠、九土盱眸、積有間矣、大綸先世、逓有聞人、聿念鼻祖臣叔芳、人稱幽齋先生、潛光逐鹿之秋、撰記飛龍之會、式從草昧、掞次天歷、暨高王父臣支茂、奮逸軌于　文宣、曾王父臣支立、濫詞垣于英憲、王父臣支高發藻于　武廟、嚴父臣支祿嗣響于　永陵、詵詵五葉、世叨文學掌故之司、遙遙三支、庶接天下慱知之系、而皆性躭古昔、學不常師、身在顯晦之間、故餘力足以弘著述、官繫詞翰之局、故聞見足以備編摩、凡國常民極、邊防河漕、皆精研而殫其要、遡原而習其委、或參侍工寮而與聞其概、或躬親敭歷而備究其詳、忠臣讜議、時揖讓而丰采如覿、神皇察相、日趨蹌而都俞在耳、摘鉛次槧、藏副巾箱、幾侔秘府矣、臣大綸、生髮未燥、猥習句讀、遶膝耳提、趨庭面命口誦臆記、逾弱至壯、迨馳驅南北、厠跡冠珮、尚思得一當以罄涓涘、尋舊學以酬知遇、而術疏數奇、志與時左、首忤權相、再中讒喙、素璧點于青蠅、雄翮摧于飛弋、偉算逝而辭懷、遐思集而盈抱、惜聚沬之蕣華、愳世業之就蕪乃搜獮故帙、結佩遺音、仰九廟之訏謨、而委心揚扢、接八閎之碩彥、而抵掌校讐、籤軸粼列、碎金如鋌、僣不自揆、乃效司馬遷史記司馬光通鑑、分格辨體、援古質今、粹為卷牘、葢善無微而弗揚、惡必顯而後稱、一人而終始頓異者、虔始而深惜其終、一事而心迹兩疑者、信心而姑貰其迹、譽溢寰衢而得自不虞者、必沿華而覈實、毀幾負俗、而出自求全者、不以瑕而揜瑜、廉介峭直者、雖賤必褒、山棲谷隱者、雖貧必述、批鱗碎首者大書、贍聞儁詞者亟賞飾浮以炫俗者不錄至若奸名以聚賄者重為掊擊、盱曠逖之衡、鑒幽仄之悰、草凡再易、歲亦屢更矣、丙申秋杪、　永陵脫稿、觀察項德楨見而謬賞、謂　世廟德澤、亘古獨永、通紀諸書、槩未皇及、士流企慕、惄焉如飢、亟?梓人、以揚丕烈、既而昭陵就緒、因并鋟之、夫仲尼至聖、志在春秋、猶蒐擷于寶書、乘觀于周史、感麟紱而抒簡、卜陽豫以稽疑、葢紀載若斯之重也、大綸識類燭龍、身羣野鶴、而乃結隆思于窊隰、紆遠駕于魯暉、手澤故在、疑抱誰質、啟縢剖袠、眩輶軒之梗概、範形鑄象、談鐘山于曲室、挂漏既多、郢燕益謬、罪我是愳、敢云竊取之義哉、第子長紹談大家續固、故業可藉、柯則不遠、葢蓄德于多識、匪資吻于塗說、倘覽者蠲張左之豔詞、繹筆削之微言、亦禮失求野之意云爾、若說難留秦、呂覽遷蜀、左盲臏刖、憤極成章、大綸遭逢　聖明、幸不罹此、而蒲柳未秋、桑榆非晚、悲名稱之不植、托空言以自見、亦豈若而人哉、

皇明經世文編卷四百三終








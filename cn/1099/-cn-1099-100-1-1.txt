○論知人安民疏 【 知人安民】

臣聞自古帝王治天下之要道、至簡至易、在知人安民二事而巳、人曷為而難知乎、毀譽亂之、而四目四聰、或不能無蔽也、民曷為而不安乎、守令虐之、而監司不能振風紀以激揚之也、天下之本在君心、我　皇上奉天法祖、精明純粹、君心正矣、而天下未治、何也、安危之机在君德、　皇上恭以守身、恕以及物、君德盛矣、而治効未臻、何也、葢由郡縣之官、愛民者少、而殃民者多、為監司者、又多不肯秉公任怨、以督率其属、故也、臣嘗稽之、案牘科差、一日重于一日。又嘗察之閭閻軍民、一年貧于一年。上澤雖布而不得下流。下情雖苦、而不得上達。奉詔寬恤事件。公然廢格不行。奉旨蠲免稅糧。肆意重復徵擾。其他姦弊。百孔千瘡。實政不修。虛文是急。　皇上有不忍人之心、無人為之宣播、而小民無從得知、　皇上有不忍人之政、無人為之奉行、而小民無從沾惠、太平之治、何日可期、伏望　皇上特降敕旨、切責天下巡撫巡按督察有司繩愆糾繆、使朝有善政。必及于民民有隱情必達于上。天下之官。厲民者去。而宜民者留天下之事。厲民者罷。而宜民者行。事有當為即為之。而毋以利害為念姦有當擊叩擊之。而毋以強禦為畏事有當言即言之。而毋以觸犯為虞。則所謂德之流行、速于置郵者、庶幾可冀、至于兩京科道、以言為職、亦多不能體　皇上求言求治之心、期年之間、不聞直言時事、間有論列、不過列舉小事僅以塞責乞賜叮嚀戒諭、令其展布四體、靖恭爾位略承順之細謹。務為善之遠圖。于凡官之失職、政之失宜、知無不言、言無不盡、憲職舉。則遠近鄉風。而郡邑之政無不舉。言路通。則實事必聞。而隱伏之情無不通。何憂乎人之難知。民之未安也哉。然治道固非一端、振其頹而起其惰、恐無切于此者、臣言及此猶有私憂過慮、自古以來。剛直之才。果銳之氣。養之甚難。而折之甚易。葢敢言敢為之人。利于善良而不利于姦惡利于公朝而不利于私室言路大開。容有一二傷于激烈者。人必從而詆之曰。此好名也。萬一譴怒加之。則眾相戒而敢言之氣挫。言路暫開而復閉矣。撫按舉職。容有一二行事稍過者。人必從而詆之曰。此有挾也。萬一譴怒加之。則眾相戒而敢為之志沮。風紀之職、暫振而復廢矣更望皇上建其有極。過者抑之使就中。而始終保全。不及者勉之使企及。而不遽廢棄。言或逆耳。當諒其心。事或逆眾。當求之道。若戒諭之後。各官仍前畏避。不振紀綱以繩姦惡者。聽臣等指名參究罷黜。以為辱臺之戒。又或一時狂愚妄發。悞觸雷霆之威。而心實無他者。亦望容臣等據實分解。以養直臣之氣。周易泰之九二有曰包荒者。臣以為用之于聽言尤切包荒之量。即大舜隱惡揚善之仁也。有曰用馮河者。臣以為用之于斷事尤切馮河之勇。即文王一怒而安天下之義也。伏惟　皇上清明在躬、傳心之要、得之舜文、其于修已以安民、修已以安百姓、特在善推其所為而已、臣等狂瞽妄言仰瀆宸聽不勝兢業、


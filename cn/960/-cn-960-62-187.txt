胡寅　留别王元治师中谭纯益三首

儿钓童游几梦思，春风千里恨归心。

君今旧隐治三径，我尚他州寄一枝。

载酒犹惭来问字，对花深欲共论诗。

不堪又听阳关曲，想见酴醾喷雪时。

胡寅

胡寅　留别王元治师中谭纯益三首

幸不当官也去思，春江风日正舒迟。

少留画鷁呼桃叶，卷尽红螺看柘枝。

三爵劝酬三益友，四并除扫四愁诗。

渭城景色朝朝是，不用丹青李伯时。

胡寅

胡寅　留别王元治师中谭纯益三首

欲步夷途盍近思，行寻捷径却成迟。

大弨不必穿杨叶，古乐何曾唱竹枝。

须信孔门无用赋，也知高叟漫为诗。

功名易立书难读，努力当乘少壮时。

胡寅


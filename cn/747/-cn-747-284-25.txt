○敕新罗王金重熙书

敕新罗王金重熙：金献章及僧冲虚等至，省表兼进献及进功德并陈谢者，具悉。卿一方贵族，累叶雄材，秉忠孝以立身，资信义而为国，代承爵命。日慕华风，师旅叶和，边疆宁泰，况又时修职贡，岁奉衷章，进献精珍，忠勤并至：功德成就，恭敬弥彰，载览谢陈，并用嘉叹。沧波万里，虽隔於海隅；丹悃一心，每驰於阙下。以兹叹赏，常属寝兴，勉宏始终，用副朕意。今遣金献章等归国，并少有信物，具在别录，卿母及妃并副王宰相以下，各有赐物，至宣领之。冬寒卿比平安好，卿母比得如宣，官吏将士百姓僧道等各家存问，遣书指不多及。


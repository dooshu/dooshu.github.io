◇檄江神责周穆王璧

昔穆王南巡，自郢徂闽，遗我文璧，佥曰此津。贯纬百纪，荐历千春，念兹文璧，故问水滨，江汉勖之，自求多益，反我名瑞，跃此华璧，则富有汉川，世为江伯，如有负秽心迷，怀衅情戚，藏玉泥中，匿圭鱼腹。使公孙蹑波而长呼，子羽济川而怒目。飞舞敛而东临，丘跃马而南逐。打素蛤而为粉，碎紫贝其如粥。又有川人勇俊，处乎闽濮，水居百里，泥行万宿。右睨而河倾，左咤而海覆，乃把昆吾之铜，纯钩之铁，被鱼鳞之衣，赴螺蚌之穴，引澍东隅，移ㄡ北岛，使蓬莱之根，郁而生尘，瀛洲之足，净而可扫。按骊龙取其颔下之珠，搦鲸鱼拔其眼中之宝。皇恩所被，繁枯润涸。威之所加，穷河绝漠。愿子三思，反此明玉。（《艺文类聚》八十四）


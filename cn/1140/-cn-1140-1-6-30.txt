陈文学墓志铭

文学陈君吉裘病将革余就视之客馆语食顷执余手曰此归与君诀矣意若属铭其藏而口不言予自许之悲且喜别去十许日果殁家贫亡子族党门人出钱为殓葬於敬亭之北麓君为人性畸行介与世多不可独刻厉为文辞喜与贫贱失志者游籍郡为诸生有司号知文者皆最其才明亡遂卧不就试徙家漪湖之北隐居教授及门常数十人讲艺敦行间为诗歌其徒李子常德等日益有闻贫不能贽者收之来学曰尔力尔业吾分尔膏火君故不善治生人间有馈不妄受兄子开生恐其老而病也请迎养於郡又谢不往顾时时好周人急赘壻於家修脯所入悉以分赡至困极亡所悔暇则耸肩苦吟村馆野寺中往往题壁其与人交懽小有缺失则切责或一善可称则百其言至病剧犹为余说某人某事某诗可传属予记之惟恐其不闻於後笃友而乐善其性然也於乎斯人也而靳其後耶君讳祮吉裘其字父青县尉讳可贤母徐氏远祖讳灌字子将江西庐陵人洪武间守宁郡有惠积遂家宣城之南街今所称子将旧里者也君少失父母稍长能学书宗亲长老皆趣为掾吏君大恚愤曰大丈夫读书肯以刀笔事人邪卒自振拔为名士至今学者称蘧人先生君别号也生万历甲辰三月二日卒康熙庚戌五月八日年六十七妻胡氏生三女皆适士族铭曰

既穷厥身又艰厥後昆所不冺者维贤与文於乎十世之後倘复知为先生之坟乎


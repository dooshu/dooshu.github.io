○谢衣表

臣今月日，千骑田楷至，伏奉恩敕，赐臣紫衫旱衫等一副。臣万死骷骨，垂朽蒙荣，载战载殒，肝心涂地。中谢。臣以驽朽，叨承重任，凭奉圣略，诛讨元凶，实合震曜天威，俘斩逆首，而智力浅短，进退无规，被王孝杰陷锋于前，臣则接战於後。躬先士卒，苦斗山林，自辰至酉，杀贼无数。峻狭，车乘相旋，被孝杰败兵，架相冲突，逆贼乘便，重袭臣军，士卒被伤，子将多死。臣决命争首，陷阵摧凶，日莫螟疲，疮痍相半，鸟散山，人无斗心。臣独无依，遂失师律，即欲刎颈阵下，委骨显诚，实恐身死克伤，未雪国耻，所以含垢忍辱，图死阙庭。今月六日至幽州，即囚系狱户，延颈戢魄，惟待严刑，汤镬在前，分委灰土。岂谓天慈矜鉴，回宪增荣。以其伏之魂，更辱赐衣之宠，烦冤踊跃，载兢载惶。泣血尝胆，誓复国仇，刻骨刻肌，敢忘天造，不胜已死再生感戴欣跃之至。


○王岳莲词

蒹墉顾丈尝谓余，书中有三不可信，武功、道学、美人是也。一日，与畅之叔氏语及。时方承平，叔言武功、道学未可知，美人则洵如所言，即才女亦然。昔船山太守寓吴中，眷莲缘校书，绳之甚至。同时文士，咸赋诗张之，其美丽可想。叔曾慕名往见，肥黑而麻，非但不美而已。吾乡女冠韵香，能书能画兰，貌己容为空山听雨图。梁山舟侍讲首题一诗，遂遍徵名流题咏，享艳名二十馀年。然其对客酬和之作，咸复壁中人为之，叔亦捉刀中一人也。忆余在装潢铺，见便面上韵香自书诗词，曾录其采桑子词，出以相质。叔曰：“此虽不知伊谁笔墨，然韵香不籍词传，词或藉韵香传，又何必辨为非是。”词云：“一犁雨足清溪涨，几处蛙声。几树蝉声。菡萏风吹暑气清。石床卧觉松涛静，懒谱棋经。试补茶经。月影今宵分外明。”过而存之，亦叔氏意也。韵香姓王，名岳莲，余幼时犹及见，面圆体腴，年已四十馀，後因失所欢意，自经死。陆祁孙大令［继辂］悼以诗，末云：“如何病榻都无分，海燕惊飞出画楼。”一时脍炙。


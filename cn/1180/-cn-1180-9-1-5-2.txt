考槃

三章，章四句


首章讲：此美贤者隐处作也。言心之外慕者，恒择地以为安；而乐之在中者，则无入而不得。吾兹有取于硕人矣。





考槃在涧，硕人之宽。

考，是成。硕人，指贤者。宽，是广。但见成其隐处之室，在彼涧谷之间，萧然一环堵之居也。宜若无可乐矣，而硕人之处此也，浩然独乐，心超于贫贱之外。初不见其有戚戚者，何宽广乎！





独寐寤言，永矢弗谖。

永，长也。矢，誓也。谖，忘也。然乐之不真者，或能勉强于人知之地而已。所独知则不堪之情，不觉因之而毕露矣。彼其独寐而寤，独寤而言之时，犹自誓其终身不忘此乐焉。盖不以人所不知，略有一毫忧戚之意。而视涧谷之中，皆其乐境矣。而岂勉强于一时者，可同日语哉？

二章讲：





考槃在阿，硕人之薖。

薖，即宽。成其隐处之室，在彼曲陵之阿，何荒凉也。维此硕人处此，胸次悠然，外物不能为之累，吾见其宽大而自得矣。





独寐寤歌，永矢弗过。

其乐如此，夫岂有可尚者哉？虽独寐寤歌之，时在外慕者，固易以动情之地也，犹自誓其终身所乐，不逾于此焉。盖乐自得之，即自保之。不知天壤之间，有何乐可以代此矣？

末章讲：





考槃在陆，硕人之轴。

成其隐处之室，在彼高平之陆，何寂寞也。维此硕人处此，居贞自守，轩冕不能为之移。吾见其盘桓而不行矣。





独寐寤宿，永矢弗告。

其乐如此，夫岂求人知者哉？虽独寐寤宿之时，在炫名者固易有求知之心也，犹自誓其终身不以此乐告人焉。盖乐自得之，即自知之。不以真乐之味，而轻泄于言语之间矣。夫居人所不堪之地，而适己所独乐之情，非贤者见大心泰而能若是乎？






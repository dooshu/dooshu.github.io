◇阴谋

武王问太公曰：「愿闻治乱之要。」太公曰：「其本在吏。」武王曰：「吏者治也。所以为治，其乱者何？」太公曰：「故吏重罪有十。」武王问吏之重罪，太公曰：「一，吏苛刻；二，吏不平；三，吏贪汗；四，吏以威力迫胁於民；五，吏与史合奸；六，吏与人无情；七，吏作盗贼，使人为耳目；八，吏贼，买卖贵於民；九，吏增易於民；十，吏振惧於民。夫治者有三罪，则国乱而民愁，尽有之，则民流亡，而君失其国。」武王曰：「民亦有罪乎？」太公曰：「民有十大於此，除者则国治而民安。」武王曰：「十大何如？」太公曰：「民胜吏厚大臣，一大也；民宗强，侵陵群下，二大也；民甚富，侵国家，三大也；民尊亲其君，天下归慕，四大也；众暴寡，五大也；民有百里之誉，千里之交，六大也；民以吏威为权，七大也；恩行於吏，八大也；民服信。（疑当作「民无信」）以少为多，夺人田宅，赘人妻子，九大也；民之基业畜产为人所苦，十大也。所谓一家害一里，一里害诸侯，诸侯害天下。」武王曰：「绝吏之罪，塞民之大，柰何？」太公曰：「察民之暴吏，明其赏，审其诛，则吏不敢犯罪，民不敢大也。」武王曰：「是民吏相同，上下不和，而结其雠。」太公曰：「为君守成，为吏守职，为民守事，如此各居其道则国治，国治则都治，都治则里治，里治则家治，家治则善恶分明，善恶分明则国无事，国无事则吏民外不怀怨，内不徼事。」（《续汉。郡国志》五注）

武王问太公曰：「贤君治国教民，其法何如？」太公对曰：「贤君治国，不以私害公，赏不加於无功，罚不加於无罪，法不废於仇雠，不避于所爱，不因怒以诛，不因喜以赏，不高台深池以役下，不雕文刻画以害农，不极耳目之欲以乱政，是贤君之治国也。不好生而好杀，不好成而好败，不好利而好害，不好与而好夺，不好赏而好罚，妾孕（疑作「妾媵」）为政，使内外相疑，君臣不和，拓人田宅以为台观，发人丘墓以为苑囿，仆媵衣文绣，禽兽犬马与人同食，而万民糟粮不厌，裘褐不完，其上不知而重敛，夺民财物，藏之府库，贤人逃隐於山林，小人任大职，无功而爵，无德而贵，专恣倡乐，男女昏乱，不恤万民，阴阳之气，忠谏不听，信用邪佞，此亡国之君治国也。」（《群书治要》三十一）

武王问太公曰：「吾欲轻罚而重威，少其赏而劝善多，简其令而众皆化，为之何如？」太公曰：「杀一人，千人惧者，杀之；杀二人，而万人惧者，杀之；杀三人，三军振者，杀之。赏一人，而千人喜者，赏之；赏二人，而万人喜者，赏之；赏三人，三军喜者，赏之。令一人，千人得者，令之；禁二人，而万人止者，禁之；教三人，而三军正者，教之。杀一以惩万，赏一而劝众，此明君之威福也。」（同上）

武王问太公曰：「吾欲以一言与身相终，再言与天地相永，三言变诸侯雄，四言为海内宗，五言传之天下无穷，可得闻乎？」太公曰：「一言与身相终者，内宽而外仁也；再言与天地相永者，是言行相副，若天地无私也；三言为诸侯雄者，是敬贤用谏，谦下於士也；四言为海内宗者，敬接不肖，无贫富，无贵贱，无善恶，无憎爱也；五言传之天下无穷者，通於否泰，顺时容养也。」（同上）

武王问尚父曰：「五帝之戒，可得闻乎？」尚父曰：「黄帝之时戒曰：「吾之居民上也摇摇，怨夕不至朝。」故为金人三封其口，曰古之慎言人也。尧之居民上也，振振如临深渊；舜之居民上，兢兢如履薄冰；禹之居民上，栗栗恐不满日；汤之居民上，战战恐不见旦。」武王曰：「吾今新并殷居民上也，翼翼惧不敢息。」尚父曰：「德盛者，守之以谦，守之以恭。」武王曰：「欲如尚父言，吾因是为戒，随之身。」（《群书治要》三十一，《御览》五百九十）


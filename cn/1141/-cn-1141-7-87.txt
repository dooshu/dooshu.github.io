登历城县学高楼

海内昔全盛，历下多钜公。
华泉高唱发，沧溟著作雄。
殷许相羽翼，倡和成宗工。
萧条近百载，零落如飞蓬。
图史付兵革，茂草沦鼓钟。
攘攘游侠儿，白眼羞章逢。
有美二三子，拮据守雕虫。
裋褐揖长吏，青毡无宿舂。
儒冠不复辨，斯文竟鸿濛。
补苴备俎豆，缔构及学宫。
凭高骋予目，叠巘何巃嵷。
霜严凋古柏，飙急响枯桐。
惟馀华不注，万古青芙蓉。
尼山亦孔迩，孰使吾道东。
劳歌聊见志，寄言云中鸿。



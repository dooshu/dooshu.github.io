【惟庸蜀】

〖古有所思行。古今乐录曰：惟庸蜀。言文帝既平万乘之蜀。封建万国。复五等之爵也。〗

惟庸蜀。僭号天一隅。刘备逆帝命。禅亮承其馀。拥众数十万。窥隙承我虚。驿骑进羽檄。天下不遑居。姜维屡寇边。陇上为荒芜。（《宋书》作墟。）文皇愍斯民。历世受罪辜。外谟藩屏臣。内谋众士夫。爪牙应指授。腹心献（献字上《宋书》有同字。乐府、《诗纪》并云。一作同。）良图。良图协成文。大（乐府云。一作乃。《诗纪》同。）兴百万军。雷鼓震地起。猛势陵浮云。逋虏畏天诛。面缚造垒门。万里同风教。逆命称妾臣。光建五等。纪纲天人。（○同上）


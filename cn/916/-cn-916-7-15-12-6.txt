【燕歌行】

风光迟舞（文苑作暮。）出青□。兰条翠鸟鸣发春。（文苑误作发春鸣。）洛阳梨花落（文苑作白。）如雪。河边细（文苑作青。）草细如茵。桐生井底叶交枝。今看无端双燕离。五重飞（文苑云。一作花。）楼入河汉。九华阁道暗清池。遥看（合璧事类作闻。）白马津上吏。传道黄龙征戍儿。明月金光（文苑作花。《诗纪》作波。）徒（文苑、乐府并云。一作从。）照妾。浮云玉叶君不知。思君昔去柳依依。至今八月避暑归。明珠蚕茧勉登（文节作登勉。乐府同。）机。郁金香（文苑作春。）花特（《诗纪》云。一作持。）香衣。洛阳城头鸡欲曙。丞相府中乌（文苑作鸟。）未飞。夜梦征人缝狐貉。（玉台作貊。）私怜织妇裁锦绯。（文苑作络。）吴刀郑绵（乐府作锦。）络。（文苑作锦结。按。郑绵络此见《楚辞》招魂。文苑非是。）寒闺夜被薄。芳年海上水中凫。日暮寒夜空城雀。（○玉台新咏九。文苑英华百九十六。《乐府诗集》三十二。《诗纪》八十五。又合璧事类别集三引儿一韵。）


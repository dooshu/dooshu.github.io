○遼東據處殘破邊城疏略 【 撫處事宜】

臣因明春開原將有事于修邊今冬先須親詣彼處相度事勢、規畫粮料、過瀋陽、涉蒲河、經懿路、循汎河、邊墻處處倒塌、墩臺僅存頹垣是邊防之狼狽不獨開原一處為然也。又行至鐵嶺、訪舊疆界、今巳盡棄、約七八十里之廣、西則三衛達賊直至定遼河。東則海西達賊。直至背陰山。中間止存一路。不及里餘行旅尚被搶殺。田地曷敢耕種。若背陰之路不通開原之咽喉遂絕雖有智者不能為之謀矣。是開原之危急不獨三萬遼海二衛為然也。及抵二衛地方殘破之狀、官軍愁苦之容、有不忍正目者、臣自任事以來、見得三衛軍多逃移、極力招撫、未有應者、近蒙　聖旨大發內帑之金、又有欽賞之頒、然後逃亡來者頗多、昔日開原殘兵不滿一千、今四千有餘矣、鐵嶺兵不滿數百、今一千餘矣、臣每見復回之人。處處駐馬。詢其生事。皆以手加額曰。目前感戴　聖恩。粗可度日。但恐日後衛所科差逼迫。出辦不前難以存活。盖殘破之餘招來固難撫處尤難招來之後不繼之以撫處則招來之人又將散而之四方矣譬之久病尫羸之人。必須一切屏絕外事。專心調理。庶有可生之望。若少擾之。則其死必矣。史譏劉琨長于招懷。短于撫御。臣以為不然。是時琨已承制公此論欲止?帚恩　朝廷耳琨人臣耳。撫御之策非遇　明主將安所施。故有周宣中興之聖而后能成勞來還定安集之功。今臣身處邊方。幸賴　聖明在上謹具撫處事宜。除暫免屯糧、巳經會題外、今將查訪過地方應合施行者三事、仰塵　睿覽倘蒙採擇施行、邊方臣民不勝感幸、

一曰停馬價以撫貧軍、照得本鎮官軍、該出椿朋馬價銀兩、每年春秋二季、收放買補馬匹、給軍騎操、係是舊例、但前三衛逃亡軍士、今初招撫赴操、若又追徵馬價、巳難出辦、况見在軍士、不及原額十之三四、若又陪包逃亡軍士馬價。一人之身。兼償數人之負。人情益覺不堪。合無將三衛拖欠正德十六年馬價銀兩免、追、待後年歲豐熟、另行議處、庶貧軍不受逼迫、

二曰停造作以恤邊衛、照得撫属每衛一年額造盔甲腰刀各一百六十件、弓張撒袋各八十副張、長箭四千八十枝圓牌四十四面、該料銀七十二兩、該役匠作數多、臣至三萬遼海鐵嶺三衛稽考軍器、詢其匠役則以被擄逃亡為詞、查其物料、則以年荒犯欠為解、欲將管局官員、重加責治、見其身寒體羸、不勝鞭撻廣詢博訪皆稱衛所委的無人無料、難以造作、查得各衛見在造完軍器處處有餘、足彀數年之用若將三衛軍器免造二年、未至缺乏、

三曰省繁文以杜科擾查得所属二十五衛每年造冊繳報、起數至多、繳吏部三件、繳戶部十五件、繳禮部二件、繳兵部九件、繳工部四件、每造文冊一本、輒用六七本、一立案、一繳衛、一繳都司、或守巡苑馬行太僕寺、一繳該部、一繳該府、一奏繳、雖是舊規、其實無益、邊方紙張難得。能書者少。遠路買紙。高價雇人都司等衙門、差人催迫驛逓被馬騾口糧之擾。衛所被供送打點之擾。解冊又有盤費解扛之擾。科歛紛然。貧軍受害。若文冊足以革奸弊。存之可也。足以備查考。存之可也。臣昔歷任戶刑工三部属官。親見解冊既到。置之高閣不為蟲鼠之所毀傷。則為姦吏之所費用。竝不曾見于繳到冊內。查出何項錢糧以充國用。但以其舊規而姑存之。巳為過矣。况又有不係舊規者。乞敕各部將前項文冊、查照緩急、何項止造一本、何項止類總數何項通行减免、免一分。則民受一分之賜。以一方一起計之若費財不多。若通天下計之。則其費多矣

皇明經世文編卷之一百終








补遗卷四

○著述

【经传佚书】永乐中，御史刘有年，沅州人，上《仪礼》逸经八篇，上不省。其后朝鲜国进《颜子》一部，亦不收。《颜子》在彼国今当尚存。若《仪礼》则不可问矣。二书无论真伪，当非汉以后人所办，今《乾坤凿度》等赝书盛行，何独置二书不录也？近年癸巳，日本议封贡，礼部主事刘元卿疏言，先秦徐福入海时，必携古经传同往，此时焚书事未起，必有壁经全书在倭，宜诏取以补伏生之缺。盖祖宋时欧阳永叔《日本刀子歌》中语也，时议以为迂，亦罢不行。

【祝唐二赋】成化弘治年，吴中祝枝山、唐六如先后负隽声。饶艳藻，唐有《金粉福地赋》甚丽，惜予未之见；祝先有《烟花洞天赋》，正堪与唐作对，其后又有《风流遁赋》则皆俳语也。余少时曾与友人睹钞本，尚忆得一二聊，如画堂内，传杯递斝，参辏著玉帐牙旗；绣帘前，品竹弹丝，掩映出高牙大纛。又云：四边厢眼里火，假捏妖言；一会子耳边风，虚张声势。又云：急邓邓通红粉脸，不过是诈败佯输；颤巍巍咬定银牙，无非是里应外合。又云：寸心千里坐守老营，一日三秋肯离信地。又云：欢娱嫌夜短，惟求却日挥戈；寂寞恨更长，那计闻鸡起舞。其他皆不及记，词虽淫媟，亦自有致。盖二公皆老公车不得志，寄迹平康以销壮心，即见嗤于礼法士，非所计也。

【忠义录】景泰元年，山西天城卫令史贾斌上言：汉、唐、宋信用宦官，驯致败亡。今宜法高祖，事无大小，必归宸断，阉人不许窃柄。臣于历代忠义之臣，撮其尤者，为《忠义录》，及恃宠宦官附之。乞刊布臣僚，庶宦者不得行其奸宄矣。此奏盖惩王振之乱也。礼部尚书胡濙，言斌语虽有理，然章圣皇帝《臣鉴》已行，此书不必；且斌擅自离役。宜押发回卫。上从其言，后斌不知所终。濙素柔佞不足道，然以景帝素狎宦官，而不免为濙所惑，谗口可畏哉！

【季汉书】近年新安人谢少连名陛者，祖朱子纲目，尊刘备为正统，作《季汉书》，附魏、吴于蜀汉之后，尽斥陈延祚《三国志》，自为千古卓识。一时钜公如李本宁亦为之叙，其推许甚至。间有议之者，谓吴中先辈吴尚俭者，已曾为此书，吴为明经不仕，今大参安国之父也。然不知古人又先编葺成全帙，元世祖初年，翰林学士郝经被命使宋请践鄂州和议，贾似道留之真州凡十六年，遂买书作《续汉史》，既成而叹曰：“辛苦十余年，莫不被高头巾已做了。”经被放还，甫至燕而殁。

然南宋初年，庐陵有萧常者，固已修成《续后汉书》，而周必大为之序，惜乎郝又未之见也。可见前人识见，高出后学，遇事便出手做成。盖不特谢生之书非出创见，即吴之旧本，亦徒自苦耳。

尊刘一说，儒家奉为律令，而摈魏者至与新莽、周曌同科，此不必论。当时刘姓同制一方者，如虞、如焉、如表，不幸而败亡耳。后来刘渊之绍汉，李雄之兴汉，不幸而他姓耳。唐之后，存勖称唐，然虽虏而实赐姓，编入属籍系郑王房者。至南唐之李升，则固吴王恪之后也，据有江淮垂四十年，其事与蜀汉无异，何故不以正统与之？岂其辅相庸碌，无孔明其人者，能声大义致然耶？

【献异书】本朝谶纬之书，皆有厉禁，惟奇门六壬之属，人间多习之。士大夫亦有笃好且奇验者，苦不得秘本真传，徒以影响推则耳。太祖洪武二十二年，河南开封府封邱县民刘安寿进禁书，其目曰：五符太乙书一十种，景佑太乙书一十卷，附淘金歌、太乙新历十品各二卷，九宫大乙太乙、八运太乙、草算太乙、祭法太乙、神算五福十神太乙各一卷，太乙局成书二卷，遁甲书六种，景佑符应经、六壬心镜祭法，局算祭法，符六甲、乾经奇门、五总龟各一卷，六壬书十种，兵帐赋、玉律、铃法、中黄五变经、草里寻针法、诀心印诸赋、大六壬断诀、杂六壬书、东方朔射覆、禽书各一卷，意其中必有秘术秘诀，今不知内府尚存此等书否？至嘉靖末年，世宗好玄修，遣御史姜敬、王大任访天下法秘，归而骤进学士，于是方士赵天寿者进献符法三十六本，上曰：法秘皆出真传。特授道录司右演法，敕还乡。已乞留静虚观，为上祈祝，不许。至四十四年，天寿又献法秘二十三种，上留览，终无他赏，盖上是时已觉方术之不足信矣。太祖时，刘安寿进书，亦不闻有赐，盖亦意罢归去。

○玩具

【玛瑙】玛瑙以西洋为贵，其出中国者，则云南之永昌府，以色红者为上；红白相间者为缠丝，品最下。制为酒杯书镇之属，凡市古董者俱云宋做，盖本朝此石最少，故属之宋，以昂其价。二十年，西洋玛瑙遍行天下，其值不过玉之十一，而色之奇幻，质之莹润，远胜旧物。闻出辽东宣府一带，每块至有重百斤者。按宋政和四年，汝蔡等州上言：岩石多变玛瑙，地不爱宝，圣瑞非常，乞下诏封禁，以供御用。后数十年，果不复再见。今偶尔盛产，他时乏绝，必更踊贵，亦理势然也。至如碧玉亦重西番，向最艰得，迩年亦大至中华，以故云南碧玉顿贱。

【书画学】本朝列圣极重书画，文皇特眷云间二沈度粲兄弟，至直拜学士，然其书不过元巙、子山、周伯琦绪余耳，尚不能敌宋景濂也。画学则宣宗笃嗜，御笔渲染，传世不少，而宪宗、孝宗尤精绘事，特人间不恒见耳。又当时承制待诏者，仅仅林良、吕纪之属，无能为圣艺役，较之宋画苑诸公不啻重佁矣。宋制书画二学，俱令习《说文》、《尔雅》、《方言》等书，并《论语》、《孟子》，又各占一大经书，以篆、隶、草三体隶法，又以虞、褚、欧阳楷体为宗，画以佛道人物、山水、鸟兽、花竹屋木。人主时出新意校试，以第其上下，至出身略与算学同。以故宋世书画，远非本朝可企万一。以今太平盛世，亦宜讲究及此。

【秦玺始末】秦玺传授，其说不一。据元世祖至元三十一年甲午正月，御史台通事阔阔 告太师国王木黎华之孙拾得之家得玉印，命御史杨桓辨其文，为“受命于天，既寿永昌”，真古传国玺。且以出处始末考据以上，云：子婴奉玺降沛公，传至孺子，藏于长乐宫。王莽篡位，使安阳侯王舜迫太后出玺，投之于地。更始灭莽，校尉公宾得之，献于更始。赤眉杀更始，立刘盆子，为其所有。盆子奉玺降于光武，至董卓等作乱，掌者投于井中。孙坚征卓得之，袁术夺之于坚妻。术死，荆州刺史徐璆闻献帝为曹操迎在许昌，以献之。帝逊位以归魏。魏归晋，至怀帝遇害，玺归刘聪。传曜因入石勒，及石虎灭冉闵，为其将军蒋干所得，以送晋征西将军谢尚，晋始复有此玺。隋灭陈得之，隋亡，萧后携入突厥。至唐贞观四年，后奉玺归唐。

后朱温篡唐，入温。庄宗灭温，入后唐。传至明宗子从珂，石氏入篡珂自焚，玺不知所在。至宋哲宗，咸阳民段义得之以献。

至徽宗为金所虏，宝玺俱去，此玺在焉，今出者是也。杨桓之说如此。后顺帝出亡，玺归沙漠，宣德、景泰、天顺三朝，虏酋挟以自夸，称欲进献者，俱祖此说。今儒生辈皆尊信其言，以为秦宝未入中国，乃圣朝缺事，而实不然。宋李心传云：曹魏刻玺如秦之文，但秦读自右，魏读自左，秦玺已不在魏矣。

晋人自刻玺，曰“受命于天，皇帝寿昌”，永嘉之乱，没刘石而仍归江南者晋玺也。晋太元十九年，西燕慕容永以玉玺求援于郗恢，传侯景，北齐辛术得之以献高氏。传至隋，皆以误为秦物，而实慕容玺也。晋义熙十三年，刘裕入关，得于关中，历宋、齐、梁、陈而复为隋有者，姚秦玺也。后晋开运之乱，没于耶律者，其文曰“皇帝景命，有德者昌”，乃石敬瑭仿唐太宗旧文为之，此石晋玺也。当时皆误以为秦玺，而秦物亡已久矣。据心传考证，其详核胜杨桓远甚，则今北虏所宝者，正不知何代所作。《五代会要》又曰：梁台城之破，侯景得之。

景败，其将侯子鉴匿之。投于栖霞寺井中，僧永行又匿之，至陈永定二年，永弟子始以玺上，不云入于高齐也。又云隋江东之祸，为宇文化及得之，化及败，归窦建德；及建德败，其妻曹氏以献于唐，不云隋萧后以携上太宗也。又云：同光间内难，宝为火灼，文字讹缺，清泰之败，以宝随身自焚，宝遂亡失，然则秦玺之灰，正在此时。后来宋元符元年，咸阳民所得者，元至元末拾得所售者，又何物也？况秦初刻时，既以为赵璧，则卞和所宝，兰相如所夺，皆是物矣。世本又云：秦取蓝田之玉，命李斯以大篆书之，王孙寿刻之，制如鱼龙凤鸟之状，希世之至宝，但不明著其文云何。而《晋书》直云始皇刻蓝田玉，曰“受天之命皇帝寿昌”，汉高祖佩之，名曰传国玺，是秦自有两玺，其文本不同。至晋谢尚所得，正与蓝田玉玺文同，但其文非“受命于天，既寿永昌”，故李心传断以为晋刻。而当时说者又云：其文龙飞凤翥，不足拟其势，为摹印之祖，则又似真秦制，非典午时所辨矣。然魏太武太平真君七年，毁邺中五级佛图，于泥像中得玉玺二，其文皆曰“受命于天，既寿永昌”，其一刻其旁曰“魏所受汉传国玺”。按此则秦玺又入元魏，而邺为曹魏旧都，浮屠所藏，正祖疑冢故智，李心传所云秦玺不在魏，又属臆说，且并《晋书》所纪亦不足信矣。元所得玺，上刻螭形，其旁无所谓魏受汉玺字，其非秦玺明甚。杨桓何所据而定以为传国玺耶？且当时考订更属可笑，杨桓所辨，既书“受命于天，既寿永昌”，皇后宏吉烈氏手授成宗于即位之日矣，而杨桓传中，又曰“受天之命，既寿永昌”，何耶？

况秦玺为汉元后所掷，已缺一角，今相传者不言其形，似又完好如初，想后世得玺者，皆知非故物，姑借以涂耳目耶。《通鉴》又云：石敬瑭作受命宝，其文云“受天明命，惟德允昌”，又与仿刻唐太宗受命宝不同，则开运间献于契丹者，果属何玺耶？今但就近世验之，后唐庄宗得魏州僧传真所献传国宝，遂即大位，不三年而死于乱兵；宋元符得，不二年而哲宗崩；徽宗即位，天下遂乱；元世祖亦即以得玺之年殂于大都矣；即阿鲁台也先辈，攘窃纷纷，不旋踵屠僇.设使真为赵璧，亦非嘉瑞，宜圣明之无取也。

汉元后之掷玺也，已目为亡国不祥之物矣。逮后没于刘石，北人珍之，至称东晋诸帝为白版天子。及永和间，得玺于后赵，始以正统归之，而晋人以玺至建康，百僚毕贺，其重又如此。

至若郗忧所得西燕之玺，传之萧梁，为侯景侍中赵思齐与郭元建因携入北，献于齐文宣，历宇文入隋文帝，命为传国玺，又改名受命玺，及平陈始得秦真玺，然谓秦宝为后世且来自亡陈，仍以北朝所传为第一，而秦玺次之。隋亡，窦建德妻以二玺俱献长安，至唐末业已亡失。迨宋哲宗受段义之献，遂改绍圣之三年为元符，以昭神贶，蔡京请以五月朔受宝，其礼一同大朝会，命名曰受命宝，其时何等张皇？至徽宗大观元年，又得美玉，用旧印文摹刻曰：“承天福延万亿永无极”九字，尊之曰神宝，而元符受命之宝，遂斥不用，其轻之又如此。至高宗南迁，又自作受命宝，其文一如秦玺，曰“受命于天，既寿永昌”

，为十一宝中之第二。至北军入临安，宋遣贾余庆等奉传国玺纳降于伯颜，伯颜即遣囊加驰献于世祖。则拾得所收，与阿鲁台也先所攘，又安知非宋南渡时物也？杨桓所考，首云“受命于天，既寿永昌”，此秦玺本文，传至石勒冉闵仍归之晋，正与拾得所藏吻合，其说似矣。然当时冉闵太子智献晋求救，都督戴施驰先入者，其文乃为“受天之命，皇帝寿昌”，与太元间郗恢再得于西燕者无异，然与桓所称秦玺全文，判然不同，何以强合之也？其说之矛盾背驰乃至于此。因思东晋穆帝，与孝武两朝，所收北方二玺，俱非秦初刻之文，最后刘裕入关，上之晋恭帝者，始为“受命于天，既寿永昌”八字。李心传但知驳晋三次得玺之非真，而谬云郗恢所献，文如秦玺，又失纪魏太武邺下塔中之物，俱不免罣漏，然终不谓哲宗所受为真。

若杨桓曲讳后唐潞王焚玺之事，遂直以宋元符所献者当之，傅会以实其事，以故亡元遗种，犹得珍为异宝，夸示中国耳。然其误又不始此也，后赵石虎克上邽时，既得刘曜传国玺，送之石勒矣。至石虎僭称天王，又得玺于韩强，其文如秦初刻，则石氏已自有两玺。前燕慕容隽之灭冉闵也，其玺已进之江南矣，而隽又自谓获传国玺，为闵后董氏所献，封之为奉玺君，因僭即帝位，改元曰元玺，是时鲜卑与中国又各据一玺为重。及后秦姚苌之擒苻坚，索其传国玺，坚怒叱之，以玺送晋为言，则燕晋之外，又有一玺矣。北齐天保三年，得玺于辛术，以为即永和间冉智归之晋者，然其文为“受命于天，既寿永昌”，与晋书所辨文相左。盖高氏习闻刘石得于永嘉者真为秦物，以此玺属之，其误何待言。此后南北又隔，至隋唐俱称得玺，然所宝用者，果为谢尚所上耶？刘裕入关所得耶？高齐所受于侯景耶？魏太祖所剖于佛像耶？总不可得而知。至后唐庄宗时，魏州僧献玺，自云其师得于僖宗广明元年，黄巢入长安时，至是已四十年。则后来光启二年幸蜀，僖宗付王建负之以从，及唐禅梁，命杨涉奉以入汴，朱温末年，付失友文妻；及朱友贞将汴，郑珏请怀以诈降唐军者，不知又皆何物？何以俱云传国玺也。若杨桓所言，宋哲宗时段义献之朝者，为金虏去，元时始出，其说亦似可信。但金太祖天武七年，斡离不败辽主于应州，因得传国玺以献，此时金宋两邦方睦，尚未交兵也。又史称金哀宗走蔡州，宋会元兵入城，自焚与传国玺同烬，则辽宋破败时，各失传国玺。而金亡又并玺一炬，为真为伪，漫无证佐。

况《御览》又云：天子有传国玺，文曰“受命于天，既寿且康”，其文又与秦两玺不同。今世传宋薛尚功旧本玺文尚有三种，即博洽通人，未敢定其孰为秦物，况蒜酪胡奴，可责以博古耶？

拾得一作世德，又作硕德。赵思齐一作思贤，戴施一作戴僧施。杨桓所云王莽校尉，乃姓公宾名就，今但云公宾亦误。

况公宾就得玺，以与王献，献自收之，李松入长安斩宪，始送玺诣宛，上之更始，亦非公宾就自献也，事详《御览》。

辽兴宗重熙七年试进士赋，以“有传国宝者为正统”八字为题，其宝之如此。至天祚帝保大二年出亡，失宝于桑乾河，因以失国，得非谶耶？

【印章】古来印章俱用铜，王者玺用玉，次则王侯用金。

汉人私印，间亦有玉，今多传世，价颇不赀。唐人自名与字之外，始有堂室私记，如李泌端居室是也，然皆铜耳。银印自魏晋间，光禄大夫有银青金紫之异，然止施之官署。本朝自玉玺外，凡国宝及亲王或赐番王俱用金，其二品以上俱用银印。其私印用牙，始于宋时，我朝士人始以青田石作印，为文房之玩，温栗雅润，遂冠千古。

○谐谑

【兵法用烟】宋相江（应昌）侍郎，经略朝鲜，命将士积草发烟，以御倭奴。众谓此等兵法，古不经见，冯开之先生云：“此法不载六韬三略，仅于《孟子》见之”。坐客骇问故，冯徐曰：“首篇即有之矣。不曰齐人伐（句）燕胜之乎？”一坐绝倒。

○嗤鄙

【大臣异服】马尾裙者，不知所起，独盛行于成化年间，云来自朝鲜国。其始阁臣万安服之，既而六卿张悦辈俱效之，独礼部尚书周洪谟至重服二腰，尤为怪事。万眉州亦何足责，如洪谟素以理学自命，哆口谈天下大事，服之不衷，下僚且不可，况司风化重寄，何以示四方？虽遭弹射，直至弘治初元始去位，亦腼颜甚矣。似此服妖，与雉头裘，集翠裘何异？今中国已绝无之。向在都见高丽陪臣出馆，袍带之下摺四张，蓬然可笑，意其尚服此裙耶？

【侮人自侮】吴中人士好为滑稽，向有一年少痒士，吻流也。一日遇所善僧，戏曰：“秃子之秃字若为写？”僧应声曰：“即秀才秀字掉转尾去。”士为屈服。又嘉靖间，吴中缙绅有文名者，伯仲三人俱高第，以建第出劳木工，因谑之曰：“汝太辛勤，当买一绿绢，为汝制帻裹之。”匠谢曰：“安敢烦制新帻，但得主翁所戴敝者见惠足矣。”此绅家门素有范尉宗之谤，竟惭恧不能对。

○释道

【道家两府】宋道君，崇道教，至有道家两府之目，谓其尊贵，如中书省枢密院也。然林灵素署衔，不过曰大中大夫冲和殿侍宸，金门羽客通真达灵元妙先生，在京神霄玉清万寿宫，简辖提举通真宫。其官称本与朝士敻异，而侍宸视待制，亦正四品而已。至陶仲文于真人之外，加至少师兼少傅不保并拜三孤，带礼部尚书封恭诚伯，则文武极品矣。林灵素尚守本教，不畜妻子。仲文之子既比执政受京堂荫矣，至仇鸾死后败僇，仲文亦以元功，荫次子世昌为国之生，其义何居？

陶仲文先拜真人，即封父母并妻给诰命，盖用龙虎山张氏故事。而其妻封诰，乃得一品夫人，不称元君，又张氏所不敢望。

【道官封爵】太祖既封张正常为大真人，掌天下道教矣，其子宇初又袭职，封为正一嗣教道合无为阐祖光范真人。仁宗封刘渊然为冲虚至道玄妙无为光范演教庄靖普济长春大真人，而弇州《异典》误以为宣德间事。又封道士沈道宁为混玄纯一冲虚湛寂清净无为承宣布泽助国佑民广大至道高士，阶正三品。

宣德元年，从礼部尚书胡濙请，进封正一嗣教清虚冲素光祖演道崇虚守净洞玄真人张宇清为大真人，领天下道教。盖宇清以刘渊然已为大真人，意欲与之并，上不得已勉从之，且示训于其号中。至三年又赐张懋承为正一嗣教崇修至道演法真人，周思得为履和养素高士。盖道教之崇，仁宣二庙已然，世宗朝之邵元节、陶仲文已权舆于此矣。

【番僧封爵】永乐三年，赐尚师哈立麻法王佛号，十年又赐其徒尚师毗泽思巴法王佛号，弇州纪之《异典》矣。而不知宣宗亦崇佛教也。宣德九年六月，遣礼部尚书胡濙，同成国公朱勇，持节封释迦巴失为万行妙明真如上胜清净般若宏照普应辅国显教至善大慈法王，西天正觉如来自在大圆通佛，盖又不待成化年间之尚师札巴坚参与领占竹辈矣。且宗伯掌文学，而下行{执曰}御之役，其品安在哉？

【真君封爵】成化二十二年，进封二徐真君为金玉二阙上帝，上命少傅大学士万安往灵济宫致祭。太常寺谓祭旧用素馔，今既封帝，宜改用牲，上命“惟朕诞辰用太牢，余如旧”。至弘治十八年冬至，遣大学士李东阳祭灵济宫，少师刘健等言：二徐之庙，建于石晋时，二人生为叛臣，死为逆鬼，不当使辅臣往祭。时武宗初即位，乃改命太常寺官。若刘晦庵者可以言礼矣，彼万文康者，其柔佞倍于胡忠安，以预遣为幸。要之释道二家，均不足烦阁部大臣也。

按永乐十五年加封徐知证、徐知谔二真君曰九天金阙明道达德大仙显灵溥济清微洞玄冲虚妙感慈惠护国庇民崇福洪恩真君，九天玉阙宣化扶教上仙昭灵溥济高明弘静冲湛妙应仁惠护国佑民隆福洪恩真君，凡三十四字，至加上帝号则仅十八字，爵虽崇而微称减矣。弘治初年，追寝帝号，仍称真君。

【废佛氏】除佛之禁，莫酷于元魏太武帝，时用崔浩言，尽诛沙门，焚毁经像，下令人间不出沙门者门诛，浩至以妻所诵经投厕中。不三年而浩受诛，至夷三族，其得祸亦最酷。次则唐武宗会昌中，用李德裕议，毁寺四千六百，招是兰若四万余区，归俗僧尼二十六万人，不一年而德裕贬朱崖以死。次则周显德中，毁天下寺院三万三百有奇，僧四万二千，尼万八千，而江浙湖广吴越并晋不与焉，并毁佛铜像铸钱。又次则宋宣和中除佛教，改佛为大觉金仙，佛寺为神霄宫，僧加冠簪为德士，其事皆徽宗独断，法师永道一疏，历陈往事以谏，不免刺配。

而蔡京附会将顺，又结左街道录徐知常以媒进，又欲令方士王仔昔着黑幞头铁简以取燕山，然与林灵素为深仇，其罪差轻。

故周世宗出师幽州，疽发于胸，旋军而殂；道君北迁，终殒沙漠；而蔡京仅贬死潭州。盖大祸独萃于两主焉。本朝嘉靖十五年，上既敕废禁中大善佛殿建太后宫矣，礼部尚书夏言，以殿中有佛像及佛骨、佛头、佛牙等，乃建议请敕有司俱瘗之中野，以杜愚冥之惑。上曰：“今虽埋之，岂无窃发以惑民者，可议所以永除之。”于是言复议投之火，上从之，凡毁金银佛像一百六十九座，金银函贮佛头牙等一万三千余斤，燔之通衢。此举皆夏一人力主之，亦越十年，夏坐法死西市，竟无后。岂真竺乾氏能为祟耶？抑数之偶合也？

【札巴坚参】据宪宗史：札巴坚参外同时封者，有札实巴为清修正觉妙慈普济护国演教灌顶弘善西天佛子大国师，锁南坚参为静修宏善国师，端竹巴失为净慈普济国师，俱赐诰命。

西僧以秘密教得幸，服食器用拟于王者，出入乘金棕舆，卫士以金吾仗前导，达官莫不避路。召入大内诵经咒，散花米，赞吉祥，日给大官酒馔牲饩者再，锦衣玉食者几千人，中贵跪拜，俱坐受，法王等号，有增至数十字者。考秘密法，即胡元演揲儿法也，元顺帝以此宠信淫秃，致乱天下，至是番僧循用其教，以惑圣主。然元时所封，以西天佛子为贵极，今以为第二等号，所称法王者直呼曰佛，即于彼教亦僭紊极矣。幸逃显戮，至孝宗而仍还京师。岂秘密法真如元人所译，为大喜乐耶？

【二徐真君之始】今都城灵济宫二徐真君，故五代徐温子知证、知谔。初祀于福建之会城，名洪恩灵济宫，我成祖永乐十五年，圣躬不豫，或云神灵异，旋祷之而效；又云梦授灵药，因并封为金阙玉阙真人，立庙京师，赐额如闽中，次年加封真君。正统初，又加为崇福隆福真君。至成化二十二年，加伯号曰九天金阙总督魁神洪恩灵济慈惠高明上帝。加仲号曰九天玉阙总督罡神洪恩灵济仁惠宏净上帝。先已有四时皮弁冠，大红云龙服，至是又加平天冠，明黄罗纟宁衣，神父亦加高上神王慈悲圣帝。其袍在京四时更换焚化不必言，且每遣内官入闽，赍送如京师。至弘治元年，礼部尚书倪岳疏正祀典，废诸淫祀，他神俱已得旨，惟二真人仅革帝号及冠袍，而福建冠服，仍六年一次差官，不尽革也。成化末年滥典，俱李孜省、邓常恩辈为之，倪青溪毅然奏革，孝宗断然力行，足光新政。但福建之祀谓二徐提兵平福建，闽人德之，图像以祀。至宋而赐今额。

按徐氏专政时，全闽尚为王延钧所据，至王曦遇弑，延政乱国，南唐遣查文徽、边镐等入闽取其地，寻为留从效所据，而福州入于吴越钱氏，是时李升篡位已没，其子璟嗣位，二徐足迹，何由涉闽境也？则不但本朝祀典为不经，并宋时君臣于近代事，亦殊愦愦。

【萨王二真君之始】国朝永乐间，杭州道士周思得居京师，以王灵官法降体附神。所谓灵官者，为玉枢火府天将，在宋徽宗时先从天师张继先及林灵素等传道法，又从师蜀人萨真君讳坚者学符术。因请于上，建天将庙于禁城之西。宣德间，改庙为大德观，封萨真人为崇恩真君，王灵官为隆恩真君。成化年间改观曰宫，又加“显灵”二字，每年四季递换袍服，焚化如灵济宫，而珠玉锦绣岁费至数万焉。据元人杂剧有《萨真人夜看碧桃花》者，盖祖此。至王灵官，今神庙俱有之，若武当山，则处处皆是，如释氏之伽蓝，不知何以独显于都城乃尔。此二宫者，俱在京师兑隅，雄丽轩敞，不下宫掖，而他正神列在祀典者，顾寂寂无闻，岂神之庙食，亦有数欤？

【张天师之始】张天师名道陵，字辅汉，生于汉光武十年，居吴之天目山，以符水治病，灵帝永寿元年，白日上升，年百二十岁。唐天宝七年，册赠太师。中和四年，封三天扶教大法师。宋熙宁中，加“辅元”二字，大观二年，册号正一清应真君，子孙相传，以至于今。东晋王旷、王羲之父子俱奉其道。

后魏寇谦之，以其教授太武帝，及宰相崔浩。至宋真宗，赐其裔信州龙虎山道士张正随，号真静先生，立授箓院及上清观，盖其时崇奉天书，故有天师之称。胡元至元十三年，始命张氏三十六代道士张宗演为辅汉天师，演道灵应冲和真人，遂真拜天师，至于今俚俗相传，犹循此称。本朝洪武元年八月，始革教主天师之号，封张正常为正一嗣教护国阐祖通诚崇道宏德大真人，秩二品。隆庆中，降为提点六品，至今上丁丑，仍复真人，其中有故，一时言官不能救正。然每子孙赴吏部承袭时，必青衣小帽，进验封司门，报道士进来，叩四头，司官坐受，至袭号见部，始加礼貌。

洪迈云：徽宗政和间，张氏三十代孙虚静天师，治同州白蛇事最异；至宣和二年，又治蔡京孙媳被魅，更为灵怪。后知汴京将乱，潜归乡尸解去，复隐峨眉山，蜀人时见之。虚静平生不娶，遂无嗣，以族绍其后。盖其嫡派自北宋已绝，宜其法之无传也。

【真人张元吉】天顺元年，正一嗣教冲虚守素绍祖崇法妙契玄机宏悟大真人，掌天下道教事；张元吉进封为冲虚守素绍祖崇法安恬快乐清净玄同大真人，妻胡氏封志和履善冲静元君，赐以诰命。至天顺八年，宪宗即位，又疏请加封号，且请改母封为太夫人，并乞加六字为号。吏部执奏，云无故事，上曲从之，改封体玄悟法渊默静虚阐道宏化妙应大真人，其母加慈和端惠贞淑太元君，独不封太夫人耳。至成化五年，元吉杀人事发，其死者皆下私狱，幽暗惨酷或缢之，或囊沙压之，或缚投深渊，凡杀四十余人，至有一家三人者，其他僭用器物，擅易制书，强夺良人妇女，诈取平人财物，不可计数。上命械至京庭，鞫之具服，刑部拟凌迟处死，流其妻子党与，绝其荫封，仍籍其族而徭役之，上命监候待诛。刑科都给事中毛宏等执奏，云元吉于十恶之内，干犯数条，万一死于狱中，全其首领，无以泄神人之愤，乞即押赴市诛之。上命仍监候，未几赦元吉，杖一百戍甘肃卫，又以母老乞恩，复命还家，竟死牖下。其子元庆仍得嗣为真人，又传至嗣孙张永绪，荒淫不检，死无嫡子。

为吏部主事郭谏臣所奏，不当复袭。江西守臣又言：张无功于世，有害于民，宜永裁革。礼部覆奏，请革封号，以裔孙张国祥为上清观提点，改铸提点印，上从之。其后复袭真人，即以国祥嗣爵。其人时时入朝京师，频留主斋醮，与其子为狎邪之游，各买乐妇为姬妾，至今遨游诸贵戚间，饮博谐谑之外，他无所解。

○神仙

【神名误称】近来狭邪家，多供关壮缪像，余窃以为亵渎正神，后乃知其不然，是名白眉神，长髯伟貌，骑马持刀，与关像略肖，但眉白而眼赤。京师相詈，指其人曰“白眉赤眼儿”者，必大恨成贸首仇，其猥贱可知。狭邪讳之，乃驾名于关侯。

坊曲娼女，初荐枕于人，必与其艾豭同拜此神，然后定情，南北两京皆然也。又蹴鞠家祀清源妙道真君，初入鞠场子弟必祭之，云即古二郎神，又云即徐知证、知谔。余思二徐已祀于京师灵济宫，恩宠逾制，何又司白打之戏耶？是未必然。

○厄祥

【黄衣人歌】洪武五年，中书右丞王溥，奉命督工取材于建昌，至蛇舌岩，众见岩上有衣黄衣者，歌曰：“龙蟠虎踞势岧尧，赤帝重兴胜六朝。八百年终王气复，重华从此继唐尧。”

其声如钟，歌讫不见。溥遣人来言，上以事涉妖妄不之信。细按其语，龙蟠虎踞本金陵旧语，赤帝为汉，而汉高祖以乙未称汉王，我太祖亦以乙未渡江建元帅府，用李善长、汪广洋等为僚属，与萧曹正同。六朝之祚，讫于陈后主贞明之乙酉，自此金陵不复为正统都城，至太祖始定鼎，恰七百八十年。比文皇靖难师入，则距陈亡时八百十三年，正所云八百终而王气复者。

文皇即位，已决都燕之计，重华绍唐，正合二祖尧舜相传故事。

盖于两朝开绪，靡弗合者。意黄衣者，固即周颠仙、张三丰之前茅，而陈希彝、邵尧夫、刘秉忠辈之后身也。因阅史僭为解之。

【宫殿被灾】永乐十九年辛丑夏四月初八日庚子，三殿灾。

正统十四年己巳夏六月，南京宫殿灾。弘治十一年戊午冬十月，两宫灾。正德九年甲戌正月，乾清宫灾。嘉靖二十年辛丑夏四月辛酉，九庙灾。嘉靖二十六年丁巳四月十三日丙申，奉天门并三殿午门灾。嘉靖四十年辛酉十一月，万寿宫灾。万历二十四年丙申三月初九丙子，南宫灾。万历二十五年丁酉六月十四日戊寅，三殿灾。其年月支干俱巳酉午戌及丙丁戊辛，说者以为此天道实为之，窃不敢谓然。今按宫殿被灾，惟世宗丁巳，与今上丙申丁酉，尤为酷烈：前殿正殿虽毁，而外门尚存，若非大庆及朔望升殿，尚可御门及常朝之礼；今禁廷一望，俱为瓦砾之场，殊非全盛景象。虽天心示儆，或者圣主心固与天通耶？今一切大礼俱改行于文华殿，逼窄浅隘，大损观瞻。忆嘉靖丁巳之灾，至壬戌年已落成，相去仅五六年。今矿税流毒，遍满区宇，动以三殿两宫大工为辞，且云停止有日，正不知告竣何日也。

【清明日天变】成化六年庚寅二月二十八日为清明节，节后三日辰时，都下大风，从西北起，下雨如血，天色如绛纱，日色如暮夜，空中非灯烛不能辨，直至午未间，始开朗。后至隆庆元年丁卯二月十八日清明节，是日骤寒如穷冬，至晚大风雪，京师城内九门，凡冻死者一百七十余人；崇文门下，肩舆中妇人并所抱孩子俱僵死，并舆夫二人亦仆，俄亦僵踞不复活。

去成化凡九十八年，暮春有此异事，不知徵验何属。

【圣主徵应】孝宗初在东宫，以万贵妃相厄，日在危疑，值成化二十一年乙巳二月初五日丑时，泰山忽震；三月一日丑时大震，戌时又震，五日丑时又震，十三、十四日又各震一次，十九日震二次。内灵台奏泰山震方，此青宫不安之象。宪宗大悟，立命选婚，储位从此益安。至弘治十八年春，朝钟新成，其钮忽绝，奉天门宝座之石忽自裂，至五月初九日，上已大渐，忽黄雾四塞，加以大风，咫尺不辨。午后，上遂升遐。盖龙潜之年，与鼎湖之年，山岳金石，以至风雾，各著灵异如此，宜其列圣中第一圣也。

【妇人髭】妇人有髭者，唐则李光弼之母宋氏、酒媪朱氏。

元则顺帝至正十一年正月，京师齐化门东一妇人生髭尺余。本朝则弘治十六年，湖广随州应山民张本华妻崔氏，生髭三寸余，见之邸报。鄱阳邸妇人美髭，人呼为三须娘，见之纪载。若宦官，则惟宣和间广阳郡王童贯，颔下须数十茎，他不多见。本朝太监刘马儿，为帅西征，临戎必戴假髯以令其众，盖取威重，如兰陵王假面入陈耳。

【不男】男子生而隐宫者，内典以为人中恶趣。有五种不男，曰生坚妒变半；且有五种不女，曰螺筋鼓角线，俱终身无嗣育。如古帝王贵人亦有之，晋废帝海西公有隐疾，汉武阳侯樊市人不能为人，元魏仇各齐生非男，北齐临漳令李庶之天阉，隋大将军杨约之为查所伤，皆是也。本朝藩王则楚王英 佥亦传闻不男；大臣则杨文襄（一清）、倪文毅（岳），及近年士人闵工部（梦得），俱云隐宫无嗣息；其有无罪而自宫者，国初太常卿邱元清以辞赐宫女，金吾指挥同知傅广以求入内廷。

隆庆间戚畹李文进，以随侍今慈圣皇太后入宫，仕至御马监太监，赐蟒玉，即今武清侯李文全同产弟也。今莆田王继祀以少年读书苦思欲，自去睾丸。又闻嘉靖末年，闽人户部主事柯维麒，以修《宋史新编》，求绝房室专功，亦如太史公下蚕室故事，此闻之冯开之祭酒及于中甫比部者。王与柯乃孙茂竹同年进士，其言或有据。

宋宦官梁师成，自托苏轼出子，及用事后，复应进士举，登上第，仍供内役，此古今所无。若本朝翰林庶吉士敬成，坐晋王济熺事腐刑，为郕府典宝，以潜邸恩升太监，尊宠一时，其宦绩竟与司马迁无异，却与梁师成相反。又元顺帝至正间，有赵伯颜不花者，年三十余有妻子矣，为顺帝所阉，后宫至构密院使，大贵用事，此夷虏之俗，与元魏制仿佛。

【牡猿化牝】隆庆二年，山西男子李良雨化女一事，见之奏牍，天下所信，近日有传其伪者。后见郎氏《七修类稿》之雄黑锆多有化为雌者，余怪笑谓郎老儒为人所绐。及见嘉靖间，吴兴王济者《曰询堂手录》则云：广西横州山中猿皆黑，老则转为黄，黄势与囊俱溃去，化为牝，与黑而壮者交辄孕。此王在彼中所亲见者，盖其地凡为猿者皆然矣。猿既变黄，又数百年则化而为白，但既白之后，为牡为牝，遂不得而知矣。然则白猿公剑术亦属老牝耶？宇宙非目睹者，断不可臆断。

向传兔生俱牝，望月而孕，近偶畜兔，则雌雄各具，其孳尾如恒兽，古语盖难尽信。

【并蒂瓜】史云洪武五年，句容民献二瓜，具同蒂。礼部尚书陶凯奏曰：句容上祖乡，连蒂之瑞，独见于此。上曰：草木之瑞，如嘉禾并穗，连理合欢，两歧之麦，同蒂之瓜皆是。

以归德于朕，朕不德不敢当。且草木之祥，亦惟其土之人应之，于朕何预？但赐其民钱一千二百而已。史不著其民姓名，按其名为张观，产瓜未几，兄弟坐事并斩于市。太祖之卓识不必言，更似有先知之哲焉，意者同蒂即骈戮之象欤？近日民间池塘开并头莲者，俱非吉徵，如嘉靖九年，杨石淙相公家，并丁卯桥及他庄三处，开莲俱作并头，人以为召还吉兆，秋八月杨以疽背卒。且予所见开并蒂莲家，其人多夭亡，不特杨也。又顷甲辰岁，湖广抚台署中，池内有莲一茎开七花，楚中士人盛为诗歌美之，是年抚臣赵宁宇迁尚书，人以为瑞莲休征。至闰九月，有宗室之变，赵殒于非命，去莲瑞亦仅数月耳。

嘉靖十年，曲周县产瓜并蒂者二，瓜中更生枝者一，县丞侯廷训绘图以献，上奇之，以示礼部，以为本支繁衍之兆，上亲献内殿，时前星尚未耀也。逾年而生哀冲太子，然弥月后即薨，安见其瑞耶？

【致大鸟】后汉杨震，以忤嬖幸死。葬日，有大鸟高丈余，集震丧前，此忠直所致。至震孙奇为侍中，灵帝问曰：“朕何如桓帝？”奇对以“陛下于桓帝，亦犹虞舜比德唐尧”，帝曰：“真杨震子孙，死后必复致大鸟矣。”此不过忿极之言，乃于杨斛山验之。斛山名爵，嘉靖间为御史，时方以言为讳，爵独抗疏指上过举，语甚切直，下狱拷掠无完肤，濒死者数次，救爵者周天佐。至不胜楚毒死。爵锢狱久，忽遇赦放还，抵家甫一夕，复捕至，仍锢之，前后在锦衣狱七年，始赦归。未几，有大鸟集其舍，爵曰：“吾殆将死。”乃自为墓志，果卒。爵为陕西之富平人，岂关西苗裔耶？何其亦致大鸟也？汉灵之为灵，其言乃验于千载后，亦异矣！隆庆初，赠光禄少卿，人尚以未得谥为歉，近已谥忠介矣。

○鬼怪

【凶宅】今京师全楚会馆，故江陵张相第也，其壮丽不减王公，然特分宜严相旧第四分之一耳。会馆之右一小房，虽不及大第十之一，然亦轩敞。先人以价廉僦居，不意其有崇也，迁寓不数月，妖魔百出。时龙虎山真人在都，面请手画一符，悬中堂镇之，是夜魅投瓦石，专投符上，比明，则糜烂无存。

先人寻大病，给假南还。此房为京师富人徐性善所得，重构华甍，以馈吏部侍郎徐检庵，侍郎先与先人比邻，至是拓为大第，未久亦以白简告归。不数年，性善坐他事被籍没，此房亦为官物矣。盖自严相、张相以迄性善，未及三十年，凡三遭抄没，断非吉地，宜其为邪魅所窟穴也。先是春月移植一梨树，命工掘地，稍深见一巨石板，叩之空空有声，先人疑其有伏藏，亟命掩土，梨亦他徙。观后日安福邹太史之被蔑，则亟掩之见卓矣。

京师最多凶宅，归德沈宗伯为史官时，从里居补官入都，僦居亦敞洁，与先寓密迩，告先人云：连夕内室燃烛不明，加至十数炬亦然，不知何故。先人劝其他迁，未举。一日拆坑，则一少妇尸在焉，宛然如生。宗伯大惊，立移他所。此等枉死伏骼，京中往往有之。

○土司

【人化异类】隆庆间，云南陇川有百夷夫妇，入山伐竹，剖其中有水，水中得活鱼六七头，持归烹食之，夫妇俱化为虎，残害人畜，不可胜计。百计阱捕，终莫能得。又杨用修《滇程记》云：百夷家畜一拨斯鬼，无形，而善噬人魂，中者越宿即死，死则百夷取其尸为醢。然其鬼畏犬，闻犬声则远遁不返。

又夷人中有号为仆食者，不论男女，年至老辄变异形，或犬、或豕、或驴之属，于人坟前拜之，其尸即出，为彼所食，盖亦百夷一种也。按小百夷为熟夷，在永昌府西南。大百夷在陇川之西，俱为滇中内地，而幻化丑秽乃尔。古来人化虎食人，记载中时有之，至于鬼噬人魂，则未之前闻，其亦蜮射人影之类欤？至于拜冢吞骼，则又异类中之下劣矣。百夷即僰夷，以音相近讹称。

又四川建昌行都司，有人变鬼者亦名扑厮。

《菽园杂记》云：北方老妪八九十以上，齿落更生者，能夜出外食婴儿，名秋姑。邹继芳郎中云：历城人油张家一妪如此，其家锁之室中。盖西南夷之外，又有此一类，此则妖异而非种族矣。

【夷兵】土司兵最不宜调，其扰中国甚于胡虏。嘉靖间倭警，调阳麻兵，调瓦氏狼兵，俱贻害东南最惨，而终不得其用。

顷救朝鲜，又赦播州杨应龙之罪，调其兵五千，半途不用遣归，以此恨望再叛。正德间，流贼刘六刘七之乱，亦调永顺、保靖两宣慰兵协剿，一路聚劫，人不能堪。流贼戏谓我民曰：吾辈来，不过为汝梳；彼土司兵乃为汝篦矣。盖诮其搜剔之愈密也。

应龙，播州宣慰司。

【土司文职】本朝设土司，除知府、知州、知县俱文职，其品秩一如流官。此外夷官，则有宣慰司、宣抚司、安抚司、长官司、蛮夷长官司，俱为文官，属吏部文选司除授，是宜竟为左列矣。然查《会典》则又不然，刻部所开州县凡宣慰司三，仅四川之播州属焉。四川宣抚司三，一属户部、二属兵部，长官十六司属户，廿九司又属兵，何也？至云南之宣尉司凡七，俱在徼外，即朝贡亦不尽如期，而亦载之户部版图中，抑异矣。

至若湖广一省，则永顺、保靖二宣慰，以至四宣抚、九安抚，及诸长官司，又俱隶兵部，无一入户曹者。而贵州宣慰一司，则又属户部矣。似此职掌分裂，当以守土管军民者与掌兵不同耶？但自宣尉而下，既为文臣，何以俱属都司钤辖？又如云南之澜沧军民指挥使司，乃武官也，何以又统浪蕖州文官耶？此皆官制之紊当议者。且宣慰司虽从三品文职，终是夷人，嘉靖末年，以献大木功加永顺，致仕宣慰彭明辅为都指挥使、则文而以武优之是矣。其子彭翼南先以倭功加右参政，至是又加云南右布政使，遂跻藩臣极品。若正德间，加播州宣慰使杨域为四川按察使，是以纲纪重臣，下领夷酋，抑更异矣！

【缅甸盛衰始末】缅甸，古朱波地，汉谓之掸国。和帝永元中，其王献新乐及幻人，能变化吐火，自支解易牛马头，或云即大秦国也。唐谓之骠国，贞元中亦来朝献。宋谓之缅国。

元世祖征服之，大德中封为缅国王，其地有江头、太公、马来安、正国、蒲甘，所谓缅中五城也。地在腾冲西南千余里，其夷柔而诈，屋庐象马舟楫之类俱备。又制缅铃，为媚乐中第一种，其最上者值至数百金，中国珍为异宝。男子善浮水，绾髻于顶，以青白布缠之。妇之髻绾于后，不施脂粉，专事佛，有大事则抱佛说誓，或诣僧决之。其文字进上者用金叶书之，次用贝叶，谓之缅书，西南诸夷文契皆用之。其国最为广大。本朝洪武间，遣使往谕，尚称为缅国，二十九年始内附入贡。永乐元年，缅甸头目那罗答，遣使郎寻蹇来朝贡方物，以木邦孟养阻遏贡道为辞，上优诏答之，为开立缅甸宣慰司，以罗塔为宣慰使。未几，罗塔加兵孟养。杀其宣慰刀木旦，事闻，上严谕之，始以地归孟养。五年，又违父遗命，夺其弟马者速所辖地，其弟来诉，上又镌戒，今还弟资产，不听。既而木邦宣慰罕宾法，代孟养报仇，破缅城寨二十余处，获其象马诸物以献，上受之，时永乐十一年也。其后入贡屡愆期，朝廷亦不深诘。

未几，缅甸宣慰新斯加，又为木邦所杀。至宣德五年，缅甸宣慰莽得剌贡方物，盖斯加子也，自是始以莽为姓。宣德八年，莽得剌欲杀东倘长官，其子入奏，得剌又奏木邦宣慰罕门法入境，朝廷两解之。正统元年，麓川宣慰思任发侵孟养及缅甸，欲尽有其地，云南总兵沐晟奏之，上命计议抚捕，盖麓川之征，张本于此矣。正统三年大征麓川，命士官协剿，至七年任发大败走，过金沙江，缅甸宣慰男卜剌浪马哈省。速剌以兵夹攻，任发走入缅，为莽得剌所得，囚之阿瓦城，奏请并其子思机法械送，仍要中国分以麓川故地。云南屡檄往取未发，至十年十二月，以兵临之，以地赂之，始以任发副千户王政杀之，丞首入献。寻机法又叛，景泰二年，缅人入麓川，又执思机法以去，至五年三月，献俘于朝，自是麓川与缅世为血仇。成化中，麓川有遗孽思陆发者，思任少子也，以兵入孟养，据其地，又取缅甸之听盏等城，缅甸遂微弱不振。弘治元年，缅甸宣慰卜剌浪奏：成化间蒙给金牌信符，不戒于火，乞并批文底簿及勘合给赐，诏如其请。进贡头目奏：此行路经孟养，恐为思陆发所阻，乞官兵护送，上又许之。至嘉靖五年，孟养夷酋思伦攻缅甸，破阿瓦城，虏其宣慰莽纪岁，杀掠无算，遂与木邦酋罕列瓜分其地。诏遣永昌府知府严时泰往谕之，不听，纪岁竟为孟养及孟密土酋思真所杀。其幼子名瑞体者，本名哒喇，避思伦难，奔洞吾且二十余年。洞吾与古喇相近，古喇酋兄弟相攻，瑞体和解之，遂部署众夷，绝其道路，二夷皆死，尽有其地。

缅自此复盛，瑞体已并有古喇，因以兵胁服邻国。至嘉靖三十年，遂入孟养八百老挝，于是缅势益张，即木邦先以征缅功受赏，构怨非一日，至是亦臣服于缅，反为向导，以窥中国矣。

至嘉靖三十九年，而孟密酋思真与其子思汉相继死，嫡庶争立，境内大乱，哒喇为报父仇，乃纳思汉之次子思琢为婿，遣孟密教以篡国，夺其兄思宋印，因假道以攻孟养迤西诸夷，必尽复世仇而后已。会所遣将卓吉，为乃头目别混所杀，瑞体大怒，自将征之，生擒别混父子，于是威振诸夷，陇川千崖南甸三土司，亦听其役属矣。隆庆六年，陇川宣抚司目把岳凤，杀其主多士宁投缅。至万历四年，缅遂大举入寇，攻迤西至云南，副使罗汝芳拒却之。至七年，缅兵破迤西，据有其地。至十年，岳凤以缅兵破千崖宣抚司，执土妇罕氏以去。未几，缅酋莽瑞体病死。体生时，值大雪，惟瑞屋上独无，夜居室烨烨有光；及长，沈鸷狡谲善用兵，信赏必罚，故孑然亡命，拓地万里，滇为之敝。既死，子应里嗣事，尤险诈有谋略，瑞体展土开疆，多赖其力。十一年，缅尊莽应里纠陇川贼岳凤寇顺宁，破施甸、猛淋、盏达诸寨，杀掠无算，诏以刘綎为游击将军，邓子龙为参将，会诸夷兵，共击大破之。俘岳凤至京，寸磔之，应里遁去。十五年，缅酋应里复攻迤西，陷密堵、送速二城，金腾兵备李材击破之，复二城。时刘綎、邓子龙功居多。至十八年，缅入孟养。二十年缅入蛮莫，邓子龙击却。二十年，缅又入蛮莫，破等练城，与投缅叛夷猛卯、多俺诸酋首分道入寇，巡抚陈用宾、广南知府潘文昌议于腾冲筑关城凡八，以防缅深入。

二十一年，始擒其将多俺斩之，用宾复檄属国暹罗同攻缅，暹罗阳诺之，然畏缅不敢加兵也。二十三年，应里托孟琏、孟良二土司，伪请纳款，朝议许之，比差官赍银币以往，既至境，托词不受，其侮慢不恭至此。至二十七年，缅攻孟养。三十年，缅又攻蛮莫，土官思政败奔内地，缅以重兵入滇索之，抚臣大惧，斩思政首畀之，缅乃益骄。三十一年，缅酋雍罕，始遣使款贡，雍罕盖应里子。三十四年，缅酋阿瓦攻围木邦宣慰司，我军不能救，遂失之，因是五宣慰司复尽为缅所陷，而庙堂置不问矣。此后缅地转大，几埒天朝，凡滇黔粤西诸边裔谋乱者，相率叛入其地以求援，因得收渔人之利，为西南第一逋逃薮，识者忧之。按瑞体初年，众无一旅，寄食异邦，奋臂一呼，修复旧业，转弱为强，蚕食殊邻，威行蛮服，其材亦何下慕容垂、赵元昊哉？应里少有父风，出奇制胜，益辟故封，云南自此虚耗矣。此父子者，虽圣朝之猰 ，亦酋豪之骐骥也。云南所统，自府州县外，被声教者，凡有九宣慰司、七宣抚司，其底马撒与大古剌靖安三尉，久为缅所夺，滇中可以调遣者，惟车里等五夷，并缅甸为六慰，与南甸等三宣抚而已。迨至今日，三宣六慰，尽入缅舆图中，他时南中倘有徵发，严急不可，姑息不可，蜀汉之张裔被缚送吴，天宝之李宓全军俱覆，非有车耶？

迤西者盖俗名，实孟养宣慰司也，世为刀姓，正统间，为麓川所侵夺，诉于朝，王骥因而三出师。迨思任走匿，朝议以孟养故地赂缅人，缅始以思任献，既而思陆复取孟养土私据之，于是孟养宣慰司，不复在属国之列矣。弘治初，例缴外夷金牌信符，兵部忘旧事，亦误给孟养，于是思氏遂自立为酋长，屡请复称宣慰，朝廷不许。然与缅为世仇，自缅再盛，无岁不攻之，亦互有胜负。至万历十三年，始许降，称孟养长官司。按麓川之灭，兆于孟养之入诉，其酋父子相继膏斧锧矣。彼思陆者，以逆子逋诛潜复奋起，复父祖仇耻，反夺其地，据为己有，虽故封失守，而取偿于仇邻，再领民社者又将二百年。思氏之有后，亦何减莽瑞体哉，是皆未可以夷裔忽之也。孟养，旧名蒙样。

【六慰】云南徼外土官，以永乐二年给铜铸信符，又给勘合如外国。盖例外得之者，仅六宣慰司，曰车里、曰木邦、曰缅甸、曰麓川平缅、曰八百大甸、曰老挝，视他宣慰加重。初四夷馆通事，仅译外国，惟缅甸亦设数名，其后八百亦如之，盖二司于六慰中又加重焉。凡宣慰差人，俱称头目，惟木邦及缅甸凡有陶孟及招纲等名，孟养司又有招入，人夷称。本朝亦因其俗，不以华音厘正，馆中译字官，于是失职矣。

【大古喇】大古喇，亦称宣慰，不在六慰中，与底马撒，最先为缅甸所得。其先世不知所起，亦不知何姓。按今禁中诸香，极重古喇水，为真龙涎之亚，共价超苏合油、蔷薇露加倍，即其国所产耶？又欧阳《永叔归田录》云，西南夷法锦有鬻至中国者，其上织，梅圣俞春雪诗，真宝玩也。其地即古喇，亦名古剌锦，殆谓是欤？自嘉靖中叶见吞于缅，久不入贡矣。蔷薇露，夷言为阿剌吉，今中国人能伪为之，然其芬馥减真者远矣。永乐四年，大古剌土酋泼的浪那入贡，立宣慰司，又立小古剌为长官司。洪熙元年，底马撒宣慰使司署司事妹婿跌倒怕莽入贡，此后不复再见。

【老挝之始】老挝者，俗呼挝家，亦六慰之一。本古越裳氏之国，自周后不复通中华。至本朝永乐初年，始备方物入贡，因为置老挝军民宣慰使司，其地在云南徼外，去八百媳妇尚二千余里，为六慰尽处。称中国皇帝为天旺，盖天王之讹也。其俗自来无姓，窃意姬公何等声教，越裳已列王会，何独吝锡氏耶？其酋居高楼，见人不下，即天朝使客至，彼亦然。又酋长每代止生一子袭爵，绝不生女，亦无支子，此土司之极怪者。

至万历二十六年，遣使入贡，且请给新印，上允其奏，重铸老挝军民宣慰司印赐之。近闻亦入于缅矣。宣德十年，老挝宣慰司遗使刀揽掌入贡。景泰元年宣慰刀线歹死，其子板雅兰掌者袭职。弘治十二年，老挝土舍招揽章遣使入贡，并请金牌信符。

嘉靖九年，老挝宣慰招揽章上疏，言安南事状。嘉靖四十四年，老挝宣慰怕雅简章献驯象，然终不晓其何姓。

【老挝反覆】永乐二年八月，老挝军民宣慰使刀线歹，遣人护送安南王孙陈天平来朝，诉胡季犛、胡 父子篡逆之罪，请上吊伐，上命纳而廪之。未几安南使至，上出天平示之，使者识其故王孙。皆下拜感泣，则老挝实能于交阯兴灭继绝，其加意邻邦甚厚。及天平归国，胡 兵杀之，上大怒，兴师南征。

边臣又奏老挝刀线歹与安南交通，上赐敕责让，何也？及交阯黎利第三次反逆，时为宣德二年，南征大帅安远侯柳升卒于军，保定侯梁铭战死，王师大衄。黎利又上表请降，云陈氏有陈皓者，为故主陈日煃三世嫡孙，窜身老挝者二十年，欲立之以事中国。上许之，命罢兵，则老挝又再造安南人也。陈皓既立，已入贡奉矣。宣德三年四月，云南总兵沐晟，复奏刀线歹协助交阯，罪不可容，上命不必深究。又阅月，而黎利以本年正月陈皓病死上告矣，上以师老兵疲，遂废交阯布政司，以黎利权署国事。然则老挝反覆狡猾，始终与胡氏黎氏朋比，以侮天朝，真夷酋中之穷奇檮杌也。朝议既弃安南，交人益肆，举兵侵老挝，竟欲郡县之，不意为老挝所败，丧失无算。正统间，又举兵攻老挝，杀其宣慰板雅简章，八百夷来援安南，又败归，于是与交址仇不解矣。

【夷酋三公】夷酋得王号者，如瓦剌之顺宁王马哈木、贤义王太平、安乐王秃孛罗，至近日北虏顺议王俺答之属，皆以穹秩羁縻之耳。若忠勇王金忠，直以胡人仕于朝，得授王爵，最为异典。然自永乐至洪熙始拜太子太保，盖宫秩之不轻畀如此。惟永乐十一年，封鞑靼夷酋阿鲁台为特进光禄大夫太师和宁王，则直拜三公，且勋阶与在朝文武同号，最为殊宠，又赐以诰命金印、金、盔、鞍、马、文绮、绒锦，又封其母为和宁太夫人，妻为和宁王夫人，俱有赐诰，是时文皇方将讨瓦剌，故褒赏以携其交。至永乐二十年，鲁台遂叛，是以文皇三大征之后，宣德间，为瓦剌所杀，盖负上恩宠，敢逞螳臂，卒致屠灭。而金忠富贵考终，一如勋旧，顺逆之报不爽矣。

【土教官】土官以文职居任，与流官同称者，自知府以下俱有之。惟教职必用朝迁除授，盖以文学非守令比也。惟宣德间，有选贡李源，为四川永宁宣抚司人，入监，宣抚苏奏：本司生员俱土獠朝家，所授言语不通，乞如云南鹤庆府事例，授源教职。上允之，命源为本司训导。盖是时滇蜀皆有之，然皆夷方也。又江西泰和县学儒生王穦，为本县训导，则王文端（直）子也。时文端正任礼部侍郎在内阁，亦宣德年事，则异甚矣。又土官之设，惟云贵川湖及广西，而广东琼州府，亦间有抚黎之土县佐。若内地则绝无，惟江西赣州府、安远县、信丰县、会昌县内四巡司，各置流官一员，土副巡检一员，以土人李梅五等为之，亦宣德间事，从巡抚侍郎赵新之言也。又成弘间，赣州之龙南县又设土官主蒲一员，则不忆何年间，容再考。

成化间，广东琼州府感恩县有土官知县姜鉴。又永乐三年秋七月，刑部都给事中杨宏升陕西左布政使。宏，西安人，疏辞不允。则土人任本处藩伯，其后以兵事拜督抚，隶本土者，盖不可胜纪矣。

【土官承袭】武官袭替，例有赀为凭，其纪载生时邻佑，及收生妇人甚详，盖防异姓假冒，及乞养之溷也。近世作伪者多凭空捏造，苟得金钱，兵部武选司吏胥概为准行，虽讦奸弊可恨，然仗此为提防，稍杜争竞。至于土官则全凭宗支一图为据，今惟云南布政司贮有各土司宗系，以故袭替最便。而贵州、广西诸土官，竟自以所藏谱牒上请，以致彼此纷争，累年不决，称后构难。而不肖监司，又借以收渔人之利，此最大弊事。

○外国

【华人夷官】弇州纪，琉球国相程复，以饶州人为琉球相四十年，至年八十，乞致仕归故乡，许之。命以相国兼长史，赐四品服，以为奇事。然正统元年，更有瓜哇国入贡使臣，名财富八致满荣者，自称福建龙溪县人，姓洪名茂仔，取鱼为业，被倭虏去，逃至瓜哇，为改今名，遣充使进方物，今乞复业。

上命给口粮脚力，送还其家，正堪与程复作对。时瓜哇同遣使臣名郭信，其国王名扬惟西沙，上赐特敕，具海船遣回，并以永乐间真臈等十一国贡使，附之同行。至正统三年，瓜哇使臣亚烈马用良、通事良殷南、文旦奏：臣等俱福建龙溪人，因渔飘坠其国。今殷欲与家属同来者还乡，用良、文旦欲归祭祖，造祠坐，仍还其国。上命殷冠带还乡闲住，用良、文旦但许祭祖，盖援洪茂仔例也。弘治十年，又暹罗国通事奈罗，自言为福建清流县人，因渡海飘至其国，今使回，便道乞展墓归国，许之。至正德间，鄞人宋素卿，为日本国王婿，更异矣！

成化十三年，暹罗使臣坤禄群谢提素英必、美亚二人入贡。

其名美亚者，汀州士人谢文彬也，官拜岳（坤），即中华学士。

【外夷夸诞】小说载仙居落成，称清宁几千几百几十年，此《齐谐》、《虞初》之说，与道经所云，赤明、开皇诸年号相类，非实有其事。宋世日本国僧来朝，云其国一姓传已千余年，深亦未可信。惟本朝宣德七年，瓜哇国入贡，其移文乃称一千三百七十六年，但不著年号，其果为一姓与否，亦难诘问。

但如此夸诞近于戏侮，当时典属国者，何以不拒回，想虑失远人之心耶？

【也先夸国宝】景帝四年，北虏也先，已弑其主自立，至是遣使通书朝贡，自称大元田盛大可汗。田盛者，华言天圣也，末称天元元年，其纪号鄙俚不经甚矣。书中言，凡受天命，已得其位，尽有其土地人民，及传国玉宝，宜顺天道，遣使和好，且致意于太上皇帝，帝加礼宴赏，答书即称为瓦剌要汗。时也先气已骄盈，敢为嫚书，几同敌国，然而不言献玺也。迨天顺元年，则也先已授首，太师孛来与阿哈剌知院，以上复辟，遣使来奏，欲将宝玺来献。上谕之曰：“尔欲献传国宝，此意可嘉，但此宝已失真，即真亦秦始皇所造不祥之物。我朝自有祖宗相传之宝，亦不用此，其进与否，任从尔便”。北虏自此心折，此后不敢复言进玺矣。然先朝已有之，永乐八年，上谕太师阿鲁台曰：“尔言元氏子孙已绝，瓦剌非有诚心归附，故不献传国宝，自昔尧舜禹汤文武主天下，岂有此宝？如必以此为宝，则元氏当永保天位，何至衰败如此？”今脱忽歹等回，特遣使偕行谕朕意。时阿鲁台方强盛，故峻词折之。至宣德九年，瓦剌顺宁王脱欢杀鲁台，得其玉玺，遣使朝贡，入请献之，上报曰：“王克绍先志，遣人进马，具见勤诚。杀阿鲁台，尤见克复世仇。欲献玉玺，亦悉王意。然前代传世之久，历年之永，皆不系此。王既得之，可留自用。”大哉王言，与成、英两朝圣谕，虽严婉不同，皆千古卓见。

【奉使仗节】工科给事中传安、郭骥等，自洪武二十八年年奉使西域，留撒马儿罕者十有三年，至永乐五年，始遣使臣送还。安等因言元帖木儿驸马已死，哈里嗣之，仍帖木儿之孙，上乃命发使往祭，而赐哈里玺书银币。安等仅以原官改礼科，其赏比之苏属国更薄。是时胡文穆、黄文简西杨东杨在政府，蹇忠定为冢宰，皆建文故臣，岂愧见仗节之士，故有意抑之耶？

先是洪武二十七年，撒马儿罕遣使奉表，贡马二百疋，其表中颂上圣德，光明广大，昭若天镜。又云：钦仰圣心，如照世之杯，使臣中心豁然光明。盖照世杯者，其国旧传有杯，其明光彻，照之可知世事，故表文云然。上因而遣使答之，但其国本古罽宾国，与蒙古道里隔绝，何以知彼国驸马事？且既向化归诚，又何以久留使臣？史皆不言其故。及观周王孙睦桔为安传，乃云安奉使时，酋长讽安使降，安叱之，因留虏廷，凡十三年，备尝艰苦，知终不可屈，乃以礼送还，并献名马珠玉以谢。归时以老病乞骸，上赐一品服致仕，仍月给米十二石、夫八人。宣德四年卒，上遣官祭，仍治葬。据此则安之宠数厚矣。然考之曾襄敏（棨）所为传，安《西游胜览诗卷序》，则殊不然。安字志道，世为中州名家，太祖方怀远人，乃遣安往使，出玉关八百里，往流沙二千余里，至哈迷哩；涉瀚海又千三百里，至古高昌；又西行至说剌八里，自此水皆西流；又西三千里，始至撒马儿罕。其主与群下骄倨，欲夸其土地之广，遣人导安西至讨落思，安至乙思不罕；又南至失剌思，还至黑鲁诸城，计万千余里，凡六年反其国，以终不为屈，遂不遣，至其主死，始得还。蒙给禄免朝，又屡出使西域马哈麻诸国，皆入贡狮子名马珍宝，既而以母夫人年高，俾之奉养，因不复远出遣使。户部侍郎王沦送安祭扫序曰：公竣事还朝，文皇屡加赏，赐第东华门外，宣德二年，追崇先考封母安人，许归祭扫。是安归后，又仕宦出使二十余年，初未尝告老，并无一品服人夫之赐，死后亦不闻赐祭葬也。睦桔过侈其乡人，近陈眉公又因其说而笔之，未及详考耳。

【奉使被议】累朝以奉使被谴者不胜纪，即今上己卯以后，东西兵事起，奉命出使者，多以不能其职得罪。初火酋扰于西北，上用廷议，遴侍从有时名者阅视九边，楚中周二鲁（宏禴）以尚宝少卿兼御史使宁夏，事竣，荐副总兵哱拜可为大将军。

拜本降虏，以善战知名，次年镇兵杀抚臣以叛，推拜为主，朝议责周不能先事发觉，谪为典史。甲午年关白事兴，行人司晋台（宪）奉使辽东。司，中州人，负气而躁，妄自尊大，为抚臣赵楫所怒，尽发其受将领赂遗，至□追没其参貂等物。丁酉年楚人职方主事丁元甫（应奉）以简命赞画辽左，与督臣邢少保不咸，时给事中泽州人徐涵碧（观澜）奉使勘功，至则与丁协力倾在事诸文武，军中数十万人，皆切齿恨之。遂为朝鲜人所讦，至揭榜指涵碧为天朝贼臣，约日杀之，丁徐俱弃使事逃归。己亥大计诸京员，徐坐浮躁斥降去。此数君俱才谞著闻，以出疆偾事，一时同入废籍，且近在七八年间，皆一蹶不复振云。同时使日本者，有临淮侯应袭、李宗城，亦为沈惟敬所绐，尽弃其节印宵遁，归坐斩系狱，后赦出遣戍，其人尤猥下，不足纪也。

【奉使不行】正德初，封占城国世子沙卜落为王，给事中李贯以次当行，祈于刘瑾得免，乃改命礼部都给事于聪往。甫数日而瑾败，聪上言其故，上仍令贯往。贯至徐州，遇盗剃其发，奏乞俟发长乃长，上许之。贯抵广东，托故不行，延至七年不发，乃议令其国人领封册归。贯还京，其被髡真伪既不可知，而违抗君命，贻笑异域，漫不加罪，当时政令可知矣。嘉靖间，给事中吴时来奉使琉球国，得旨未行，因疏劾严相，廷杖遗戍，人谓其借题避远差。后起为左都御史，被劾；及殁后，夺谥，尚指其抗疏为规避云。





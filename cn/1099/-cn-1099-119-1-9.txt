○條處雲南土夷疏 【 制馭雲南土夷】

近者雲南土夷安銓等搆亂、仰廑　聖懷、兼設總制督儲大臣、且責鎮廵失馭、命御史紀功、集四鎮之兵。以剿一隅之寇、廟謨神筭、已無遺策、顧兵凶戰危、事變難測、撲之不早、則有兵連禍結之憂、竊以雲南荒服、前代不入版籍、　太祖高皇帝始命西平侯沐英克服之、又以諸夷雜處、易動難馴、故因其酋長有功者、設立為土官、各令統其所部夷人、子孫世襲、而命西平侯子孫今襲黔國公者、世鎮其地、以控制之、如身之使臂、臂之使指、凡所調遣莫敢不服、盜賊生發、責在土官、遣一介之使臨之、即時奏功、此以夷制夷之術。漢兵不過壯聲勢以固根本焉耳。數十年來土官病故、子孫應承襲者、皆貪官虗詐土官之故官司不肯保結、上司往覆駁勘、有二三十年不得襲職者。止令土舍管事。下人不畏。強陵眾暴。無所不為。黔國公雖有總兵之名。不得自專、凡事必與太監撫按三司會議、然後得行、積之既久。土官以上官為不足憑恃。亦復慢令玩法。無所忌憚。待其罪大惡極。然後動兵征勦。以致軍民日困。地方日壞。誰之過歟。臣等切思雲南各處土官夷兵。人馬眾多。麗江景東之外。如沅江鄧川北勝姚安鶴慶寧州羅次亦佐蒙化姚州之類。俱有官兵。若肯聽調用命。殄滅二賊不難。不煩他省兵力。但中間多係不得承襲之人。亦有緣事見在提問之數者。懷怨畏罪。難保必無。彼聞大兵壓境。致生疑懼。陰助黨逆。恐二患未平。又生他患。故今日急務宜先收土官之心陰破從逆之黨提督大臣二三月方到雲南。調取各鎮兵馬。必數月方能聚集。使其疑心不釋。賊黨益堅。我勢自弱伐謀之策宜先差在京官強幹有精力諳曉夷情者請敕一道。并賫執　聖旨榜文令其星馳前去限其四十日到彼。令鎮廵官差能言知事者。分投傳諭各該土官人等。宣示　朝廷恩威。曉以二賊目作凶孽。法不可赦。爾等土人。皆世受　國恩。享有土地人民。宜殫忠攄誠。天兵到日。各出兵馬恊心討賊。一體先行厚賞。有應承襲而不得起送者。有功聽提督官具奏。就彼襲職。免令赴京。有罪未結者。除謀逆外。悉從赦宥。若大軍未到之先。有能勦殺二項逆賊。加倍賞勞。其擒拏首惡者賞銀千兩。于本職級外加陞二級。其餘官軍人等擒斬首惡并餘賊功次。依兵部所擬陞賞條格施行。二賊部下有能自相解散。或赴官投首者。悉宥其罪。若將二賊擒獻。照常人例給賞。如此行之。賢于用數萬兵矣。夫兵固有先聲後實者若無動調大兵之聲以先之則此策行之無益今大臣既遣。大兵既調。先奪其氣。後懾其心。用力少而成功多矣。其差去官員。仍留在彼與廵按御史恊同紀功。仍請勑鎮守太監杜唐、總兵官沐紹勛、責其既往之失。勉立將來之功。并撫按官申嚴號令。將調到、土漢兵馬。分布防禦。相機撫勦。不可倚稱提督大臣將至。遷延推委。其合行事宜。謹條列上請。乞敕兵部查議奏覆。并行差去大臣。遵照施行。

一夷民雖悍。最重者信近年官司處之。往往失信借其力而奪其功夷人所最憤有事。則招之使來事畢則繩之以法土人所以自生疑沮。不為我用也。宜待賊平之時。差去大臣。仍留一員。與鎮廵三司等官。將該襲土官土舍。催勘應襲。具結呈繳。吏部照例襲職任事。不必展轉駁勘。

一省城倉廩所積歲入不足歲用。加以動調客兵。將何支給。附近迤西州縣。賊亦經行軍民迯避。無粮可買。其迤東州縣。未經殘燬。可以糴買者。宜令督餉大臣委官分投買運。仍設官領兵廵邏道路。護送車腳。其價比之時估。量增數分使積穀者有利。糴運者無虞。然險阻艱難之秋。官買終難收效。宜照尚書王驥征南事例。榜示各都司衛所官。有納粮百石者陞一級襲一輩。多者逓加陞級許襲至三輩而止。定擬矢?見格。仍給劄付千餘道。交付督儲大臣。收掌填給。送部銓授。此外如承差吏農散官等例。亦宜查照舉行。

一近訪得雲南都司。止有都指揮一員。宜令鎮廵官訪舉都指揮數員。擇其尤者。以備軍政奏請銓註。

一雲南附近州縣、多被殘害、迤西人民、皆逃入省城、棄其室廬、即今城郭丘墟傳聞夷方。益長其輕侮桀驁之氣。宜量發官兵居守。令各民復業。仍驗其被傷輕重。量為周濟。

一省城迤東、如霑益州土官安慰一族、貴州鎮雄四川東州等處地方要害、且與安銓連姻、今安慰已死未襲、提督官至曲靖、即宜召其酋長、量加賞勞、令所司早為保勘襲替。使可統攝、土人仍戒諭不許通賊指引。自取罪責。曲靖宜宿重兵斷賊奔路。

一貴州威清等處兵備所統轄。皆三省蠻夷出沒之地。宜諭吏部推用老成慎重。精力強幹者為之。庶接境地方。有所倚賴


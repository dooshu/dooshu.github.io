○进桑条歌表

昔高祖未受命时，天下歌《桃李子》；太宗未受命时，天下歌《秦王破阵乐》；高宗未受命时，天下歌《侧堂堂》；天后未受命时，天下歌《武媚娘》。伏惟应天皇帝未受命时，天下歌《英王石州》，顺天皇后未受命时，天下歌《桑条韦》。（阙）五行六合之内，齐首蹀足；应四时八节之会，歌舞同欢。岂与夫箫韶九成，百兽率舞，同年而语哉！伏惟皇后降帝女之精，合为国母，主蚕桑以安天下。后妃之德，於斯为盛，谨进《桑条歌》十二篇，伏请宣布中外，进入乐府，皇后先蚕之时，以享宗庙。

李思齐

思齐，刑部尚书德懋子。官左卫将军。


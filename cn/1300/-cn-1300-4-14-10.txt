贞元朝士

刘禹锡《听旧宫人穆氏唱歌》一诗云：“曾陪织女度大河，记得云间第一歌。休唱贞元供奉曲，当时朝士已无多。”刘在贞元任郎官、御史，后二纪方再入朝，故有是语。汪藻始采用之，其《宣州谢上表》云：“新建武之官仪，不图重见；数贞元之朝士，今已无多。”汪在宣和间为馆职符宝郎，是时，绍兴十三、四年中，其用事可谓精切。迈尝四用之，《谢侍讲修史表》云：“下建武之诏书，正尔恢张于治具；数贞元之朝士，独怜流落之孤踪。”以德寿庆典，曾任两省官者迁秩，蒙转通奉大夫，谢表云：“供奉当时，敢齿贞元之朝士；颂歌大业，愿展至德之中兴。”充永思陵桥道顿递使，转宣奉大夫，谢表云：“武德文阶，愧三品维新之泽；贞元朝士，动一时既往之悲。”主上即位，明堂礼成，谢加恩云：“考皇祐明堂之故，操以举行，念贞元朝士之存，今其余几。”亦各随事引用。近者单夔以知绍兴府进文华阁直学士，谢表云：“数甘泉法从之旧，真贞元朝士之余。”夔当淳熙中虽为侍郎，然一朝名臣尚多，又距今才十余岁，似为未稳贴也。


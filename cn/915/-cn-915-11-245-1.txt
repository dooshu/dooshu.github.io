◇上言犯盗宜准律令

谨详，法若画一，理尚不二，不可喜怒由情，而致轻重。案《律》，公私劫盗，罪止流刑。而比执事苦违，好为穿凿，律令之外，更立余条，通相纠之路，班捉获之赏。斯乃刑书徒设，狱讼更烦，法令滋彰，盗贼多有。非所为不严而治，遵守典故者矣。臣以为升平之美，义在省刑；陵迟之弊，必由峻法。是以汉约三章，天下归德；秦酷五刑，率土瓦解。礼训君子，律禁小人，举罪定名，国有常辟。至如「秸眚灾肆赦，怙终贼刑」，经典垂言，国朝成范。随时所用，各有司存。不宜巨细滋烦，令民豫备。恐防之弥坚，攻之弥甚。衣诸犯盗之人，悉准律令，以明恒宪。庶使刑杀折衷，不得弃本从末。（《魏书·刑罚志》。迁邺，有司奏立严制。侍中孙腾上言。）


送杨六判官使西蕃


送远秋风落，西征海气寒。帝京氛祲满，人世别离难。绝域遥怀怒，和亲愿结欢〔一〕。敕书怜赞普，兵甲望长安。宣命一作令前程急，惟良待士宽。子云清自守，今日起为官。垂泪方投笔，伤时即据鞍。儒衣山鸟怪，汉节野童看。边酒排金盏一作碗，夷歌捧玉盘。草轻一作肥蕃马健，雪重拂庐干〔二〕。慎尔参筹画，从兹正羽翰。归来权可取，九万一朝抟。

〔一〕和亲：至德元载，吐蕃遣使请和亲，愿助国讨贼。二载三月，吐蕃遣使和亲，遣给事中南巨川报命。

〔二〕拂庐：《吐蕃传》：其国都城号为逻些城，屋皆平头，高者至数十尺。贵人处于大毡帐，名为拂庐。《唐会要》：其君长或居拔布州，或居逻娑州，有小城而不居，坐大毡帪，张大拂庐，其下可容数百人。






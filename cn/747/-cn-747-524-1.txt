○对文可以经邦策

问：三雄鼎立，四海瓜分，魏氏独跨於中原，孙、刘割据於南土。五胜更袭，唯受命以当涂；四大居尊，咸仗义而称帝。二十八宿，指躔次於何方；三十六郡，列封疆於何所？醇化懿纲，非无宽猛之规；爱国治人，自有弛张之度。皇皇祖考，并建鸿名；眇眇子孙，俱闻失德。为功业之厚薄，而存亡之後先。至如献纳忠规，纵横武节，既自方於乐毅，或见比於张良。各有其人，详诸史传。所行事迹，咸请缕陈。

对：天命靡常，地变其宗，三雄鼎据，分割乾坤。或利近江海银铜之凑，或邑居河洛桑梓之馀。用能仗风云，采松竹，开物成务，广运靖人。至如仰纬星躔，傍分列郡，成都应乎井络，建业开於斗牛。若乃发迹谯墟，图光毕昴，竟能一紫宙之意，兆黄精之符。然而物运弛张，得失成败，此关诸天意也，谅非人事也。岂功业之厚薄，何存亡之先後？长想前修，载述古迹。且为人臣者，善指事之要，专切直之言。然则荀氏之比张良，沈机已迅；葛侯之方乐毅，希古自高。俱能明允克诚，兴光大化。代收其器，人献其谋。观国以取肃军容，退恶以力扶王室。其理甚博，厥美惟先。画为九州，时更七代。徒勤短思，有愧缕陈。谨对。

穆质

质，怀州河内人。举贤良方正，累擢给事中，改太子左庶子，出为开州刺史。


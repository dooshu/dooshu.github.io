省事

车马声都绝，比邻迹亦疏。



浅倾家酿酒，细读手钞书。

薄饭惟羹芋，闲游不借驴。



有时还自笑，省事更谁如？



省事

省事渐捐书，甘贫学蓺蔬。



心安闲梦少，病去俗医疏。

兀尔游方外，超然到物初。



此身犹是幻，况复爱吾庐。



省事

老去终年卧草庐，事皆省尽略无余。



麈留鼠迹犹嗔拂，风作瓢声固不除。



兴发旧醅何害醉，诗成拙笔亦堪书。



投床睡美悠然觉，作计今知本不疏。




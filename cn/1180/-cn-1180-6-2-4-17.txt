答王鉴川论东运之衰


把都、吉能一时俱殒，黄酋亦且病发，天之亡胡于兹见矣。但在我处之，须以恩信。其子但能管束其部落，即令告于顺义，奏请袭职，不必择贤。要令其势分而衅构，则我可因其机而制之，数十年之利也。

辱示措画虏情及往来书谕，一一俱中机宜。所与言佛氏因果之说，妙甚，妙甚。虽然此虽一时应变之言，其实则佛氏所谓如实语也，不诳语也。大雄之教慈悲广大，岂不知哉？令甥既有此浮言，又当具一疏，得旨乃可戒行。

夏抚本无大过，玄翁以其经论，不可留之。蔡兵备引去，以刘调代，俱如尊谕。目下虏情，有何变态，俱望见教。






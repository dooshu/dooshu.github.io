送孙予立编修假归省觐

特达邀宸眷如何乡梦频彤廷濡翰客白发倚闾亲马渡河氷晩人归江甸春早梅花欲放又见彩衣新

二

正向陵阳去经过潍水浔间关调膳意风雨对牀心旅病缘归减天寒恨别深前途吟兴得残叶尚枫林

三

乡园依叠嶂城郭总山居冬馔烧林笋花时奉板舆家声梧掖草旧业石仓书好待　君王问宁教岁月虚

四

邸居同坐卧老屋共经营夜月论诗醉春风接辔行关河还鼔角鱼鸟自江城故旧凭传语燕吴无限情


赠瑕丘王少府





《唐书·地理志》河南道兖州有瑕丘县。



皎皎鸾凤姿，飘飘神仙气。梅生亦何事，来作南昌尉。[一]清风佐鸣琴，寂寞道为贵。一见过所闻，操持难与群。毫挥鲁邑讼，目送瀛州云。[二]我隐屠钓下，[三]尔当玉石分。无由接高论，空此仰清芬。

[一]《汉书》：梅福，字子真，九江寿春人。为郡文学，补南昌尉，后去官归寿春。至元始中，王莽专政，福一朝弃妻子，去九江，至今传以为仙。



[二]瀛洲，海中三山之一，详见四卷注。



[三]《晋书》：梁国张伟，志趣不常，自隐于屠钓。






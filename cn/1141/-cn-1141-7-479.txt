魏子存参藩湖西是余旧官处慨然有赠

燕山白露下，千骑之临阳。
青风郁寒色，旅雁随南翔。
眷余弭节地，閤山留草堂。
瘠土富橘柚，江郭盈芬芳。
官斋经手植，嘉树森成行。
閒心安朴俗，坐啸倾羽觞。
螺川馀鹭渚，讲席水中央。
皋比聚逢掖，弦诵声洋洋。
别来变荆棘，豺虎横飞扬。
烽烟万事尽，中夜为沾裳。
遗黎栖戍垒，何以资壶浆。
使君古遗爱，治行缘文章。
和风被洱海，竹箭收潇湘。
盘中复何有，芝菊充糇粮（君久不茹荤血。）。
沾濡看惠泽，行与江流长。
寄声语父老，转侧千回肠。



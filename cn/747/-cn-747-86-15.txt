○封徐州节度使时溥钜鹿郡王制

天用日月，司之以晦明；帝赖股肱，寄之以休戚。念其功则报无所吝，厚其赏则诫在可危。尔勿徇於骄盈，吾靡劳於姑息也。时溥为时杰出，临难慨然。用礼乐为身基，知德刑为战器，文惟附众，武足取威，万旅无哗，一方厎定。朕以彭门人兼伧楚，地控淮河，因命专征，果闻善训。公忠所化，气俗自平，极将相之崇高，作藩宣之轨则。噫！成功未易，持禄尤难，倚伏相循，安危是系。朕尝览祖宗之纪，每钦兼济之图。尚父汾阳王、太尉武穆王，皆道合中兴，勋高往烈。然子仪以恢宏体国，保富贵於永年，而光弼虽刚正奉公，积猜嫌於晚节，荩坦怀未至，则全美或亏。言念大臣，足为前鉴，惟尔竭诚保奉，著节始终。畴咨虽显於上台，制爵宜加於异姓，彼邦遗事，故老当传，勿劳铭鼎之恭，用就绅河之誓。服兹休宠，慎乃令图，庶俾君臣，就於竹帛。


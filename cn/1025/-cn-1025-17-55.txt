邓深　即事六绝

卧橹无声百丈斜，牵夫匍匐入芦花。

寒云过雁愁相顾，踏损寻常落处沙。

邓深

邓深　即事六绝

凄风夜雨黄牛峡，爱日寒云白狗岍。

隐上瞿唐犹几日，关山须看月初圆。

邓深

邓深　即事六绝

旧年不雪新年雪，今日非春明日春。

滕六勾芒真劣相，寒温相语作比邻。

邓深

邓深　即事六绝

缬纹斑駮绕山园，青带萦纡落涧泉。

十月梨花开满树，直疑梅蕊破寒烟。

邓深

邓深　即事六绝

昏烟漠漠雨霏霏，四月轻寒浸褀衣。

叶满筠篮桑径晚，杜鹃声急楝花飞。

邓深

邓深　即事六绝

林间无叶供风落，溪上有梅迎雪开。

斜日未收门巷暖，儿童笑指蹇驴来。

邓深


45.鸡冠花

有扫箒鸡冠，有扇面鸡冠，有缨络鸡冠，有深紫、浅红、纯白、淡黄四色。又有一朵而紫黄各半，名鸳鸯鸡冠。又有紫、白、粉红三色一朵者。又有一种五色者，最矮，名寿星鸡冠。扇面者，以矮为贵；扫箒者，以高为趣。今处处有之。三月生苗，入夏高者五、六尺，矮者才数寸。叶青柔颇似白苋菜而窄， 	有赤脉。红者茎赤，黄者、白者茎青白，或圆或扁，有筋起。五、六月茎端开花。穗圆长而尖者，如青箱之穗。扁卷而平者，如雄鸡之冠。花大，有围一、二尺者，层层叠卷可爱。穗有小筒子在其中，黑细光滑，与苋实无异。花最耐久，霜后始蔫。苗花子气味俱同，甘寒无毒。主治疮痔及血病，止肠风泻血、赤白痢崩中带下，分赤白用，子入药须炒。

种植：清明下种，喜肥地，用簸箕扇子撒种则成。大凡高者宜以竹木架定，庶遇风雨不摧折卷屈。

【诠释】

鸡冠花是苋科一年生草本，学名Celosia cristata。据本谱以其形状不同，有缨络鸡冠、鸳鸯鸡冠、寿星鸡冠等。


卷一百四十六



卷之一百四十六

洪武十五年六月戊寅朔，诏国子监教官年老者遇暑月及雨雪，朔望免朝参。

癸未，湖广管寇洞忠建宣抚田思进子忠敬、沿边宣抚田阿巨孙仲名、阿八出洞宣抚阿巨什用弟墨出什用、覃葛洞长官覃大胜子喜乐备、五峰石宝长官张仲山弟么容羙洞、椒山玛瑙长官刘文秀、故镇南宣抚墨答子散毛施等来朝，贡方物，各赐文绮、钞锭。

四川茂州土官知州杨者七谋作乱，官军捕斩之。初，大军克茂州者七来降，就以为知州，至是阴结生番，约日伏兵陷城，有小校密告于卫，遂发兵捕斩者七，生番不知觉，如其入寇，官军掩击败之，于是尽徒羌民居于城外。

置大渡河守御千户所，征南将军傅友德调从征千户吴中领兵千人守之，复造舟以渡往来之人。

乙酉，命各道提刑按察司选府、州、县学生员年二十以上，资质厚重，容貌端秀，有志学问，愿入国学者，送京师，既而至者千余人，命礼部考其文辞，中式者留之，不中者遣还。

丙戌，遣使谕征南将军頴川侯傅友德、左副将军永昌侯蓝玉、右副将军西平侯沐英曰：“近得报，知盘江道路尚梗，且乏粮食。符到，可留兵四百守水西城，以观霭翠动静，普定亦留兵如水西，且令两军合势，日攻乌撒诸蛮，取粮为食，彼将奔命不暇，尚暇捣我空城耶？不然，则士卒饥困矣。”

海南会同、文昌二县民王官证、莫不祖等聚众作乱，广东都指挥使王臻率兵讨平之。

丁亥，赐国子监丞吕守约、典簿蔡俭衣，人一袭。

夜，填星犯毕宿。

戊子，赐翰林院学士宋讷文绮、帛各二匹，钞十锭。

辛卯，遣使谕安陆侯吴复、平凉侯费聚曰：“符到，可疾报征南三将军，凡乌撒、乌蒙、东川、芒部、盘江、关索岭诸蛮悉除荡之。尔安陆、平凉二侯会兵攻击砦栅，安陆总兵，平凉副之，若通关索岭路，慎勿与蛮人战于岭上，当分兵直捣贼巢，以掩袭之，使彼各救其家，不能紏合以抗吾师，其傍土寨即未能下，俟三将军师至，合力攻之，必克也。”

贵州方番、程番、韦番、洪番、卧龙番、小龙番、金石番、大龙番、罗番、卢山番、卢番、小程番、新添、大平伐、木瓜十五长官方德等及小平伐土酋的那把、平砦土酋萧仕诚、上马桥土酋方谷富俱来朝，贡马，诏赐文绮、帛各五匹，钞二十锭，从人钞有差。

壬辰，诏礼部申明礼制，凡官民人等服饰不得用玄黄、紫色，公座案衣旧有紫者，不在禁限。

礼部奏定王国乐工、乐器、冠服之制。凡朝贺，用大乐乐工二十七人，乐器用戏竹二、头管四、笛四、杖鼓十二、大鼓一、花梨木拍板一，冠服用红绢彩画胸背，方花小袖，单袍有花，鼓吹冠，锦臂鞲，皂靴，抹额用红罗彩画，束腰用红绢。宴礼七奏乐，乐工八人，乐器用紫竹箫二、紫竹笙二、秦二、花梨木拍板一，冠服同前。迎膳：大乐乐工八人，乐器用戏竹二、笛二、杖鼓二、小鼓一、花梨木拍板一，冠服一同前。其余乐工冠服用绿绢彩画胸背，方花小袖，单袍无花，鼓吹冠，抹额以红绢彩画，束腰以红绢。

《云南志书》成。初，云南既克，上命置布政使司、都指挥使司改所属诸路为府，其州、县仍其旧名，设官吏以抚安其民。复命儒臣考按图籍及前代所有志书，更定而删正之，通六十一卷，至是始成。

西安后卫指挥佥事张钦卒，赐葬于凤阳府临淮县，凡坟茔、明器一切之费，皆令礼部给之。

癸巳，追赠濠梁卫指挥佥事朱显忠为镇国将军、指挥使。显忠，泰州如皋人，尝为张士诚将，守松江。岁丙午，以城降，屡从征伐有功。洪武四年，调守文州，会西寇来攻城，显忠力战而死。至是，追录其功，故加褒赠。

甲午，暹罗斛国遣使班直三等表贡方物，命赐班直三等衣钞，遣还。

故元治中李一只丹等三人自辽东来归，人赐衣二袭、钞人十锭，其家属人赐衣二袭。

以小平伐土酋的那为长官，又置把平寨、上马桥二长官司，以萧仕诚、方谷富为长官。

乙未，革天下附郭县僧会、道会二司，僧道悉属本府僧纲、道纪司。

辛丑初昏，有大星青赤色，有光，起自阁道旁，东北行至天大将军没。

太阴犯毕宿。

壬寅，故散毛宣抚覃野旺子散毛五、孙南木叟来朝，贡方物，诏赐钞锭。

丙午，赐翰林院学士宋讷子安钞十锭。

是月，征南右副将军西平侯沐英自大理还军滇池，会征南将军頴川侯傅友德兵进击乌撒。

秋七月戊申朔，享太庙。

太白昼见。

己酉，诏免历日工本钱。初，颁历民间，有司例徵工本钱。至是，上闻之，谕礼部臣曰：“颁历授时，君职也，而又徵歛民钱，岂为上之道哉？”亟罢勿徵。

庚戌，上谓翰林院学士宋讷曰：“朕每观《尚书》至‘敬授人时’，尝叹敬天之事，后世中主犹能知之，敬民之事则鲜有知者，盖彼自谓崇高，谓民皆事我者，分所当然，故威严日重而恩礼寖薄，所以然者，只为视民轻也。视民轻则与己不相干，而畔涣离散不难矣。惟能知民与己相资，则必无慢视之弊。故曰：‘可爱非君，可畏非民。众非元后，何戴？后非众，罔与守邦。’古之帝王视民何尝敢轻，故致天下长久者，以此而已。”

壬子，给饶州等府工匠钞一千九百余锭。

乙卯，御史赵仁等言：“学校之设，本以作养人材，穷理正心，期有实效。今天下生员多不遵师训，出位妄言，非希进用，则挟私讎，甚失朝廷教养之意。宜令有司严加禁止，日省月试，务在成效，果有奇材，欲陈便民利国之术者，许与教官详议可否，同列姓名，然后上达。若其言有可取，仍命题考试文字，中式者不次擢用，如是则可以杜绝妄言，激励士风矣。”从之。

故元四川分省左丞瓦剌蒙遣理问高惟善等自西番打煎炉长河西来朝，上故元所授银印，诏赐文绮四匹，帛如之，钞二十锭，衣一袭。

河溢荥泽、阳武二县。

丙辰，以礼部侍郎吴玄为山东按察使。

丁巳，以尚宝司丞许裕为少卿。

辛酉，太白昼见。

命行人钟顺送故元来朝理问高惟善还西番。

甲子，赐京卫征南军士家属钞九万六千一百二十七锭。

解州儒学学正孙询奏言：“税使曾必贵旧名必熹，与故丞相胡惟庸善，为改今名，乃其党属也。又故元参政黎铭，国初逃入王官谷为道士，后还俗，为闻喜县社学师，今为儒学训导，常自称‘老豪杰’，讪谤朝廷。”上曰：“询不思以圣贤之道教人，而为告讦之事，岂儒者所为？”置不问。

丁卯，遣使谕告安侯陆仲亨曰：“近命兵部录骁勇兵，送赴云南，到日俱留七星关，脩缮城砦，练习弓马，凡攻击则令其为前锋。”

己巳，遣留守右卫镇抚李杲往西凉，谕都督濮英及守御都指挥宋晟曰：“七月二十日晚，彗星出西北，主有贼兵，出入宜警备。自今回回之地有马驼羊畜入境，止遣亲信一二人往视，切勿发兵迎之，此辈或假以贸易为词，伏贼兵于后也。慎之，慎之。”

遣使谕征南将军頴川侯傅友德、左副将军永昌侯兰玉、右副将军西平侯沐英曰：“近得报，知云南守御诸将军馈饷不足，朕远度事宜，惟云南大理、楚雄、临安、曲靖、普定之地可留兵守御，东川、芒部、乌蒙则未可也。若乌撒既克，亦宜少留兵戍之，其余士马悉令讨击未服诸蛮，俟其慑服，然后以东川之兵驻于七星关之南、乌撒之北，中为一卫，其馈饷则东川之民给之。若乌撒立卫，则令乌撒之民给之，或七星关，或乌蒙，或芒部，立一卫，各俾本土之民给之。自永宁以南至七星关，中为一卫，令禄照、羿子等蛮给之。皆俾馈饷岁足，如是则兵卫相属，道路易通，无事则分兵驻守，有警则合兵剿捕。若分兵散守，深入重山，蛮夷生变，道路梗塞，则非计也。符至，诸将当慎饮食，抚士卒，俟诸蛮悉定，方可班师。”

遣使谕安陆侯吴复、平凉侯费聚曰：“都督郭英及张、王二都督之兵如已会，慎勿轻分，且屯驻左右，随机调用。其水西卫兵急宜调出，止留一千或四五百足矣。霭翠之民，今必不敢为乱，盘江路通西堡，既克则普定亦止可留兵千人守御，余皆令于乌撒之地就粮自赡。”

赐江北、和阳等九卫征南军士家属钞三万九千七百三十五锭。

旌表真定孝妇刘氏之门。刘氏，新乐县人，韩太初妻也。太初，故元时为知印，洪武七年，例迁和州，挈家以行，刘氏事姑甯氏甚谨，姑在道遇疾，刘氏剌臂血和汤以进，姑疾愈。至瓜州复病，亦如之。比至和州，太初卒。刘氏种蔬以给食，养姑尤谨。又二年，姑患风疾不能起，时盛暑，刘氏昼夜侍姑侧，驱蚊蝇，姑体腐，蛆生席间，又为啮蛆，蛆不复生。及姑病笃，啮刘氏指，与之诀。刘氏号呼神明，刲股肉，和粥以进，姑复苏，越月而卒。刘氏殡舍侧园中，欲还合葬于舅墓，哀号凡五年，不能归。事闻，上遣中使赐刘氏衣一袭、钞二十锭，官为送其姑丧归葬，旌表其门，复其家徭役。

辛未，以李坚为驸马都尉，尚第七皇女大名公主。坚，指挥佥事英之子也。

壬申，遣监察御史马守中往福建审刑狱。

癸酉，赐京卫指挥以下钞锭有差。

乙亥，起前国子助教开济试刑部尚书，杨汝贤试刑部侍郎，赐冠带、袭衣。济字来学，洛阳人，元季尝为察罕帖木儿掌书记，入国朝为何南府学训导，擢国子助教，以病免。十四年，四辅官安然荐其有治才，以母忧未终，至是始徵入觐，故超擢之。

征南将军頴川侯傅友德、右副将军西平侯沐英进兵击乌撒，大败其众，斩首三万余级，获马、牛、羊以万计，余众悉遁，复遣兵捕击之。

丙子，命天下诸司官来朝明年正旦者，期以今年十二月二十五日俱至京师。

改武昌左卫为武昌中卫，寻复置武昌左卫。

棠邑民有掘地得黄金者，有司以进于朝。上曰：“民得金而朕有之，甚无谓也。”命归之民。

是月，蕲春侯康铎卒。铎字伯声，蕲国武毅公茂才子也。洪武三年，茂才卒，铎袭封蕲春侯。年始十岁，入侍皇太子读书大本堂，上赐金牌，镌“蕲国武毅公”五字置帽上，复御书“康二子谨承先业，爱尔勤功”十一字，赐铎及其庶兄鉴以宠之。八年，诏铎督无粮民开荒田于凤阳。十年，统兵征辰州洞獠。十一年，平松叠诸州有功。十三年，巡沿海诸城，抚循兵民。十四年，从大将军徐达北征。既还，从征南将军傅友德征云南，克普地，破华楚山等砦。至是，以疾卒于军，年二十有三。赠宣力武臣、蕲国公，谥中愍。柩还，敕葬幕府山武仪公墓傍，二子渊、澄俱幼。

宣德侯金朝兴卒。朝兴，庐州府巢县人。元季四方兵起，集众保乡里。岁乙未，来归，以功授中军右翼左副元帅。甲辰，升龙骧卫指挥同知，改镇武卫。吴元年，从讨闽浙有功，升指挥使。洪武三年，转大同卫，升佥大都督府事。十一年，西平羌戎，累著勋绩。十二年，赐号开国辅运推诚宣力武臣，阶荣禄大夫，封宣德侯，食禄二千石，赐铁券，子孙世袭指挥使。至是，征云南，卒于会川，年五十二。柩还，赐葬太平门外。明年，追封沂国公，谥武毅，子镇袭爵。








○请延英进对於本日卯前进状奏

今月十三日，宰臣奉宣进止，自今以後欲对，并令前一日进状来者。伏以延英开日，群臣皆不前知。遇陛下坐时，如进状请对，或令司各有要事，便得奏闻。今遣应对官前一日进状，以寻常公事，不假面论，只且於表章足达，更俟候坐，动逾数辰，处置之闲，便有不及。以兹限约，恐失事机。窃以请对官状入之时，合在平旦。苟或居後，则乖敬恭，致令临事排比，时有失次。伏乞重赐宣示，俾其晓知，限以状入者并在卯前。如在卯後，听不收览，自然人各遵奉。


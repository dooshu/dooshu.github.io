与史馆陈大丞启

窃以国家柬求时彦论次国书用阶炎汉之得人克就陶唐之大典颇重斯选实难其才盖笔削是资褒贬攸出七十子之内虽卜商而不敢措词数千载之间唯马迁而斯为实録布在方策皎若丹青苟非洽闻岂能善继太丞学士学探圣域道冠儒林锺间气于岷峨袭遥源于汝颍策名天府早登乡老之书束带周行久从大夫之後中都佐治殆絶饮羊南海颁条尝闻祭鳄克绍昔贤之美聿彰循吏之称式覩徵还爰从试可览长卿之词赋既喜同时任南史以策书允资遗直固将申明微旨缀缉阙文石室明堂正图籍之散乱甘泉太液奉辇辂之宴嬉载参法从之荣更懋成书之业自聆美拜方惬丹衷敢辱牋题过形词旨


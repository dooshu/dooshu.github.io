○赐奚契丹等绢绵诏

公主出降蕃王，本拟安养部落，请入朝谒，深虑劳烦。朕知割恩，抑而未许，思加殊惠，以慰远心。奚有五部落，宜赐物三万段。其中取二万段先给征行游奕兵及百姓，馀一万段与东光公主、饶乐王衙官、刺史县令。契丹有八部落，宜赐物五万段。与燕郡公主、松漠王衙官、刺史县令，其物杂以绢布，务令均平，给讫奏闻。


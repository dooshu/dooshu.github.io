李至　再献五章奉资一笑

福德才名尽不如，三朝荣贵四旬余。

花前尚饮连觥酒，灯下犹看细字书。

黄閤暂抛金印重，青铜闲照雪髯疏。

苍生共指中台位，除是明公更合居。

李至

李至　再献五章奉资一笑

劳公相比作相如，才即无余幸有余。

但愿遍观蓬阁史，何曾归著茂陵书。

已惭论蜀词章劣，仍恨游梁价望疏。

惟爱一琴犹颇似，卓文君又耻同居。

李至

李至　再献五章奉资一笑

逢春春半合何如，火急谋欢二月余。

且向花间行载酒，谁能窗下卧看书。

追攀每恨朱门远，鄙恡仍怜玉柄疏。

他日相寻预相报，芳时多不在蓬居。

李至

李至　再献五章奉资一笑

而今秘阁古鸡如，何啻梁元十万余。

无本尽从三馆借，有笺重遣八分书。

芸香欲辟鱼心蠹，汗简犹嫌吏手疏。

号作蓬山应不错，只缘清净似仙居。

李至

李至　再献五章奉资一笑

小院荒凉亦自如，才盈五亩又无余。

槛中脩竹依时种，壁上斜行信手书。

雨打杏花将烂熳，风吹杨柳渐扶疏

诚知浊酒非公饮，频为芳辰过陋居。

李至


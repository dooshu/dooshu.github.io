◇均田诏（太和九年十月）

朕承乾在位，十有五年。每览先王之典，经纶百氏，储畜既积，黎元永安。爰暨季叶，斯道陵替，富强者并兼山泽，贫弱者望绝一廛，致令地有遗利，民无馀财，或争亩畔以忘躯，或因饥馑以弃业，而欲天下太平，百姓丰足，安可得哉？今遣使者循行州郡，与牧守均给天下之田，还受以生死为断，劝课农桑，兴富民之本。（《魏书·孝文纪》上）


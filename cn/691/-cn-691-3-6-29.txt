◎敬师

吾邑有木匠陈姓者，素朴诚，以小艺积有薄资。年四十余，始授室，生子七，延师课读。陈以自非读书人，于上学日一见师面即他去，非有事不敢入也。师颇好客，某故敬师因及客，每伺师有客到，即命家人治酒食，备极丰洁。去市颇远，每亲提竹篮往市，如是者数十年弗衰。厥后孙曾同时与小试者十六人，邑侯为武进杨（清翰），循吏也，每奖誉之，拔前茅者四五人，一时以为盛事。翁没时年八十余，四代同堂，子孙登贤书者二人，入泮者五人，现与试者尚有十余人，家亦小康。人皆以为敬师之报云。


◇对毛轸难

太尉属毛轸难曰：「今若置校尉，则西域骆驿遣使，求索无厌，与之则费难供，不与则失其心。一旦为匈奴所迫，当复求救，则为役大矣。」勇对曰：「今设以西域归匈奴，而使其恩德大汉，不为钞盗，则可矣。如其不然，则因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无财费耗国之虑也。且西域之人，无它求索，其来入者，不过禀食而已。今若拒绝，势归北属，夷虏并力，以寇并、凉，则中国之费，不止千亿。置之诚便。」（《后汉·班勇传》）



卷二十七


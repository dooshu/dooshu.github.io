台湾竹枝词　四十首

台湾竹枝词　四十首[1]

唐山流寓话巢痕，潮惠漳泉齿最繁。二百年来蕃衍后，寄生小草已深根。

东宁西畔树降旗，六月天兴震叠师。从此东周遗老尽，更无人赋采薇诗。

印收监国剧堪嗟，泪洒孤坟日已斜。城北城西千万树，哀魂应化杜鹃花。

北园荒草几经春，监国不亡国岂沦？若究[2]祸端肇亡国，九原应怨董夫人。

自设屏藩障海滨，荒陬从此沐皇恩。将军不死降王去，无复田横五百人。

师泉井上[3]阵云屯，夜半潮高鹿耳门[4]。如此江山偏舍去，年年荒草[5]怨王孙。

馆娃遗址许禅栖，云水僧归日已西[6]。话到兴亡同坠泪，可能诸佛尽眉低。

鼾睡他人未肯容，开山新议达宸衷。荒山逐渐开硗确，草草何能便濬封。

教士都凭器识先，海东旧院剧云连[7]。岱云去作三山雨，灯火荒凉四十年。

峰头烈焰火光奇，南纪岗峦仰大维。寄语沸泉休太热，出山终有冻流时。

菊满东篱荷满池，少寒多暖鹭洲诗。星轺不到鸡笼岛，寒彻罗衣总未知。

浮槎真个到天边，轻暖轻寒别有天。树是珊瑚花是玉，果然过海便神仙。

水仙宫外水通潮，潮去潮来暮又朝，几阵好风吹得到，碧桃花下听吹箫。

竹边竹接屋边屋，花外花连楼外楼，客燕不来坭滑滑，满城风雨正骑愁。

任他颜色照银泥，一样朱唇黑齿齐。螓首蛾眉都易事，教人难觅是瓠犀。

牛车辘辘走如雷，日日城东去复回，红豆满车都载过，相思载不出城来。

番社曈昽曙色开，枪雷箭雨打围回，黍罂酒热朝餐早，手擘奇柑煮鹿胎。

门阑惨绿蜃楼新，道左耶稣最诱民。七十七堂宣跪拜，痴顽齐礼泰西人。

竹子高高百尺幡，盂兰胜会话中元[8]。寻常一饭艰难甚，粱肉如山饷鬼门。

罂粟花开别样鲜，阿芙蓉毒满台天；可怜驵侩皆诗格，耸起一双山字肩。

大东门接小东过，衾艳衣香羡此多，闻说花田重征税，花排花串价增高。[9]

盘顶红绸裹[10]髻丫，细腰雏女学当家，携篮逐队随娘去，九十九峰采竹芽。

相约明朝好进香，翻新花样到衣裳，低梳两鬓花双插，要斗时新上海妆。

唱罢迎神又送神，港南港北草如茵。谁家马上佳公子，不看神仙只看人。

一剑霜寒二十秋，大王风急送归舟。雄心尚有潭边树，夜夜龙光射斗牛。

铁笛吹来竹外烟，梅花消息素怀牵。瑶台芳讯来何暮，惆怅溪桥欲雪天。

为怜归燕一开门，斜日红棉易断魂。燕子自双人自独，此情消得几黄昏。

好吟应是太痴生，笔墨因缘记不清。谁把四弦弹夜月，新词唱遍赤嵌城。

鲲鯓香雨竹溪孤，海气笼沙罨画图。衬出觉王金偈地，斑支花蕊绿珊瑚。

番檨花开又一年，不寒不暖早春天；开正复喜开春宴，赢得诗狂更酒颠。

新岁尝新已荐瓜，春风消息到儿家。绿磁正汲南坛水，一树玫瑰夜点茶。

晚凉新曲按琵琶，茉莉花开日已斜，一担香风满城送，深宵散作助情花。

半种花园半种田，儿家生计总由天。楝花风后黄梅雨，满地珍珠不计钱。

黑海惊涛大小洋，草鸡亲手辟洪荒，一重苦雾一重瘴，人在腥风蜑雨乡。

风光绝胜说江城，树裹湖容一片明。拟刺朱家船子去，万荷花里读书声。

红罗检点嫁衣裳，艳说糖团馈婿乡[11]。十斛槟榔万蕉果，高歌黄竹女儿箱。

贺酒新婚社宴罗，双携雀嫂与沙哥。鼻箫吹裂前峰月，齐叩铜镮起跳歌。

白露满天蝙蝠飞，寒阶枯坐水生衣，竹丝闻续烧三丈，心烬待郎郎未归。

生平未睹此中天，好向居人叩末颠。遍地槟榔传几代，从头乞为话便便。

一年天气晴和来，四序名花次第开。手把酒杯酬徐福，如今我辈亦蓬莱。

一八八七年至一八九一年（光绪十三至十七年　丁亥至辛卯　二十四岁至二十八岁）

编校者按：自《女儿酒》至《逃婢》为止，七律三十四题五十一首，为丘氏参加台南、台北诗社活动时的拟题、限韵之作，录自唐景崧所编之《诗畸》卷八。






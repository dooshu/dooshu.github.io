○僧道拜君亲议状

道家立旨，取贵於柔谦；释教为宗，有存於汲引。虽复迈九仙而飞迹，标致弗爽於同尘；超十地而游神，修行岂乖於忍辱？且君亲尊重，比乾严而有裕；臣子忠肃，申拜伏而无违。斯万国之大经，千叶之常轨，居造次而必践，处少选而难废。至若缁黄二教，顿捐兹礼，唯擅贡高之法，莫循资敬之仪（事如同驭寺议中弹）：虚启弊风，实差彝典（事如右武卫议中弹）。但劝诱之规，虽则多躅，等归利物，宁履义方。何必骄倨为容，便跻众妙之域；虔恭表节，遂隔真如之镜（事如左戎卫议中弹）？缅寻指趣，深谓不然，致拜君亲，实为通理。谨竭愚识，庶会宏谟，深惧不当，退用惭惕。谨议。

苗神客

神客，龙朔时官著作郎宏文馆学士上柱国，封济南县开国男。


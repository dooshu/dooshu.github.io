○严考课诏

循名责实，所以激群吏也；惩恶劝善，所以务至公也。苟黜陟之非当，何考课之足徵。其内外文武官员外同正员并判试不厘务者，既无别效，兼有多年，比来因循，或与进考。据额既标节限，缘此遂多逾越，致令课最者见弃，无功者获升，奖劝之门，殊非允当。自今已后，并不在进考之例。其内外官初效，亦不在与限。台省官考，各委长官，比类才能功课襃升，不得一例申送，俾侥竞息心，功能励节。


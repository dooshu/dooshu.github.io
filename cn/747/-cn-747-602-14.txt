○代武中丞谢赐新柑表

臣某言：中使某乙至，奉宣圣旨，赐臣新柑若干颗。特降殊私，再颁名果。自远称贵，以新为荣。臣某中谢。伏以果实既成，南方有贵；琼茅合贡，中禁为珍。方外贡来，人间未睹。黄苞辉颖，雕俎增华。芬芳初佐於天庖，庆赐忽沾於凡口。甘逾萍实，剖食既同於楚谣；寒比蔗浆，析醒何惭於汉史。恩光斯重，尸素弥彰。誓当捐躯，以申上答。臣无任感戴之至。


◇王睦事议

设法止奸，本於情理，非谓一人为劫，阖门应刑。所以罪及同产，欲开其相告，以出为恶之身。睦父母之至，容可悉共逃亡，而割其天属，还相缚送，螫毒在手，解腕求全，於情可愍，理亦宜宥。使凶人不容於家，逃刑无所，乃大绝根源也。睦既纠送，则馀人无应复告，并合从原。（《宋书·何尚之传》，《南史·何尚之传》，《通典》一百六十七，案，此议《宋书》「造恶」作「为恶」，之「际」作「之至」，未句作「并全之」。）


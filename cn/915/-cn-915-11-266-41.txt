◇中书令秘书监兖州刺史郑羲碑（永平四年）

公讳羲，字幼ら，司州荧阳开封人也。肇洪源于有周，胙母弟以命氏，桓以亲贤司徒，武以善职并歌，缁衣之作，诵乎奕世。降逮于汉，郑君当时，播节让以振高风；大夫司农，创解诂以开经义。迹刊图史，美灼二书，德音云翻，硕响长列。扬州以十策匡时，司空豫州以勋德著称。高祖略，恢亮儒素，味道居真，州府招辟，莫之能致。值有晋弗竟，君道陵夷，聪曜虔刘，避地冀方，隐括求全，静居自逸。属石氏勃兴，拨乱起正，征给事黄门、持节，迁侍中、尚书，赠扬州刺史。曾祖豁，以明哲佐世，后燕中山尹、太常卿、济南贞公。祖温，道协储端，燕太子瞻事。父晔，仁结义徒，绩著宁边，拜建威将军、汝阴太守，绵荣千载，联光百世，自非积德累仁，庆届无穷，其孰能传辉踵美，致如此之远哉？可谓身没而名不朽者也。

公禀三灵之淑气，应五百之恒期，乘和载诞，文明冠世，笃信乐道，据德依仁，孝弟端雅，寡言愍行，六籍孔精，百氏备究，八素九丘，靡不昭达。至乎人伦礼式，阴阳律历，尤所留心。然高真沉默，耻为倾侧之行；不与俗和，绝于趣向之情。常慕晏平仲、东里子产之为人，自以为博物不如也。蕴斯文于衡泌，延德声乎州闾。和平中举秀才，答策高第，擢补中书博士，弥以方正自居，虽才望称官，而乃历载不迁。任清务简，遂乘闲述作，注诸经论，撰《话林》数卷，莫不玄契圣理，超异恒儒；又作《孔颜谣灵岩》颂及诸赋咏诏策，辞清雅博，皆行于世也。以才望见陟，迁中书侍郎，又假员外散骑常侍、阳武子。南使宋国，宋主客郎孔道均就邸设会。酒行乐作，均谓公曰：「乐其何如？」公答曰：「哀楚有余，而雅正不足。其细已甚矣，而能久于？」均嘿然而罢。移年而萧氏灭宋。虽延陵之观昔诗，郑公之听宋乐，其若神明矣。朝廷以公使协皇华，原隰斯光，迁给事中、中书令，总司文史，敷奏惟允，国之律令，是所议定。

公长子懿，邕容和令，器望兼资，早综铨衡，能声徽著，敦诗悦礼，尤精易理。季子道昭，博学明俊，才冠秘颖，研图注篆，超侍紫幄。公行于前，吏部、秘书随其后，凡厥庶寮，莫不钦其人也。于时有识比之三陈。后年不盈纪，懿给事黄门侍郎、太常卿、使持节、督齐州诸军事、平东将军、齐州刺史，道昭秘书丞、中书侍郎、司徒谘议、通直散骑常侍、国子祭酒、秘书监、司州大中正、使持节叔光州诸军事、平东将军、光州刺史。父官子宠，才德相承，海内敬其荣也。

先时假公太常卿、荧阳侯，诣长安拜燕宣王庙。还，解太常，其给事中、中书令、侯如故。纵容凤闱，动斯可则，冠婚丧祭之礼，书疏报问之式，比之制矣，民胥行矣。虽位未槐鼎，而仁重有余。太和初，除使持节、安东将军、督兖州诸军事、兖州刺史、南阳公，德政宽明，化先仁惠，不严之治，穆如清风，耕桑有敬让之高，朝市无鞭戮之刑，即道之美，不专于鲁矣。太和中征秘书监，春秋六十有七，寝疾，薨于位。凡百君子，莫不悲国秀之永沉，示之长没。皇上振悼，痛百常往，遣使赠衤遂，策赠有加，谥曰文，祭以太牢，以太和十七年四月廿四日归葬乎荧阳石门东南十三里三皇山之阳。于是故吏主簿东郡程天赐等六十人，仰道坟之缅邈，悲鸿休之未刊，乃相与钦述景行，铭之玄石，以扬非世之美，而作颂曰：

爰鉴往纪，稽览前徽，有贤有圣，靡弗应时。繇实契姒，旦亦协姬，於穆郑公，诞睿应期。伊昔桓、武，并美司徒，恭惟我君，世监秘书。三坟克阐，五典允敷，文为辞首，学实宗儒。德秀时哲，望高世族，灼灼独明，亭亭孤邈。式胄三雍，邹风再烛，作岳河兖，泽移草木。庆灵长发，继叶传光，君既挺发，胤亦含章。文义袭轨，朱绂相望，刊石铭德，与日永扬。（碑拓本）


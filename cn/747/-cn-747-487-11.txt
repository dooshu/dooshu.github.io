○户部侍郎举人自代状

〈朝议郎守尚书户部侍郎骑尉赐绯鱼袋臣权德舆准制举自代官湖南郡任团练观察处置等使朝请大夫检校右散骑常侍使持节都督潭州诸军事兼潭州刺史御史中丞赐紫金鱼袋杨凭〉

右。伏准建中元年正月五日制：常官上後三日举一人以自代者。前件官文学政事，侃然自立，器宏道直，材茂识精。累居中外，克著声实，稽其志业，可处大官。司徒贰左右邦教，以臣忝据，恐紊彝章。陟明而授，庶允公望。谨录奏闻。谨奏。


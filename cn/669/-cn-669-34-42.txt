42　真文忠除參政辭以疾　趙南塘草詔用丙吉事　丙吉病瘉果拜相　有陰德者必有陽報


真文忠除參政，辭以疾。趙南塘草詔曰：「漢御史大夫吉當封，病，上憂之。夏侯勝謂必瘉，果然，後遂至相。朕之賢卿，甚於宣帝之德吉也。卿其親醫藥自厚，且先即舍拜命，少間可就車。朕遣黄門召見卿矣。」此詔有西漢風。

【元圻案】漢書丙吉傳：「宣帝詔曰：『朕微眇時，御史大夫吉與朕有舊恩，厥德茂焉。詩不云虖，「無德不報」。其封吉爲博陽侯。』臨當封，吉疾病，上憂吉疾不起，太子太傅夏侯勝曰：『臣聞有陰德者必饗其樂以及子孫，今吉未獲報，非其死疾也。』後果病瘉。後五年，代魏相爲丞相。」〇説苑復恩篇：「邴吉有陰德於孝宣皇帝微時。孝宣即位，衆莫知，吉亦不言。帝聞，將封之。會吉病甚，太子太傅夏侯勝曰：『此未死也。臣聞之，有陰德者必饗其樂以及其子孫，今此未獲其樂而病甚，非其死病也。』後病果愈，封爲博陽侯。」〇三國志十二魏何夔：「文帝踐阼，封成陽亭侯，邑三百户。疾病，屢乞遜位。詔報曰：『蓋禮賢親舊，帝王之常務也。以親則君有輔弼之勳焉，以賢則君有醇固之茂焉。夫有陰德者必有陽報，今君疾雖未瘳，神明聽之矣。君其即安，以順朕意。』」此詔則隱取夏侯勝之語。〇南塘，名汝談，著庸齋集。原本久佚，四庫全書從永樂大典録出，僅存六卷。






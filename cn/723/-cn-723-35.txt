戊辰十一日，闯贼杀勳戚大臣（原本作十三日，兹从北略改）。

贼闻大清兵日进，惧甚；躬叩刘宗敏、李牟，求其出御。刘、李耽乐已久，殊无斗志；逆闯乃下令十三日亲征。至是，东行之期已定，取勳戚、大臣皆杀之。于是，陈演、魏藻德、徐允祯及诸戚畹官都指挥以上、锦衣堂上官俱死，以戚畹女妇配给散卒（按原书言十三日黎明，贼首忽传密谕将陈演、魏藻德等立刻枭斩。然贼既以十二日启行，则诛戮当在十一日也）。







◇改葬袁粲等诏（永明元年四月）



昔魏矜袁绍，恩洽丘坟，晋亮两王，荣覃馀裔，斯盖怀旧流仁，原心兴宥，二代弘义，前载美谈。袁粲、刘秉，并与先朝同奖宋室，沈攸之於景和之世，特有乃心，虽末节不终，而始诚可录。岁月弥往，宜沾优隆。粲、秉前年改葬茔兆，未材官，可为经略，粗合周礼。（《南齐书》作「材椁可为经理，令粗足周礼。」）攸之及其诸子丧柩在西，可符荆州，以时致送，还反旧墓，在所营葬事。（《宋书·袁粲传》、《南齐书·武帝纪》，又略见《南史》二十六。）




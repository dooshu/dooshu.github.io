神船词

清江县旧俗，上元赛会，舁彩舟行地，上罗载百神，服饰甚盛，鼓吹三日夜，乃送而焚之江浒。
清江江水春未生，江城满耳棹歌声。
惊雷駴电纷纵横，桂楫兰舟平地行。
驾赤螭兮吹玉笙，驱风伯兮抗霓旌。
船中恍惚天帝居，乃是上帝百神之所都。
羽卫阴森彩仗集，帆樯蜿蜒蛟龙趋。
别有天妃曳长佩，篙工柁师皆好姝。
灵旗风起时晦冥，仙乐要眇还有无。
疏星历历月皎皎，夜祀明灯接清晓。
臇凫臑鳖陈酒浆，瓦卜鸡占前致祷。
黄冠陪坐恣盘餐，父老争言神醉饱。
愿驱厉鬼屡丰年，使我百谷皆坚好。
喧阗花月可怜春，送神还向清江滨。
纵火烧船付江水，锦袍绛节成飞尘。
尘飞处，水东去，梅花已落江皋路。
年年赛社不愁贫，典衣又办芜田赋。



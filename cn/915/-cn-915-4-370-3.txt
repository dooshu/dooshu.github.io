◇遗行人文则赍书告子续

袁氏之攻，似若神鬼，鼓甲鸣于地中，梯冲舞吾楼上。日穷月蹴，无所聊赖。汝当碎首于张燕，速致轻骑，到者当起烽火于北，吾当从内出。不然，吾亡之后，天下虽广，汝欲求安足之地，其可得乎！（《魏志·公孙瓒传》注引《典略》，又引《献帝春秋》：绍使陈琳更其书曰：「盖闻在昔衰周之世，僵尸流血，以为不然，岂意今日身当其冲！」其馀语与《典略》所载同。）

昔周末丧乱，僵尸蔽地，以意而推，犹为否也。不图今日亲当其锋。袁氏之攻，状若鬼神，梯冲舞吾楼上，鼓角鸣于地中，日穷月急，不遑启处。鸟厄归人，氵畜水陵高，汝当碎首于张燕，驰骤以告急。父子天性，不言而动。且厉五千铁骑于北隰之中，起火为应，吾当自内出，奋扬威武，决命于斯。不然，吾亡之后，天下虽广，不容汝足矣。（《后汉·公孙瓒传》，「瓒密使行人赍书告续「云云，注引《献帝春秋》：候者得书，绍使陈琳易其词」，即此书。）


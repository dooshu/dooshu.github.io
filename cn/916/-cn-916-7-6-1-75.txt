【游沈道士馆诗】

秦皇（《类聚》作王。）御宇宙。汉帝恢武功。欢娱人事（《类聚》作世。）尽。情性犹未充。锐意三山上。托慕九霄中。既表祈年观。复立望仙宫。宁为心好道。直由意无穷。曰余知止足。是愿不须丰。遇可淹留处。便欲息微躬。（六臣本《文选》注云。五臣无此二句。）山嶂远重叠。竹树近蒙笼。开襟濯寒水。解带临清风。所累非物外。（《文选》作外物。文章正宗同。）为念在玄空。（《类聚》作踪。《诗纪》云。一作踪。）朋来握（《类聚》作挹。）石髓。宾至驾轻（《类聚》作飞。）鸿。都令人径绝。惟使云路通。一举凌倒景。无事适华嵩。寄言赏心客。岁暮尔来同。（○《文选》二十二。《类聚》七十八。文章正宗二十九。《诗纪》七十三。）


○授朱谦等诸州刺史制

敕。朱谦等。以谦一心许国，四面受敌，忠勇既完，心城甚固。而阳言从征戍，亟效勤劳。淹留屡变於瓜时，辛苦未归於汶上。惟铤言罢百里，承乏一麾。亦闻政声，可使共理。朕每思达聪明目，以临御寰瀛，仗予有土之臣，为我求人之瘼。乐得良牧，惠兹遐方。并俞奏章，各委颁瑞。惟尔谦等，钦予训词。罔难嫠，罔冒货贿。式遵典宪，阜安远人。天听甚卑，愆则有辟。可。


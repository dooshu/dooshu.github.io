○凤翔李业河东李拭并加招讨使制

门下，边境未宁，固资於选帅。轮辕适用，必在乎与能。无烦易地之劳，各副长城之委。凤翔节度使检校刑部尚书李业，生自将门，久知虏态。悦诗书而不倦，索韬钤而甚精。河东节度使检校礼部尚书李拭，早膺儒冠，克擅文场。幼挺瑚琏之姿，尤通冉季之政。并累更重任，必播能名。或居剧塞而练卒讨羌，或领北门而克己训士。皆勤劳备著，功效居多。朕以右辅之新拓土疆，是资绥缉。大卤之连控戎落，尤藉堤防。或更户封之崇，或仍旧贯之美。各膺新命，无替前劳。


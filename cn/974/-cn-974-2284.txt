梅尧臣　依韵和欧阳永叔秋怀拟孟郊体见寄二首

我居西北地，秋无东南风。

木脱不塞望，高台空九重。

音尘安可得，鸿鴈鸣霜中。

日看紫苔生，乃见三经穷。

一闻离骚篇，写尽楚客胸。

胸怀如宝匣，夜夜吼生铜。

梅尧臣

梅尧臣　依韵和欧阳永叔秋怀拟孟郊体见寄二首

秋思公何高，堆积自嵱嵷。

出为悲秋辞，万仞见孤耸。

念我老於诗，我发实种种。

而後伤故人，故人多作冢。

阴风夜木嗥，竜窣闻鬼悚。

独我忘形骸，百事乃纤冗。

不眠霜月上，霜月如可捧。

梅尧臣


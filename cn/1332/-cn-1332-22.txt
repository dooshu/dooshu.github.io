长短嘲


曾见《一夕话》载集《四书》句《长短嘲》一则：长者嘲短者云：“方寸之木，足以有容也；或从其小体，必也射（言寸身也）乎。”短者嘲长者云：“死之日，无所取裁（借作材），工师得大木，以为能胜其任矣。及至葬，壤地褊小，举而委之于壑，鱼鳖不可胜食也。”阅之颇堪绝倒，而微嫌短嘲不畅。顷与梁少梅谈及，言粤中亦有集句嘲短者云：“乘肥马，宜若登天然；衣轻裘，长一身有半。死之日，中古棺七寸；及至葬，一撮土之多。”此则堪与《一夕话》之长嘲相对矣。


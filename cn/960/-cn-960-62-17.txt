胡寅　春日幽居示仲固彦冲十绝

映空微雨不成丝，约勒桃花欲动时。

争奈东风有情思，晓红轻笑竹边枝。

胡寅

胡寅　春日幽居示仲固彦冲十绝

碧沙承水漾娇春，弱柳萦烟作浅颦。

正好追寻沂上侣，未须攀赠灞桥人。

胡寅

胡寅　春日幽居示仲固彦冲十绝

残梅昨日尚盈盈，一夜溪桥风雨声。

不是微酸注香蒂，个中幽恨即验平。

胡寅

胡寅　春日幽居示仲固彦冲十绝

人日春愁连上元，薄寒吹雨罩花村。

传柑说道升平复，梦断鳌灯放五门。

胡寅

胡寅　春日幽居示仲固彦冲十绝

微茫烟溆见人家，四合青山雨遍遮。

画出江乡二三月，河豚安得配芦芽。

胡寅

胡寅　春日幽居示仲固彦冲十绝

花事先从桃李来，海棠红杏即相催。

化工节度重重好，护得山丹最后开。

胡寅

胡寅　春日幽居示仲固彦冲十绝

红含宿雨两三枝，净插铜瓶浥注之。

不是灵芸初一见，也非迷路武陵时。

胡寅

胡寅　春日幽居示仲固彦冲十绝

晚菘争上碧瑶簪，芥也芳心苦复甘。

未见菜头论白黑，何人携钵肯同参。

胡寅

胡寅　春日幽居示仲固彦冲十绝

菊本离离趁雨栽，杞根成垅更深培。

诗人自古无供给，倘有敲门载酒来。

胡寅

胡寅　春日幽居示仲固彦冲十绝

染溪曾是竹千竿，岁久生麟化碧滩。

赖有龙孙振根拨，且须深蛰捍涛澜。

胡寅


◇　察计簿诏（黄龙元年二月）

盖闻上古之治，君臣同心，举措曲直，各得其所。是以上下和洽，海内康平，其德弗可及已。朕既不明，数申诏公卿大夫，务行宽大，顺民所疾苦，将欲配三王之隆，明先帝之德也。今吏或以不禁奸邪为宽大，纵释有罪为不苛；或以酷恶为贤，皆失其中。奉诏宣化如此，岂不谬哉？方今天下少事，繇役省减，兵革不动，而民多贫，盗贼不止，其咎安在？上计簿具文而已，务为欺谩，以避其课。三公不以为意，朕将何任？诸请诏省卒徒自给者皆止。御史察计簿，疑非实者，按之，使真伪毋相乱。

（《汉书·宣纪》）




与客登任城太白酒楼歌


我来中原凡几日，浩荡纵饮多离忧。
眼中狂客竟何限，携我任城城上楼。
平野洸济直，朔风海岱秋。
落日满天地，黄河当中流。
齐城十二鲁东门，杳然烟树无时收。
离离群鹤叫河汉，欲蹑元气登浮丘。
秦皇汉武意如此，时来海上朝诸侯。
招之不肯下，怅望东瀛州。
而我胡为见羽翼，眉宇横分青冥色。
古来历落吾辈人，风车云马知何极。
即如此楼楼中人，星辰已没徒悽恻。
忆昔全盛开元中，天下词客多雄风。
贺监猖狂绶尚墨，李侯跌宕锦欲红。
相从汗漫老宾客，把袖一倾天西东。
济西小伎白玉卮，当筵唱尽丹丘翁。
珊瑚欲折瑶瓮倒，遂令此楼突兀千秋空。
一自人归鉴湖雨，李犹踯躅巫黔路。
青门祖饯事已非，夜郎流谪年垂暮。
无论二公黄土哉，开元天子骊山露。
华清宫中生草莱，兴庆池头足烟雾。
当年美人人不见，至今惟爱沈香句。
海水栽桑去复回，欲寄精灵与词赋。
今我太息城南隅，苍茫四顾胡为乎。
弃繻入关应明诏，燕市如渑不敢沽。
且为君王东击胡，归来赋诗殿上为欢娱。
登斯楼也倾百壶，辞官学道无踟蹰。
吁嗟二公皆吾徒！





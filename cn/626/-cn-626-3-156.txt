吕布衣诚三首

【洪武庚申夏四月登玉山顶时雅上人适迁华藏于塔院历览终日而返是夕宿友人家灯前闻雨援笔有赋】

晓出城西门，荡漾官河艇。

朝光散晴旭，露气拥高迥。

潮上洲渚没，棹发六飞骋。

前岑献奇状，心目快引领。

青山如故人，登涉在俄顷。

嗟哉二三子，怜我足力逞。

舍舟入苍翠，一径林木静。

阴藓护危栈，古藤落眢井。

映带列桧杉，青黄熟梅杏。

古师安禅处，神物伏精猛。

山灵诡异工，幻迹一扫屏。

孤塔灰劫余，傲兀立峰顶。

后岩古华藏，稍复毗卢境。

泛观盛衰际，何物得修永。

道人出迎客，一笑具羞茗。

清谈竟终日，毛骨洒然冷。

群鸟亦知还，微阳下西岭。

遄归弗成寐，张灯酌南癭。

急雨何方来，清声杂蛙黾。

鄙言讵成章，聊假管城颖。

【巨浸诗】

（洪武庚午秋七月初吉，海风自东北来，拔木扬沙，倒海排山，堆阜高陵皆为漂没。戊午岁秋七月四日，亦尝罹此，盖大鱼入城之兆也。今兹震荡，势复过之，三洲一千七百家皆葬鱼腹。呜呼！上天号令，岂有常乎？可不慎欤！可不畏欤！）

庚午七月之初吉，断虹挟雨蔽西日。

石尤声撼天为昏，飓母驱车走沙石。

鲸跳鲲掷地轴翻，阳烁阴凝鬼神泣。

银涛驾空山岳摧，转眼奔流浸扉壁。

三江弥漫灭无口，孤城漭漭天一碧。

衰年疲薾动兢畏，变貌斋心戒夕惕。

忆昔前年大鱼入，三洲漂荡海水立。

近者侧闻复罹此，海湾流尸头濈々。

岸塌沙沉绝往来，塍断瀼深苗不实。

呜呼！

上天震怒岂无由，谁其尸之复谁诘？

【祭刘龙洲先生墓】

黄鹤矶头风雨秋，中原一望使人愁。

群臣谁决和戎议，九庙犹衔误国羞。

慷慨鲁连宁入海，凄凉王粲重登楼。

荒冈四尺先生墓，再拜酹之双玉舟。


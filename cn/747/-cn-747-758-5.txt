○王言如丝赋（以“有云如丝，演若纶组”为韵）

君言之重兮发彼加人，如丝之细兮出已成纶。将慎枢机之本，必滋秒忽之因。初具体而微，降一已之绳准；俄触类而长，入百司而缕陈。是知作彼纪纲，从而推阐。密旨欲布，殊私以展。透冕旒以尚细，入钧衡而渐演。及尔如贯，审知词理绵绵；搏之则微，益见言容茧茧。且夫谓至密而已著，将未闻而已闻。遂意淫绎，随声纠纷。无类而洪纤起散，有条而派脉别分。离一庭之间，听皆历历；出九门之外，远已云云。是故遐迩羁縻，上下联络。毛举之赞是恤，蚕食之讥讵作。诏多事而折藕难比，写绸缪而曳绪不若。遇终军之一请，便吐长缨；偶龚遂之载言，俄陈乱索。不同抱布而取，讵等茹柔而吐。孜孜下问，义同小往大来；轧轧若抽，事符以索继组。不可卷也，引而伸之。不滞异维舟之绋，无点殊墨子之丝。与夺而起於分寸，倾危而失在毫厘。夫如是，上言也不可不精，下闻也不得不受。知驷足之难及，保三缄之可守。语不堕而寰宇归心，思无邪而蛮夷稽首。可以网罗八表，可以伦贯九有。然後缉熙不紊，条章有馀。自契不言化矣，岂假闻斯行诸；方知微细之喻也，敢愿戒慎之所如。


○太学壁经赋（以“六经典法，刊正文字”为韵）

国家诞敷保文命，建学崇政。置六经于屋壁，作群儒之龟镜。翦遗文以辨谬，俾雅诰以详正。是以儒业益敷，皇风载盛。学攵学既阐，廓宇斯分。饰素壁而照月，构丹梁而结云。于是集青衿之侣，延鸿儒之群。贞八索，起三坟。采典谟之沦翳，次编简之缤纷。稽古至今，从百家之正义；归真背伪，俾四海之同文。于是博考群臣，宣明旧典。既科斗之互缺，亦鱼鲁之相舛。依鸟迹而难从，访蛇形而莫辨。定兹金简，规程邈之隶书。遵彼古文，参史籀之大篆。然后命钟张之艺，诏文学之官。界四壁以绳直，挥五色之毫端。粲尔其彩，昭然可观。虽一劳之克定，乃千载之不刊。错综既备，班列有次，欲昭明于六书，先褒贬于一字。俾去颠讹之惑，用全述作之意。苟不绝于韦编，将永齐于石记。至于止戈为武，反正为乏。将为后生之式，必宪先王之法。爰及垂露悬针，鹤头蚊足。酌前修之楷模，为后来之轨躅。瞻彼垣墙，代兹简牍。篇章焕炳，文雅照烛。正以先王之修，则曲礼三千；习以孔门之徒，则冠者五六。所谓一人作则，万国仪刑。光我廊庙，异彼丹青。示人范于古训，正国常于典经。既文明乎天下，宜远域而来庭。


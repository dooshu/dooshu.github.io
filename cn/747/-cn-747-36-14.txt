○均平户籍敕

朕听政之馀，精思理本，意有所得，庶益於人。且什一而税，前王令典，农桑异宜，旧制犹阙。今欲审其户等，拯贫乏之人；赋彼商贾，抑浮惰之业。优劣之际，有深察之明；闾里之间，无不均之叹。顷以人不欲扰，法贵从宽，所以比来，未全定户。今已经数载，产业或成，适可因兹，平於赋税。自今已后，每至定户之时，宜委县令与乡村对定。审於众议，察以资财，不得容有爱憎，以为高下。徇其虚妄，令不均平，使每等之中，皆称允当。仍委太守详覆。如有不平，县令录奏，量事贬降，其乡村对定之人，便与节级科罪。覆定之后，明立薄书。每有差科，先从高等，务兹不足，庶叶彝伦。


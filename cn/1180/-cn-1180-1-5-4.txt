说命上


商高宗感梦而得傅说，遂命以为相。史臣记高宗命傅说之辞，与傅说告高宗之语，为书三篇，总名之曰《说命》。这是头一篇。





王宅忧亮阴，三祀。既免丧，其惟弗言。群臣咸谏于王曰：“呜呼！知之曰明哲，明哲实作则。天子惟君万邦，百官承式。王言惟作命，不言臣下罔攸禀令。”

王，是高宗。宅忧，是居丧。亮阴字，当作梁暗，是天子居丧之所。免丧，是除服。则字、式字，都解做法字。

古者上下通行三年之丧，君薨则嗣君居于梁暗之中，守孝三年，不亲政事，不出号令，使百官都听命于冢宰。此时高宗遭父小乙之丧，遵行古礼，居忧于梁暗中，三年不言，及大祥之后，丧服已除了，还不肯出朝听政，发言裁决。当时在朝之臣，皆以为过礼，乃进谏于高宗，叹息说道：“人君以一人而居乎兆民之上，必其于天下事理皆洞然而无遗，才叫做聪明睿哲。有是明哲之德，于是发之为号令，以裁决乎庶政，施之于政事，以总率乎百官，则天下之人皆仰之以为法则矣。今我王以聪明首出之资，君临万国，正所谓明哲作则者。朝廷上百官，方颙颙然仰听一人之言，以奉承其法令。使王而发言也，则言之所出，即可以作命令于天下，而臣下有所奉行。苟或不言，则君既无以令乎臣，臣下将何所禀奉而行之，不亦有负于作则之任哉？此王之所以不可不言也。”





王庸作书以诰，曰：“以台正于四方，台恐德弗类，兹故弗言，恭默思道。梦帝赉予良弼，其代予言。”

庸，是用。台字，解做我字。帝，是天。赉，是与。弼，是辅弼。

高宗因群臣谏他不言，用是作书以告群臣，明其所以不言之意，说道：“我非不欲言也，实以我居人君之位，将表正于四方，其任至大，其责至重，恐我明哲之德，不能与前人相似，无以君临万邦，而为百官之所承式，此所以不敢轻易发言。但时常恭敬渊默，收敛此心，思量治天下的道理。我一念精诚，上通于天，感动得上帝于梦寐中赐与我一个贤相，其将论道辅政，代我之所当言矣。尔群臣又何以无所禀命为忧哉？”盖高宗求贤图治之心，纯一不二，与天无间，故梦寐之间，果得贤相。可见人君继天而为之子，其精神意气，真与天道相为感通，王言一动，皆不可以不慎也。





乃审厥象，俾以形旁求于天下。说筑傅岩之野，惟肖。

审，是详。筑，是筑墙。傅岩，是地名，在今山西平陆县。肖，是似。

高宗既梦上帝赐以良弼，而未知其人所在，于是乃详记梦中所见的人，画影图形，差人持着这图，偏去天下寻访。行到傅岩之野，见一个人叫做傅说，方在那里筑墙，他的形貌正与画图相似，果符高宗所梦焉。其得傅说之奇如此。大抵圣君贤相，相待而生。天将开高宗中兴之治，故生傅说之贤以为之佐，而梦寐之间特有以启之。盖明良遇合之机，天人感应之理有如此者，良非偶然也。





爰立作相，王置诸其左右。

爰字，解做于字。

史臣叙说高宗以梦求贤，既得了傅说，聘他来与之谈论，果然是个大贤，可当重任。于是不次擢用，就立他做宰相，加诸百僚之上。又以冢宰兼师保职，着他常在左右，以资其匡弼，而听其议论。盖亲信之深也。





命之曰：“朝夕纳诲，以辅台德。

纳诲，是进言。

高宗既任傅说，遂命之说道：“君德不能自成，必有赖于贤臣之辅。汝今在我左右，须要朝夕进纳善言以教诲我。但有义理，则不时陈说；但有过失，则随事箴规。于以广我之见闻，端我之趋向，使君德自成，而无愧于明哲之主可也。”





“若金，用汝作砺；若济巨川，用汝作舟楫；若岁大旱，用汝作霖雨。

金，是刀剑等器，古时铜钱之类，都叫做金。砺，是磨刀的石。济，是涉水。巨川，是大川。楫，是船桨。连三日雨，叫做霖。

高宗既命傅说以纳诲辅德，又设喻以致其属望之意，说道：“凡金器必用砺石磨之，而后快利。今我之望汝以纳诲辅德，就如金之用砺一般。凡切磋琢磨，以变吾迟钝之质，而成其德器之类者，将惟汝是赖矣。汝其吾之砺乎！又譬之济大川者，必假舟楫而后能渡。今我之望汝以纳诲辅德，就如济川之用舟楫一般。凡匡扶引掖，使我得以永保艰难之业，而克成利济之功者，将惟汝是赖矣。汝其吾之舟楫乎！又譬之年岁大旱，必得霖雨而后能沾润。今我之望汝以纳诲辅德，就如大旱之望霖雨一般。凡经纶参赞，使我之膏泽治乎黎庶，而功德被乎寰宇者，将惟汝是赖矣。汝其今日之霖雨乎！”高宗此言，其致望于傅说者，辞愈切而意愈至矣。





“启乃心，沃朕心。

启，是开。乃字，解做汝字，指傅说说。沃，是灌溉的意思。

高宗命傅说说：“我之望汝纳诲辅德既为甚切，汝当披露悃诚，罄竭底蕴，大开汝之心胸，于凡修德之方、致治之道，一一都敷陈开导，无所隐匿，用以滋润灌溉于我之心。使我于这道理，都明白透彻，融会浃入，充足而厌饫焉。庶足以副我之深望也。”这是高宗以格心之忠，望之于傅说者如此。





“若药弗瞑眩，厥疾弗瘳；若跣弗视地，厥足用伤。

瞑眩，是病人饮了苦药，头目昏闷的意思。瘳，是病痊。跣，是跣足。

高宗既以格心沃心望傅说，又设喻说道：“人臣必进苦口之言，然后能匡君之过。汝若不肯开心竭诚，苦口直言以尽规谏之道，则我之过差，无由省改。如病人服药，不至于瞑眩，则其病必不得痊矣。为君的道理，必须一一讲穷明白，然后见之于施行者无有差谬。若此理不明于心，只管任意妄为，鲜有不至于坏事者。譬如跣足而行，目不视地，其足必至于有伤矣。即此观之，则所望于汝之启心沃心，以尽纳诲辅德之道者，岂容已哉！”





“惟暨乃僚罔不同心，以匡乃辟。俾率先王，迪我高后，以康兆民。

暨字，解做及字。乃僚，是傅说的僚属。匡，是正救。乃辟，是高宗自称。先王，指商家继世诸贤君说。迪，是遵行的意思。高后，指成汤说。

高宗又命傅说说：“汝既作相，上佐天子，下统百官，则自卿士而下皆汝僚属，均有事君之责者。汝必倡率于上，与汝大小群僚同心协力，责难陈善，以正救汝君。或处心有未正处，就宜匡弼；或行事有未当处，就宜直言。使我心无妄念，动无过举，得以率循我先王太甲、太戊、祖乙、盘庚诸贤君继述之道，而践履我高祖成汤已行之迹，于以安天下之兆民，使群黎百姓皆安居乐业，无一夫不得其所者。庶几我祖宗致治之休，复见于今日，而汝辅相之功亦大矣。可不勉哉！”





“呜呼！钦予时命，其惟有终。”

时字，解做是字。命，即上文命傅说之词。惟，是思。

高宗命傅说将毕，又叹息而致其叮咛之意，说道：“我前所谓纳诲辅德、启心沃心之言，与夫率属正君、法祖安民之说，皆是命汝紧要的言语，其望不为不深，其责不为不重。汝当敬承此命，务尽其道，以副我之所期。又当时常思念，慎终如始，无或一时少懈。如此，乃为克尽辅相之职，而亦负于相须之殷矣。汝其念之哉！”





说复于王，曰：“惟木从绳则正，后从谏则圣。后克圣，臣不命其承，畴敢不祗若王之休命？”

绳，是木匠弹的墨线。畴字，解做谁字。祗若，是敬顺。

高宗之命傅说，叮咛反覆，欲其进谏者切矣。于是傅说复命于高宗说道：“人臣之进谏非难，人君之从谏为难。譬之木理，不是生成便得端正，惟依从着大匠的绳墨，用斧斤以斫削之，则自然端正平直，而可以为器用矣。人君也不是生成便是圣人，惟听从着臣下的好言语谏诤，则自然动无过举，而可以为圣人矣。谏之不可不从也如此。吾君果能虚心从谏，而造于克圣之地，则凡为臣者，孰不欲仰承德意，而进献忠言。就是不命他说，他也要自竭忠谠以承之矣。况今王之命臣进谏，其切如此，谁敢不思尽忠补过，以敬顺吾王之美命乎？然则王不必求进言于臣，而但求受言于己可也。”这是傅说欲高宗先广从谏之量的意思。盖人君之德虽多，惟从谏是第一件美事。能从谏而不咈，则虽中才之主，亦可保乎治安；若违谏而自用，则虽聪明过人之君，亦不免于祸乱。自古圣愚兴亡之机皆判于此，故傅说首以为言。万世人君所当深念也。






○恤纩骑诏

育物者所贵於从宜，养人者必资於遂性，况加疾苦，岂忘哀矜。内外厢三卫彍骑等，如闻因当上染患者，番满之后，既不胜皆致还乡，又不容在职掌将息，进退无据，何所依投，沟壑是忧，宜谋朝夕。永言及此，深轸於怀。自今已后，如有此色，宜移就三卫，厨给食料将养，各委左右金吾将军存意检校。所须药物，仍与太常计会，量事供拟，并差医人救疗。其诸门及街铺职掌人等，各移就本卫将食，所须食料，各委将军以当卫诸色回残官物等，且量事支给，其医药宜准内外厢例。自馀诸色当番人等，有疢疾者，并准此处分。其死者，各委所由，随事埋瘗，当日牒报本贯，令家人亲族，运致还乡。


醉题

不学空门不学仙，清樽随处且陶然。

人情正可付一笑，生世元知无百年。

白首难陪东合客，清风自足北窗眠。

归耕只要无人问，安用文章海内传。



醉题

来往人间今几时？

悠悠日月独心知。

寻僧共理清宵话，扫壁闲寻往岁诗。



疋马秋风入条华，孤舟暮雪钓湘漓。



只愁又踏关河路，荆棘铜驼使我悲。



醉题

目光炯炯射车牛，何至随人作浪愁。



身处江湖如富贵，心亲鱼鸟等朋俦。



孤帆灭没三湘晓，野店荒寒二华秋。



醉墨不容麈土污，凭君试访寺家楼。



醉题

生来避世傲公卿，海内无人识姓名。

九节筇边秋万里，长明灯下雨三更。

心安白发何劳扫，药熟黄金固可成。



只待蓬壼赋诗罢，却来京洛看升平。



醉题

坎止流行五十秋，胸中不解著闲愁。



浩歌野渡惊云起，狂舞空庭挽月留。



性本自然憎截鹤，器非大受愧函牛。



平生最爱严滩路，早晚貂裘换钓舟。

醉题

云栖涧饮未为高，起舞行歌亦足豪。



试问食时观本草，何如酒後读离骚？



游山不待飞双舄，翦水无因得快刀。



熟睡市垆名勿笑，年来随事学餔糟。

醉题

勿笑山翁病满躯，胸中侠气未全无。



双瞳遇醉犹如电，五木随呼尽作卢。

代北胡儿富羊马，江南奇士出菰芦。



何由亲奉平戎诏，蹴踏关中建帝都？



醉题

裘马清狂锦水滨，最繁华地作闲人。



金壶投箭消长日，翠袖传杯领好春。



幽鸟语随歌处拍，落花铺作舞时茵。



悠然自适君知否，身与浮名若个亲？




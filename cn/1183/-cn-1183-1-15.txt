丘文庄填词

丘文庄淹博，本朝鲜俪。而行文拖沓，不为后学所式，至填词尤非当行。今五伦全备是其手笔，亦俚浅甚矣。初与王端毅同朝，王谓：讲学大儒不宜留心词曲，丘大恨之。因南太宰王■〈亻与〉为端毅作王大司马生传，称许太过，遂云：若有豪杰驳之，祸且不测。又端毅所刻疏稿，凡成化间留中之疏，俱书不报。丘又谓：王故彰先帝拒谏之失。御医刘文泰得丘语，因挟仇特疏，而王遂去位。所以报五伦之怨也。五伦记至今行人间，真所谓不幸而传矣。又闻丘少年作钟情丽集，以寄身之桑濮竒遇为时所薄，故又作五伦以掩之，未知果否。但丽集亦学究腐谭，无一俊语，即不掩亦可。


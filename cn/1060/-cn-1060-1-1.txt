注荀卿子序

陆子曰吾读荀卿子书髙其文辞而怪今之君子之好之何少也或曰荀卿者意广而为学濶疏议论大抵矫亢失中又时讥切孟子以故近世儒者或颇黜其书吾亦甚恨卿之不遭孟子也使夫得游従焉与相切磋而去其蔽则卿固可为醇儒哉然自孔氏没七十子之徒散亡既尽教益衰学士大夫争骛于权利而卿独修先王之言卓然不阿时好彼所谓豪杰士也非耶战国之世儒者阨穷孟子既困于齐梁以终而卿亦老无所遇晩乃适楚楚既衰矣而黄歇当国未见其有可仕者也方天下日被秦虐吴之故墟去中国稍阔逺兵车不及卿将托焉以卒老欤非有意于干歇也卿没后李斯相秦以并天下斯虽尝游其门而卒叛去乃用异説以残民废先王之道盖其徒之不肖者也而或者谓卿之学有以使之夫学焉而失其真自孔氏之门不能无杂而独卿欤其师善医其弟子蓄蛊以杀人非师之罪也议者以斯故病卿亦良过矣卿之书三十二篇其礼乐二篇多戴记中语余篇自大略以下文辞不类往往杂见于家语诸书中将后来者勦焉以附益之乎余窃感卿以李斯故被污蔑因取其书粗为校定其章句又颇以已意训释之以俟夫读荀卿子者


○孽大夫山亭宴序

夫贫贱之交而不可忘，珠玉满堂而不足贵。闭门无事，对黄卷以终年；高论不疲，逢故人而永夜：恭大夫其人也。下官昔承颜色，早蒙车骑之知；晚接恩光，不异平津之旧。蔡邕书史，许以相资；张载文章，见称於代。尔其华堂别业，秀木清泉，去朝廷而不遥，与江湖而自远。名流不杂，既入芙蓉之池；君子有邻，还得芝兰之室。披翠微而列坐，左对青山；俯盘石而开襟，右临澄水。斟绿酒，弄清弦。索皓月而按歌，追凉风而解带。谈高趣逸，体静心闲，神眇眇而临，思飘飘而遇物。林轩寂寞，星汉纵横，思欲垂汗漫而群游，与真精而合契。欢穷兴洽，乐往悲来，怅鸾鹤之不存，哀爽鸠之久没。徘徊永叹，慷慨长怀，东方明而毕昴升，北阁曙而天静。悲夫！向之所得，已失於无何；今之所游，复羁於有物。诗言志也，可得闻乎？


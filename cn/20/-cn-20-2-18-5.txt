赤眚赤祥


梁天监十五年七月，荆州市杀人而身不僵，首堕于地，动口张目，血如竹箭，直上丈余，然后如雨细下。是岁荆州大旱。近赤祥，冤气之应。

陈太建十四年三月，御座幄上见一物，如车轮，色正赤。寻而帝患，无故大叫数声而崩。

至德三年十二月，有赤物陨于太极殿前，初下时，钟皆鸣。又尝进白饮，忽变为血。又有血沾殿阶，沥沥然至御榻。寻而国灭。

后齐河清二年，太原雨血。刘向曰：“血者阴之精，伤害之象，僵尸之类也。”明年，周师与突厥入并州，大战城西，伏尸百余里。京房《易飞候》曰：“天雨血染衣，国亡君戮。”亦后主亡国之应。

四年三月，有物陨于殿庭，色赤，形如数斗器，众星随者如小铃。四月，娄太后崩。

武平中，有血点地，自咸阳王斛律明月宅而至于太庙。大将，社稷之臣也，后主以谗言杀之。天戒若曰，杀明月，则宗庙随而覆矣。后主不悟，国祚竟绝。

《洪范五行传》曰：“听之不聪，是谓不谋。厥咎急，厥罚寒，厥极贫。时则有鼓妖，有鱼孽，有彘祸，有黑眚黑祥，惟火沴水。”






○朱丝绳赋

丝之为体兮，柔以顺德。丝之为用兮，施之则直。从其性而不改，成其音而罔忒。故君子体直以为象，履中而立身。岂委曲而取媚，将劲挺而维新。既端懿以难匹，想高张而莫伦。初未为弦兮，信任其舒卷；既比夫矢也，谅难乎屈伸。宁惧不合於众而改操，不同其类而易真。虽立质以假物，立音而因人。敦夫慌氏之功，辨夫园客之养。非绕指以可悦，将如丝而是仰。志士以是而兴叹，诗人因此而取象。清庙之瑟，非我而莫闻；空桑之琴，非我而奚响。惟直是与，惟端是求。恶靡然以从俗，耻纷若以随流。天心保贞，侧媚见而用侮；神道助正，謇谔鉴而无忧。信乎去邪以受福，孰不履正而身修。间其色兮未嘉，素其质兮孰美。信挺挺而直绳是若，固奕奕而渥丹无比。欲众之好我，染之而匪他；知代之恶邪，直之而有以。非矫其俗，将迁其时。宁三思而有赞，谅一向而无疑。道在斯而为得，文舍此而何之。古所以嗟是非而莫分，怨邪正之难考。多将任情而媚俗，鲜能率性而行道。何不鉴朱绳而独异，与群类而且殊。其美虽偶，其道则孤。傥斯言而是当，又可得而已乎。


天妃闸歌（在清河县，为诸闸险峻之首。）

黄河怒流动地轴，十舟九舟愁翻覆。
临矶作闸为通舟，水急还忧石相触。
挽舟溯浪似升天，千夫力尽舟不前。
巫师跳叫作神语，舟人胆落输金钱。
梨园唱尽迎神曲，犹杀牛羊啖水族。
不尔作难在须臾，鲸鲵张口待人肉。
嗟尔运漕于国为咽喉，粟米力役家家愁，愿持尺牒问阳侯。
圣主劳兮瓠子塞，河兮河兮当努力。



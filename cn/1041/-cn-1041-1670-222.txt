章甫　张王臣自湖南官满趋朝舟过白沙和惠资福二诗末章见及次韵

别来身世转乖违，老病交攻若有期。

目力半昏难结字，心情全懒罢吟诗。

鱼沉湖海无书日，犬吠柴荆有客时。

三迳莫嫌犹寂寞，地偏花木得春迟。

章甫

章甫　张王臣自湖南官满趋朝舟过白沙和惠资福二诗末章见及次韵

丛桂书斋念昔游，红莲幕府喜归休。

秋风起舵蒹葭渚，春月停桡杜若洲。

未用把诗轻万户，直须呼酒散千忧。

赞公亦是江湖旧，更问君能少住不。

章甫


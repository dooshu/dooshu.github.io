醉蓬莱

见扬州独有，天下无双，号为琼树。占断天风，岁花开两次。九朵一苞，攒成环玉，心似珠玑缀。瓣瓣玲珑，枝枝洁浄，世上无花类。

冷露朝凝，香风远送，信是琼瑶贵。料得天宫有，此地久难留住。翰苑才人，贵家公子，都要看花去。莫吝金钱，好寻诗伴，日日花前醉。

◆此词写扬州琼花。宋葛立方《韵语阳秋》卷十六谓：“琼花惟扬州后土祠有之，其它皆聚八仙，近似而非也。鲜于子骏尝有诗云：‘百蘤天下多，琼花天上希。结根托灵祠，地着不可移。八蓓冠群芳，一株攒万枝。’而宋次道《春明退朝录》乃云：‘琼花一名玉蕊。’……东坡瑞香词有‘后土祠中玉蕊’之句者，非谓玉蕊花，止谓琼花如玉蕊之白耳。”徐案：元丰三年鲜于子骏为扬州守，待少游以礼，少游为作《扬州集序》，并相与和苏辙《游金山》一诗。此外，《淮海集》中有《次韵蔡子骏琼花》诗，云：“无双亭上传觞处，最惜人归月上时。相见异乡心欲绝，可怜花与月应知。”可证少游曾在扬州无双亭与鲜于子骏宴前赏花，当亦有填词咏琼花之可能；而填词时间，亦可能与鲜于子骏作诗之日相同。故系之于元丰三年（1080）庚申。（徐培均《淮海居士长短句笺注》）

◎扬州后土祠琼花，天下无二本，绝类聚八仙，色微黄而有香。仁宗庆历中，尝分植禁苑，明年辄枯；遂复载还祠中，敷荣如故。淳熙中，寿皇亦尝移植南内，逾年，憔悴无花，仍送还之。其后，宦者陈源命园丁取孙枝移接聚八仙根上，遂活；然其香色则大减矣。（宋周密《齐东野语》）


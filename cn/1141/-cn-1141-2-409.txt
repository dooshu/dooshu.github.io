谒高忠宪止水祠

其一

中丞抗节从容地，皎皎寒潭荇藻香。
正气翱翔陵白日，清流生死爱沧浪（公另有读书处曰「水居」。）。
旌旂何处应箕尾，俎豆依然旧草堂。
谁道渟泓隔河海，东南濂洛总相望。

其二

祠接龟山道不孤，东林遗绪起吾徒。
致身偶类江丞相，含愤宁同屈大夫。
自昔党人移汉祚，到今尸祝盛文儒。
流风未坠箕裘好，精爽还应恋旧庐（祠即忠宪公故居。）。



○为宰相贺李树凌冬结实表

臣等伏见刘麟奏，南郡李树凌冬结实，并图及李实者。惟此珍树，名应皇族，元元所指，用兴长发之祥；明灵是凭，故表非常之瑞；已经夏实，更发冬荣，霜雪而翠叶不，斯须而朱实皆就。仁及草木，既叶太平之期；道贵生成，仍呈久视之应。恭惟圣感，讵可名言，所以彰宝祚之灵长，表天枝之硕茂。远逾海峤，来荐阙庭，岂三秀之足称，何两歧之敢喻？殊祥荐至，品物同欢，况在臣等，岂胜跃？无任欣庆之至，谨奉表陈贺以闻。


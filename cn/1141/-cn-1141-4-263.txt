答梅子翔渊公见怀用王阮亭侍读韵

其一

东山诗伴久寥寥，愁思春江带雨潮。
忽报梅花来驿使，南飞客梦落双桥。

其二

绝唱连篇叉手成，怀人长啸气纵横。
东风为尔吹惆怅，重引乡心满蓟城。

其三

论文坐对北山时，草阁平临宛水湄。
自笑生涯诗卷在，迩来累月少新诗。

其四

柏枧东溪无限春，山花相劝酒千巡。
旧时猿鹤应嘲我，近许何人更结邻。



○大唐吴郡张君纪孝行铭

君名常洧，字巨川，句曲人也。其先奕世载德，锡姓受氏，详乎家牒，炳乎国史矣。在昔宣王时，则有若张仲孝友，周人美之，列于风雅。在悼公时，则有若张老，恢晋国之图，拯魏氏之急，鲁史嘉之，编于简册。高祖伯卿，曾祖元绍，并怡情典坟，抗志不仕。祖处静，皇湖州乌程令。考章，皇建州司户。君即建州之第四子也。幼而聪敏，长而岐嶷。穷百行之源，事父母以孝；禀五常之性，奉亲族以和。及父母既没，居忧泣血，柴毁骨立。躬自建冢，高数寻。手植奇树，盈千馀本。然志恋坟茔，将终身洒扫。虽丧纪逾制，而靡释衰。乃葺结庵庐，居于墓次。哀动行路，感通神明。白鹤翔于林中，灵芝生于墓侧。乡党称其孝，郡邑嘉其行。录表上闻，优诏允答。复其徭役，旌其倚庐。三纪于兹，情不一异。君尝疾困，殆不胜丧。勺饮不入口者累日矣。其兄常泳，劝令饮食，固辞不从，兄谓之曰：“有疾饮酒食肉，在礼自有明文，无以死伤生也。今汝异居幽荒之际，而即安于疾，殆至灭性，又安得为孝乎？”乃曰：“吾负终身之忧，匪惟一日之戚。且吾有兄，不患死之将至；兄有子，不患祀之将乏。身既不赖其生，口岂复食其味乎！”君子曰：甚哉张氏兄弟，孝之大者也。非令弟无以知兄之贤，非仁兄无以成弟之美。所及其远哉！上以彰圣朝孝理之至，中以表牧宰奉化之极，下以明张君锡类之永。此一行也，而三善成焉。孚虽庸愚，备知盛美。窃以宠锡之命，虽行表于门闾；纪述之词，曾未标于篆刻。敢直书其事，识之贞石焉。铭曰：

天锡嘉命，保佑我唐。笃生张君，令名是扬。令名伊何，纯孝克彰。终身在戚，执亲之丧。独居幽荒，庐墓之侧。丧制既逾，哀情罔极。衰弗离，甘旨靡食。疾苦婴身，志行不忒。节彼高坟，巍然如冈。草木呈瑞，鸾鹤表祥。孝感之至，达于圣皇。诏命旌美，殊其井疆。勒铭纪行，于门之旁。千秋万祀，斯风不忘。

承瑰

瑰，太和中官润州句容县主簿。


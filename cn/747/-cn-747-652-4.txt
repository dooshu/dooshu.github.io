○错字判

丁申文书上，尚书省按之。辞云：虽误，可行用。

文奏或差，本虞行诈，此例可办，必有原情。苟异因缘之奸，则矜过误之罚。丁也方将计簿，忽谬正名，曾不戒於爰毫，遂见尤为起草。然以法存按省，误有等差。倘以百为千，比赐缣而难赦；若当五而四，纵阙马而何伤。苟殊鱼鲁相悬，宜恕甲由未远。按其非是，虽怀三豕之疑；诉以可行，难书一字之贬。请诸会府，弃此小瑕。非愚诉人，在法当尔。


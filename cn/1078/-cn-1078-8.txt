文集卷八

钦定四库全书

东里文集卷八　　　　　明　杨士奇　撰序

送郭公绪贵州佥宪序

公绪永乐十年进士明年简授陕西按察佥事岁余前之任佥事者坐累宥还公绪改任淛江又岁余丁内艰去服阕改任广西岁中广西之前佥事亦坐累宥还公绪又改贵州虽其所至席未及暖而闓敏之材雅重之望廉洁之操籍籍有称矣虽往复动以万里囊无百缗之齎羸童瘦马弊弊焉而怡然未尝不自得也今将适贵州虽深山长谷蛮谿獠峒荒远而僻陋无文物之观无宾客之娱要不足以动其中矣而既偏於一隅且为郡县未久也徵调稀少吏民相安绳检之外简牍不烦敲朴不施公庭静虚怀抱澄爽固无滑其所自得也如以其余暇用志於古君子之道力求以跂及焉将所造孰之能御哉吾知公绪之进未可量也余友清江胡士琏历仕四十年泊然不变韦布之素其静贞有守寛厚和平卓然今之老成人吾尝兄礼之今为其僚之长公绪旦暮相与周旋一堂之间吾又知其将有益矣盖朋友之辅薰渐之资凡古君子不废焉遂书以为公绪之官之赠

送贝秉彛知县还东阿诗序

皇上临御以来用科举聚天下之贤才而选任之於今历八科独甲申所选最多盖视洪武乙丑得四百七十人既分任之中外百軄而贤与才之有闻者亦多以高文硕学在侍近以通材雅操赞六卿以寛大廉正任方岳以仁厚岂弟为郡县济济乎有人焉而郡县得人尤多贝君秉彛其表表者也秉彛为令於兖之东阿声誉洋溢齐鲁之间传播於四方虽古卓鲁何过也吾尝道东阿之境而见其君子小人焉其君子道秉彛之德曰此吾之贤大夫也小人道秉彛之政曰此吾之仁父母也是岂声音笑貌之所能为哉秉彛为令守之以廉行之以公且恕於爱民如其子於治公事如治其家而表里始终一诚耳自其在东阿无不获之岁无不给之民民出力以共公赋未尝有後者用九载考最当陞朝廷从民之请增其秩而复其任夫长民而能得民之心上未有不知而不优遇之也盖为天下而欲民之安其要在简守令而令尤亲民於守也守令而不能廉固民之蟊蠧苟廉而不能恕亦未必非民之厉今之守令如秉彛固鲜矣其归也其同年而升者相率赠诗以道离别之情以求余序余虽始识秉彛而知之有素故不复辞

萧自诚先生庆夀诗序

河南右布政使泰和萧省身历官三载吏部考其绩最国朝之制方岳之臣一考最者予诰三考最封赠其亲省身当得诰俯伏言臣父今年八十有一廹於衰暮伏惟陛下矜怜之愿推今之所赐臣者以赐臣之父臣父虽老而获生被光荣於圣明之世过於赐臣万万矣特诏吏部从之封自诚为通奉大夫河南布政司右布政使左右文武之臣观者懽喜踊跃颂上之大德又歆艳省身之以孝遭遇也盖是时十四布政使之得封其父者自省身始而大江之西十五郡之士以子贵而生膺二品之封者亦自自诚先生始盛哉萧氏之荣也萧世有文献宋之亡其先以忠义偾家终元之世子若孙不见显者而服仁秉义未尝絶也先生生长元季兵戈寇夺之时东西奔走无宁曰而持其行颛颛焉惟恐羞其先人而流俗之人徒见其累世之不伸也夫邓林之木穷冬严凝氷雪摧剥之余其生生之本固在一旦乘阳春勃然而兴郁然而复茂矣盖识者尝计萧氏之必复兴也虽先生已老而享禄养二十年又躬被爵命其夫人亦春秋七十有五今皆安健三子省身卓然为时贤臣仲与季及其孙亦皆温温端实不去儒业先生之福可谓厚且备矣省身既属学士大夫形於声诗彰上之赐以夀其父得十首谓余同邑且相知也属为序云

送刘给事中廵抚山东序

永乐十九年四月二十有一日上御奉天门顾羣臣若曰朕祗奉天命君天下天下之人其尚有未安于业而冻馁愁叹者乎任牧守者其尚有苛刻黩货而乱章以厉民者乎朕惟是孶孶夙夜之靡宁遂分命大臣廵抚天下而各副以近臣一人赐之玺书俾所至廉察民所利害而为之兴革及牧守者举其廉能而罢出其贪虐於是户部侍郎李昶兵科给事中刘焕当廵抚山东山东介河济连海岱而古齐鲁之域也虽其壤地多肥沃然其人习气缓慢加以比岁旱涝疾疫之相仍而沦於艰窘虽其故周公之国孔孟之邦然圣贤之德化远矣仕於是者或失其良心诚有如圣谕者焉昔汉唐宋数遣使廵行天下曰廵省曰安抚曰采访皆今廵抚之軄所以广视听达民隐而其使之贤者多也今之奉命乘轺单厥心推明致公而无厌斁焉将使穷山深谷荒僻之人皆得以发舒幽郁蒙被涵育而乐乎圣明之世者於上足以副君命下足以光使軄岂不伟然有誉可以儗昔之贤使者欤惟君以爱民为事天之实惟臣以爱民为事君之实诸君子是行也太平之责系焉其可有一毫之不至也哉焕字士拯闓疏明敏於余有乡邑之义故於其行也歌皇华之二章酌之酒而申之以辞

龙潭十景序

南京出朝阳门东两舍许大江之滨有胜地曰龙潭环龙潭之侧有石屋有旗山有华麓有柳湾有花洞又有七星之山三江之口皆胜地也山可以游可以牧水可以梁可以舟又有驿舍可以憩过使丽谯可以骋眺望有三茅君兄弟及王荆公遗迹可以慨想古人又有道家礼斗之宫可以游神於清浄而最胜者夜籁俱寂月上潮涨之际可以坐观造化盈虚消息之机也太医院判蒋君用文家於此乐於此析为十景既各为诗咏之及官于两京两京之缙绅君子亦皆为咏之诵其诗想其处盖使人乐之慕之而不能忘也诗既有序矣蒋君又属余序其後嗟夫天下佳山水何处不有则亦何处不可乐而常情得於此者必忘於彼矣龙潭金陵之区也吾居金陵二十年爱其民多秀俊惇尚文学而耻以力胜其俗男女不杂处盖吾尝道荆楚以观於故汉东诸侯之域今之北来也又涉淮徐历齐鲁之郊矣而金陵之民俗吾固不能忘也然此其在下者耳我国家龙兴削平僭乱以安天下而然後天下之人皆得休养生息以乐於泰和之世而实始定鼎乎是则於今瞻望桥陵於锺山五云之表而仰惟神功圣德如天地之盛大岂独余与用文者之不忘凡天下之人孰能一日而忘也则余於序此诗安得不推其大而不能忘者言之哉谨书其卷後永乐壬寅十月朔序

送杨太常归省诗序

弘济自举进士入翰林已籍籍有贤名缙绅间太宗皇帝临御之又明年建储择辅擢兼洗马仁宗皇帝在位陞翰林学士再陞兼太常卿初开弘文阁於思善门之左简文学之士五人日直其中职讨论其第一人弘济也弘济时就中论事有裨益上嗣大统览先朝羣臣所上奏嘉弘济之能直也亲擢秘阁预机要士奇得共事焉士奇窃自念初以布衣被召入西掖时天下文学之士召至者二十余人同稽古纂述之事而翰林之臣三人参领之忽忽廿五六年矣三人者今独弘济在二十余人之尚在者士奇二三人耳以是恒相与亲厚弘济为人忠厚恻怛爱人以德凡所与处必辅之於道不肯苟且阿狥盖非独於余有切磨之益朋友资益之者盖多也弘济有孝行处忧患困絷十年念母老不得朝夕侍也辛苦自力节缩日给之费寓归以助养盖闻者皆动心焉幸复履亨洊膺委任未敢遽言其私而其中之惓惓者固未尝巳也既受诰命以其官赠祖考又封其母为太淑人以奏归省既得请将行同官卿士相率祖饯文明门外觞酌之次各赋诗道离别之意而谓余序之余曰士官至三品先九卿曰在上左右得以所学论天下事又得推恩其亲而朱衣象笏承懽婉愉用慰悦亲顔於违濶之久如弘济今日者何其荣也固本於上之大德其亦弘济之贤太淑人之福有以迓承之欤宜以为弘济贺又曰人之所尊君亲一也自弘济官侍近先朝所以宠待之何如上所以亲用之何如弘济素所自任又何如其肯久昵於私而後於公乎请以为弘济祝弘济起谢曰微子言溥犹将自奋矧子之笃我於义敢忘率承遂次第其说书之简端

送陈赏序

元有天下将百年吾邑之士登仕籍者十数姓而以科第显者杨与陈也两姓世以诗书行义相高又为姻好不絶贑州路推官冢嗣潮州敎授实先待制公子壻而余又陈之出也两家中更乱离残坏之余高门大第莽然瓦砾之墟其子孙犹有不坠诗书故习者诚先德之遗矣教授公之孙前监察御史仲述博学清修为名进士为御史十年声誉表然其没也无以为歛一子赏蚤丧母贫苦依养於其叔十数岁能究知其父之为人刻志读书励行以求不辱十五挟册往教南村北疃以谋葬其父自幼至长事其叔父母如父母处其从兄弟恭爱不异同产虽微利不以苟取虽周亲行有不义未尝妄处里之贤者固以赏为难不贤而困辱赏者亦多矣赏皆不顾方孑孑走数百里求师而学焉弱冠遂选乡贡於乎赏可谓难矣邑人之子弟不暇论若吾两家之子弟有如赏者乎今年赏会试礼部不偶而归察其意无有所不怿吾不患赏之归不能安乎贫贱也吾惧赏去此而画焉夫吾两姓之子弟偶无赏之孤贫困苦故不自见如有之安知其不能自立如赏者乎邑人子弟多矣或吾偶未之见安知不有如赏者乎即使皆不如赏赏不宜自足也孟子曰友一乡之善士为未足斯友天下之善士以友天下之善士为未足又尚论古之人故出一言必求不倍於古人行一行必求不倍於古人诚於其内而为之不巳焉未有不至者也扬子云曰百川学海而不至于海丘陵学山而不至于山恶其画也画斯巳矣赏可不致其力哉赏归见吾两家之子弟以及邑人之子弟亦为我语之

禾溪乐氏族谱序

乐氏出子姓宋微子之後曰公子衎字乐父子孙因王父字为氏自望诸君而下代有闻者泰和乐氏五代时讳纠者始来居邑西之禾溪世业儒仕宦科目传续不乏而积善累仁源厚而流远子孙至今不废诗书之习盖乡之故家也夫所号故家者必其仁义之行诗书之业有肇於前有承於後愈远而愈不替苟非是二者而徒恃其贵富贵富不足恃如子孙不能自修以善继又或有忝焉者此得号故家乎乐氏其无忝者哉乐先世谱牒文字悉毁於元季之兵其孙集重尊祖敬宗之心据其所闻所知因旧谱而为图凡世次昭穆远不能详者阙之既自为序又求竹亭王先生序之集字大成好学有文尝从授经安成刘云章先生洪武庚戌试有司不偶即退伏不出而益修其德义大成卒其配胡守节不嫁训励其三子嗣先人之业皆卓立为乡善人乐氏其无忝故家者哉今大成之孙?又以谱求余序?今用荐授湖广按察司经历然余愿有为乡邑告者大成之子仲韫吾邑共推其仁人长者盖数十年来邑前辈好善者多巳物故後生晚出知有利不知有义或身沾一命或家崇百亩辄侈然恣肆豺视其乡人渔?之风作而告讦之俗兴矣然卒之能保其所得及其身家者寡矣惟乐氏之宗独完诚以仲韫为之长也仲韫恂恂未尝苟取一毫而恒损巳以益人间闻其子侄以过举召怨即踵怨家门谢之曰此吾未尝敎训之过也或闻有所侵利即损巳偿之然终不以诘其子侄其子侄闻之亦惭惧自改呜呼仲韫巳矣安得复有若人者乎乡有善人斯一乡赖之家有善人斯一家赖之今安得复有如乐仲韫哉吾故表而出之

送刘子敏序

乡先生广西佥宪王公子啓分教乡校时识子敏於童丱言於邑大夫以为弟子员先生严毅方正诸弟子员鲜有当其意者而爱重子敏其有意乎造就之矣朞月而先生没时子敏在羣居中敦厚和易恂恂惟谨他之为弟子员者不及也余年与子敏相上下当是时与之交於今二十余年回视曩时与子敏同门而不及其敦厚和易者皆巳物故子敏方駸駸乎荣达之域未已也谓人之夀夭贵贱穷达不本诸身之所行可乎子敏擢自太学生两为御史为县令而至山东按察副使今再调湖广可谓荣矣生民之安否百司之贤不肖惟风宪之軄得言之非如其他官守有出位之嫌也今朝廷急治如渇有能陈说生民利病若之何当建当革而便虽布衣疏贱之臣率加奨而超拔之言之诞妄无取犹曲垂奨借庶几以来四方之尽言是得言之时未有如今日者也吾尝道江汉之间其民虽劲悍然或尽室出力赴公未尝叹咨其牧守之吏遇之或不以道未尝自言而其病也久矣盖仁人君子触于目未有不隐于心者夫处当言之职际得言之时而触于目隐于心犹曰姑徐徐云耳仁人君子岂若是其恝哉士不仕则巳仕而登显用任重寄则当谨其表率明於大体公其视听推其至诚恻怛之心善善而恶恶以求利乎民尽乎职不负国家所以简用之盛心庶几不忝其荣也子敏勉之子遇同官黄宗载吾故人也为我谢焉

黎氏倡和诗序

永乐壬辰余校文礼部得临江黎潜辉所试经义论策温厚而详雅三复咏叹以为可以想见其人其後曹御史冀成手一编视余曰此黎充辉之诗潜辉兄也清新雅则有唐人韵致类好古絶俗之士者因共慨叹二惠竞爽於今絶无而仅有他日从中允吴公得其所自焉盖其先君子秉德乐善敦诗书务礼乐所居距石门梁先生甚迩相好也於是充辉从先生涵濡其敎而薰炙其化久矣潜辉从而私淑之深矣孔子曰鲁无君子斯焉取斯而州闾乡党所以重有道德老成者欤今又得其伯仲京华倡和之什读之赡而实婉而切雍雍乎埙箎之相和也韡韡乎华萼之光映也缱绻乎彭城夜雨之锺情也而其归则在於立身行道孝亲忠君之大端何其友爱之笃欤夫诗以言志也即其所言知其所存即其所存知其所立於是可以知黎氏兄弟之立矣清江玉笥之间山川灵秀锺於人挺然英杰兄弟并起驰声当时而流问来世如二刘三孔者去今未远也将无继之而兴者乎黎氏之兄弟未可量也其侄某盛年力学文采焕发不愧诸父黎氏其有不兴者乎而吴中允李郎中钱检讨相继和之金舂而玉应皆可贵也余故引诸其卷端

送胡敬方序

敬方世家吉水其笃实之行通博之学博赡之文十余年来一乡之学者多师之环其乡数百里之学者多慕之自其游乡校登成均搢绅君子遇之多敬礼闻之者多愿见之也非其有诸躬何以得於人如此哉而宾兴之岁羣试于有司数矣数不偶去岁试京闱遂为春秋之冠既会试礼部又不偶而受敬方之敎者累累擢高科跻清要岂其学独利於人哉抑其所存心不急於达乎夫学充於巳而後能成物道畜於身必将以用世理也亦君子之心也或曰千里之骏超逸之才彼求之骊黄牝牡斯戾矣抑固系其命耶或曰物贵者不速售利厚者必迟获故连城之璧至於三进任氏之钓不取近效夫孰计敬方之获不远且大哉敬方之言曰古之君子志在乎内岂计乎其外也天下之道大而君臣父子夫妇之伦细而万事万物之故凡孔孟以来诸君子所务者吾不敢巳焉吾何暇计其外乎於是知敬方之志远且大也今自太学归省于乡士有求余言赠之者是以书此使学於敬方者皆知其志

送族孙朋远训导序

族孙朋远来京师得庐陵县学训导将归求赠言嗟乎吾老矣何言而吾宗人也忍无一言夫简百里之俊秀居之学而设官以敎之将以待国家之用为致理之具也而非学之通德之备才之周何以为施敎之资哉矧士生庐陵其俊秀巳异於常伦又渐习贤父兄长者之化导有素如施教者之学之德之才或有一之不足岂徒无以厌服其心而毁且辱所繇作也朋远其务加进於巳哉尝观世之为教官者有善不善焉善者一志於公而无私旦暮坐讲席与诸生道正道明正学退则考古圣贤言行之懿用充於巳而应於人非公会未尝涉迹守令之庭非义所当得不苟取一芥以是功业益着而禄位益进不善者率务私倍公日徒饱官廪不之东家之西家宴游傲嬉间稍一坐讲席诸生就质所疑有噤不能吐一语者甚者役志嗜慾日趍走守令庭下有所干乞卑卑效儿女软媚语求矜念用苟利於巳於义不义不复计以是声迹坏而偾败及之其为贤不肖何啻霄壤悬絶也朋远其务慎修於巳哉勉企夫善者而戒夫不善者子之善其孰之御哉杨氏世以清白闻不必远举由元至今一二百年间内自朝着外至郡县百司之軄无不有焉而无一人以贪墨失官者朋远必克继之而後为杨氏贤子孙吾虽老尚冀日见杨氏子孙之皆贤也朋远勉之

中溪八景诗序

安成彭氏世居邑东中溪之上据山水之胜山则直其居之东曰东阳峰上有巨石将雨则云气自石出土人常视为雨候其南有石岩如屋高广可数丈中祀唐安成今刘像志云像死为神祀以祈灵云南又有白马峰以刘像尝乘白马驻此峰特高诸山常先得旦日南稍西曰黄牛岭昔有仙人乘黄牛於此得名山趾磅礴而高峻絶出当日暮景暝独受返照屹立类金璧可玩岭之颠旧有台相传尝有三仙人止此民筑台祀之台久废而至今或见有夜光如灯煜煜其上者水则直其居之北有潭在石榴峰之麓昔有没而渔者见隂洞有石床老人卧其上盖龙所居也东北有玉井泉甘冽而源深厚夏旱不竭南有密湖广数百亩产菱藕鱼鰕之利而深不可测有潜蛟其下好事者析为八景今彭氏之彦毓敬举进士在京师思之不能忘求翰林诸君子为之赋咏既又求余序之夫人於山水之胜非其资识清明襟宇洒落无利欲之累者不足以乐之乐之而至於既去不忘又托於贤士大夫为之发挥盖乐之深者也毓敬其所存固有过人者哉天下嘉山胜水岂少也不闻於人则亦与弃物何异中溪之山水其自今焯焯於世哉吾闻安成山水之胜中溪其一也安成之民多俊爽魁杰尚气节其俗之善家诗书户礼义而代有闻人所从来远矣其亦山川灵秀之所锺欤苏文忠公记眉州远景楼而称道其俗则吾於序中溪八景之什安得举彼而遗此哉

送学士李君诗序

正统三年六月翰林学士李君时勉奏令羣臣历官三年愿展桑梓者听臣历三十年属有史事未敢言私今史巳上幸赐告上曰如令初李君未奏谋诸同官皆曰翰林者天子之亲臣辞令所出也论思所职也李君方握院章为之长奈何去且上富於春秋万几稍暇御经筵孜孜圣学李君实兼经筵官奈何去曰诸君之谓我者公义也顾今廹於私情之不可巳孰有切於我乎二三年来长子死妻死季子死比者同产兄又死一门之内寡孤森森愁馁泣寒延颈北望六七千里之外冀一頋视抚存庶几不遂失所而吾能忍而委寘之乎且吾私计之矣圣明在上近进翰林正贰十有余人皆慎简也前此未尝有今日之盛而经筵官尚十数人其轻重岂系一人哉我往决矣盖衆非不明李君之情特以李君之有裨於公也其文学老成操行修洁正直可以表俗刚毅可以任事量足以容物而志不为物所夺时虽欲尼之而不可也及奏而命下陛辞既衆相与饯之崇文门外有举爵而祝之曰父子之相厚仁也君臣之相厚义也仁义修而君子之德立李君秋而往春而来公私其两尽也李君曰爱我以义亦仁也敢不敬承於时学士十人皆赋诗送之谓余为序余亦赋四言一篇致申告之意其词曰

湛湛川流东合而下君子有行逖矣南土兴言送之于川之浒　或山而峻或渊而深言念君子如玉如金宿昔言笑良获我心　呦呦麋鹿羣处中野雝雝鸿鴈亦集洲渚云胡仳离当我与女　归哉优优我私既遂我职在公敢怀豫怠先哲有言夙夜匪懈　惠风布和仓庚时鸣北望都畿我心怦怦来觐于庭我心载平

东里文集卷八








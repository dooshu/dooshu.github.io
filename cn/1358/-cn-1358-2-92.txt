桂孟平题新话

庚辰岁秋，权停江北五布司学校。予在河南，孟平在山东，各斋学印赴礼部交纳。孟平访予于大中街旅舍，相见甚欢。予置酒，出《纪行返棹编》示之，孟平赠诗，有“江湖得趣诗盈卷，故旧忘怀酒满樽”之句。予后授太学助教，孟平授谷府奉祠，寄小词，末句云：“卷起绿袍袖，舞个大斋郎。”邻堂王达善助教亦好作词，见之大笑，喜其善谑也。孟平刻意于诗，有日课之工，尝手书百篇寄予。孟平后卒于长沙，予亦遭难，家事零落，所寄诗亦被人取去。独《题剪灯新话》长篇载在卷首，幸而存焉，乃训导钱塘邑庠日所作也，备录于此，以寓邻笛之悲云。“山阳才人畴与侣，开口为今阖为古。春以桃花染性情，秋将桂子熏言语。感离抚遇心怦怦，道是无凭还有凭。沉沉帐底昼吹笛，煦煦窗间宵翦灯。倏而晴兮忽而雨，悲欲啼兮喜欲舞。玉箫倚月吹凤凰，金栅和烟锁鹦鹉。造化有迹尸者谁，一念才萌方寸移。善善恶恶苟无失，怪怪奇奇将有之。丈夫未达虎为狗，濯足沧浪泥数斗。气酣骨耸铮有声，脱帻目光如电走。道人青蛇天动摇，不斩寻常花月妖。茫茫尘海沤万点，落落云松酒半瓢。世间万事泡幻尔，往往有情能不死。十二巫山谁道深？云母屏风薄如纸。莺莺宅前芳草迷，燕燕楼前明月低。从来松析有孤操，不独鸳鸯能并栖。久在钱塘江上信，厌见潮来又潮去。燕子衔春几度回，断梦残魂落何处？还君此编长啸歌，便欲酌以金叵罗。醉来呼枕睡一觉，高车驷马游南柯。？


秋日寄题郑监湖上亭三首


碧草逢一作违春意，沅湘万里秋。池要山简马〔一〕，月净一作静庾公楼〔二〕。磨灭余篇翰，平生一钓舟。高唐寒浪减一作灭〔三〕，仿佛识昭丘〔四〕。

〔一〕山简马：山简镇襄阳，每临高阳池，未尝不大醉而还。时人为之歌曰：时时能骑马，倒着白接䍦。

〔二〕庾公楼：《方舆胜览》：南楼今在郡治南鹤山顶上，非庾亮所登故基。亮所登，乃武昌安乐宫端门也。李焘《鄂州南楼记》云：孙氏更名汉鄂曰武昌，今州东八十里武昌县是也。今鄂州，乃汉沙羡。当晋咸康时，沙羡未始有鄂及武昌之名，庾亮安得至此？

〔三〕高唐：《高唐赋序》：楚襄王与宋玉游于云梦之台，望高唐之观。《汉书》注曰：云梦中高唐之台。张楫曰：云梦，楚薮也，在南郡华容县，其中有台馆。又曰：妾巫山之女也，为高唐之客，闻君游高唐，愿荐枕席。盖神女在巫山之阳，而共为高唐之客，则在云梦，故台馆皆在华容也。阳台自在巫山，亦曰阳云台。《寰宇记》云：阳云台高一百二十丈，南枕长江。宋玉云：“游阳云之台，望高唐之观。”即此也。乐氏殆失考矣。公诗云：“高唐寒浪减，仿佛识昭丘。”殆亦指云梦言之。

〔四〕昭丘：《登楼赋》：北弥陶牧，西接昭丘。《荆州图记》曰：当阳东南七十里有楚昭王墓，登楼则见，所谓昭丘。《水经注》：沮水又南径楚昭王墓，东对麦城。故王仲宣之赋登楼云“西接昭丘”是也。

新作湖边宅，还闻宾客过。自须开竹径，谁道避云萝。官序潘生拙，才名贾傅多。舍舟应转一作卜地，邻接意如何？

暂阻一作住蓬莱阁，终为江海人。挥金应物理，拖玉岂吾身。羹煮秋莼滑一作弱，杯迎一作凝露菊新。赋诗分气象，佳句莫频频。






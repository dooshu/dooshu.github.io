○秋述

秋，杜子卧病长安旅次，多雨生鱼，青苔及榻。常时车马之客，旧雨来。今雨不来，昔襄阳庞德公至老不入州府，而扬子草《元》寂寞，多为後辈所亵，近似之矣。呜呼！冠冕之窟，名利卒卒，虽朱门之涂泥，士子不见其泥，矧抱疾穷巷之多泥乎？子魏子独踽踽然来，汗漫其仆夫，夫又不假盖，不见我病色，适与我神会。我弃物也，四十无位，子不以官遇我，知我处顺故也。子挺生者也，无矜色，无邪气，必见用，则风后、力牧是已。於文章，则子游、子夏是已，无邪气故也，得正始故也。噫！所不至於道者，时或赋诗如曹、刘，谈话及卫、霍，岂少年壮志，未息俊迈之机乎？子魏子今年以进士调选，名隶东天官，告余将行，既缝裳，既聚粮，东人怵惕，笔札无敌，谦谦君子，若不得已，知禄仕此始，吾党恶乎无述而止！


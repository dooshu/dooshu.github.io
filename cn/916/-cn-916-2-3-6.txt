【郑白渠歌】

〖《史记》曰：韩闻秦之好兴事。欲罢之。无令东伐。乃使水工郑国间说秦。令凿泾水自中山西邸瓠口为渠。并北山东注洛。溉泽滷之地四万馀顷。因命曰郑国渠。《汉书》曰：太始二年。赵中大夫白公。复奏穿渠引泾水。首起谷口。尾入栎阳。注渭中二百里。溉田四千五百馀顷。名曰白渠。民得其饶。歌之。〗

田於何所。（《白帖》或作处。《御览》或作许。）池（《初学记》作栎。）阳（汉纪缺阳字。）谷口。郑国在前。白渠（《白帖》、《御览》或作公。）起（汉纪作在。《白帖》、续古文苑并同。《书钞》或同。）后。举锸（《汉书》作臿。《后汉书》注、乐府、《文选补遗》同。《文选》注作插。《类聚》同。《御览》或同。）如（汉纪作成。续古文苑同。《白帖》或同。疏少或作为。《文选》注同。《白帖》、《御览》或同。）云。（《书钞》或作雨。）决渠为雨。（《书钞》或作云。）水流灶下。鱼跳入釜。泾水一石。其泥（风俗通作泥埿。）数斗。且溉且粪。（《书钞》作粪且溉。《御览》或同。）长我禾（风俗通作稷。《御览》或同。）黍。衣食京师。忆（《文选补遗》作一。）万之（汉纪作百万馀。续古文苑同。风俗通作数百万。）口。（○汉纪十五。《乐府诗集》八十三。续古文苑四。《诗纪》八。又《汉书》沟洫志。风俗通山泽篇。《御览》六十二、四百六十五。《文选补遗》三十五并引口、后、雨、斗、黍、口六韵。又《后汉书》班固传注、《文选》二西京赋注、《初学记》六并云出《史记》。引口、后、雨、斗、黍、口六韵。又《书钞》三十九、《类聚》六十五、《御览》八百二十一并引口、后、雨、斗、黍五韵。又《白帖》二、《白帖》二十三并引口、后、雨、斗四韵。又《书钞》百五十六引口、后、云、黍四韵。○逯案。《诗纪》此歌据沟洫志。今依汉纪补足之。又今本《史记》不载此歌。而《后汉书》及《文选》注皆云出《史记》。其所据本或异也。）


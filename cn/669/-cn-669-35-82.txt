82　石尤風意爲打頭逆風　石尤風亦作石郵風　石郵風惡客心愁　江湖紀聞記石尤風傳説


容齋五筆「石尤風」，引陳子昂、戴叔倫、司空文明詩，意其爲「打頭逆風」也。李義山詩作「石郵」，【原注】「來風貯石郵。」楊文公詩亦作「郵」。【原注】「石郵風惡客心愁。」

【元圻案】容齋五筆三：「石尤風，不知其義，意其爲打頭逆風也。唐人詩好用之。陳子昂入峽苦風云：『故鄉今日友，歡會坐應同。寧知巴峽路，辛苦石尤風。』戴叔倫送裴明州云：『瀟水連湘水，千波萬浪中。知君未得去，慚愧石尤風。』司空文明留盧秦卿云：『知有前期在，難分此夜中。無將故人意，不及石尤風。』計南朝篇詠，必多用之，不暇憶也。」〇元陰時夫韻府群玉引江湖紀聞云：「石尤風者，傳聞石氏女嫁爲尤郎婦，情好甚篤。尤出不歸，妻臨亡嘆曰：『吾恨不能阻其行以至於此，今凡有商賈遠行，吾當作大風，爲天下婦人阻之。』自後商旅發船，值打頭逆風，則曰此石尤風也。婦人以夫姓爲名，故曰石尤。又丁都護歌：『願作石尤風，四面斷行旅。』」〇丁督護歌，宋武帝製，見通典樂五。






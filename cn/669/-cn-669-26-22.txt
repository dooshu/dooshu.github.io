22　班固敘漢臣無倫


班固敘武帝名臣，李延年、桑弘羊亦與焉。若儒雅，則列董仲舒於公孫弘、兒寬之間。汲黯之直，豈卜式之儔哉！史筆之褒貶，萬世之榮辱，而薰蕕渾殽如此，謂之比良遷、董可乎？

【何云】此紀一時所生人材，各取長者言之，張湯、趙禹又非酷吏乎？宋人讀書不細，好大言以籠罩，只是粗俗。

【元圻案】漢書公孫弘兒寬傳贊曰：「漢興六十餘載，上方欲用文武，求之如弗及，始以蒲輪迎枚生，見主父而嘆息，群士慕嚮，異人並出。儒雅則公孫弘、董仲舒、兒寬，篤行則石建、石慶，質直則汲黯、卜式，推賢則韓安國、鄭當時，定令則趙禹、張湯，文章則司馬遷、相如，滑稽則東方朔、枚皋，應對則嚴助、朱買臣，曆數則唐都、洛下閎，協律則李延年，運籌則桑弘羊，奉使則張騫、蘇武，將率則衞青、霍去病，受遺則霍光、金日磾，其餘不可勝紀。是以興造功業，制度遺文，後世莫及。」






○答宰臣请复御膳表

尝览典谟，每嘉俭德，爱人惜费，是朕素怀。况大兵之馀，继以荒馑，军储国计，资用皆空；凋户疲，膏泽已竭，致人於此，过实在予。内怀忧惭，躬自损贬。今凶渠残灭，粟麦丰成，皆祖宗垂休，非寡薄所致。矧乎邦畿之内，馁殍尤多，役戍之徒，伤夷未复。孜孜训戒，克巳增修，犹惧辱守宝图，罔答元，岂宜暇逸，以厚厥躬。卿等诚在致君，将顺其美，顾惟虚缺，非所宜然。


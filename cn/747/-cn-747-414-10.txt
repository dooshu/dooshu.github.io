○宣慰岭南制

敕：理天下者，先务於远安；本人情者，必令其上达。或刑罚不中，德信未孚，则生怨咨，是有申谕。朕以服岭之表，方隅之大，南尽百越，专制万里，择将置守，常亦难之。至於临遣，屡有明诫俾施惠政，以息疲人。而长吏议法不平，作威以逞，因其猜阻，陷我忠良。冯季康、何如英等，南方右族，累代纯臣，协其义烈之心，积有艰危之效。惑於所谮，虐用其刑，无状致辟，遂生边患。朕自托人上，每劳日昃，法天地之生成，宏父母之慈爱，闻此滥罚，惕然疚怀，寻亦辨明，特令昭雪。如闻溪洞，尚有纷扰，哀我庶士，劳於甲兵。岂不求安？良有以也，所以更谋良帅，先用旧德。兼御史大夫徐浩，历典中外，长於抚驭，素所亲信，俾其镇辑。元冬之首，当至彼方，必能大布风化，永清麾管。仍命尚书比部员外郎莫藏用往岭南宣慰，问以疾苦，吊其死丧。其季康等遇害之家，躬自存抚，切加赡恤，务令得所，以慰孤遗。其军州所有结聚，申明中旨，悬示大信，但能归附，即是平人，岂惟复业安居，亦当随才命职，兼至桂州宣慰。应水旱所损，或须蠲免，宜与观察使商量处置。勉膺朝寄，以慰朕怀。


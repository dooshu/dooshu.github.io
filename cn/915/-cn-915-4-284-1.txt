◇延熹八年日蚀举贤良方正对策

臣闻「立天之道，曰阴与阳，立人之道，曰仁与义」。故夫妇正则父子亲，父子亲则君臣通，君臣通则仁义立，仁义立则阴阳和而风雨时矣。夫吉凶在人，水旱由政，故势在臣下，则地震坤裂；下情不通，则日月失明；百姓怨恨，则水旱暴兴；人主骄淫，则泽不下流。由此观之，君其纲也，臣其纪也。纲纪正则万目张，君臣正则万国理。故能父慈子孝，夫信妇贞，兄爱弟顺，如此，则阴阳和，风雨时，万物得所矣。（袁宏《后汉纪》二十二）


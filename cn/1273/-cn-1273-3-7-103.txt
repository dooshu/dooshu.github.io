闻歌有忆八用前韵　二首


碧落归来旧侍郎，钧天寻梦泪沾裳。皇娥倚瑟歌何艳，王母开筵乐未央。

龙汉劫深愁魃舞，蚩尤兵迫罢娲簧。瑶池小队停仙俸，齐向西华祝吉祥。

渺渺瑶京帝所都，《霓裳》故部尚存无？九龙欲窃天公位，四象全翻《太极图》。

此劫本来关运会，诸仙平日太嬉娱。可哀休唱人间曲，颠倒先将斗柄扶。






卷八之六　王陵母

汉丞相安国侯王陵之母也。陵﹐始为县邑豪﹐高祖微时兄事陵。及高祖起沛﹐陵亦聚党数千﹐以兵属汉王。

项羽与汉为敌国﹐得陵母﹐置军中。陵使至则东向坐陵母﹐欲以招陵。陵母既而私送使者泣曰﹕“为老妾语陵﹐善事汉王。汉王长者﹐无以老妾故﹐怀二心。言妾已死也。”乃伏剑而死﹐以固勉陵。项羽怒烹之﹐陵志益感﹐终与高祖定天下﹐位至丞相﹐封候﹐传爵五世。君子谓﹕“王陵母能弃身立义﹐以成其子。”诗云﹕“我躬不阅﹐遑恤我后。”终身之仁也。陵母之仁及五世矣。


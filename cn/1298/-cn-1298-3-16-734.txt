冯尚书

邵武士人黄丰、冯谔、一乡佳士也。同谒本郡福华王庙求梦。梦有黄三元冯尚书之语。皆喜自负。其后丰以应武举作解头。又连魁文解。竟不第。所谓三元乃如此。谔试南省。名在第二。廷对中甲科。为临安府教授。摄国子正。与同年林大鼐梅卿厚善。林骤得位至吏部尚书。荐谔自代。未及用。卒于官。所谓尚书乃如此。





蒋元龙


嘉定镇江志：元龙字子去，丹徒（今江苏镇江）人。以特科入官，终县令。

好事近

叶暗乳鸦啼，风定老红犹落。蝴蝶不随春去，入薰风池阁。

休歌金缕劝金卮，酒病煞如昨。帘卷日长人静，任杨花飘泊。

阮郎归

春雨

小池芳草绿初匀。柳寒眉尚颦。

东风吹雨细于尘。一庭花脸皴。

莺共蝶，怨还嗔。眼前无好春。

这般天气煞愁人。人愁旋旋新。

乌夜啼

小桃落尽残红。夜来风。又是一番春事、不从容。

翠屏掩。芳信断。转愁浓。可惜日长闲暇、小帘栊。








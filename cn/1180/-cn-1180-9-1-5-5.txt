竹竿

四章，章四句


首章讲：卫女思归宁而不得，故言曰：人子之情莫切于归宁，归而不得，则不能不睹物而兴思矣。





籊籊竹竿，以钓于淇。岂不尔思？远莫致之。

籊籊，长而杀也。尔，指竹竿、淇水。致，至也。今夫竹，卫物也；淇，卫地也。我卫之女子也，以籊籊之竹竿，而钓于淇水，于以慰吾宗国之想，是固其本心也，岂不尔思哉？特以道之云远，不可以遽至，而心之所思，不能不为地阻矣。

二章讲：夫远莫致之，我将何如以为情者哉？





泉源在左，淇水在右。

今夫泉源自西北而东南流入于淇，则在卫之左矣。淇水自西南而东流与泉源合，则在卫之右矣。是为卫之水者，皆得潆洄于卫之地也。





女子有行，远父母兄弟。

女子，卫女自言。顾我女子有行，远其父母兄弟，虽欲一日在卫之左右而不可得矣，不亦泉源、淇水之不如耶？

三章讲：





淇水在右，泉源在左。

淇水则在卫之右矣，泉源则在卫之左矣。为卫之水者，皆得潆旋于卫之地也。





巧笑之瑳，佩玉之傩。

瑳，是笑而见齿，其色鲜白。傩，行有度也。顾我也为地所阻，安得巧笑之瑳，佩玉之傩，以笑语游戏于其间哉！

末章讲：夫我思卫之情如此，然乌得以舒其情乎？





淇水滺滺，桧楫松舟。

今夫淇水滺滺而流，其中有桧楫焉，有松舟焉，固可以为出游之具者也。





驾言出游，以写我忧。

顾道远而莫能致，安得驾言出游于淇水之上，以写我深长之思哉！吁！卫女思归而不得归，非以地之远而不可至也，以义之制而不可逾也。夫能以义制情，而不以情掩义，此卫女之所以为贤也欤！






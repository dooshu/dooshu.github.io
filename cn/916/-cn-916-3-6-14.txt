【怨歌行】

〖《诗纪》云。技录、乐府解题皆以为古辞。文章正宗作曹子建。○逯案。《乐府诗集》四十一怨诗行下引王僧虔技录曰：荀录所载。古为君一篇。今不传。又引乐府解题曰：古词云。为君既不易。为臣良独难云云。《诗纪》本此。又案。《乐府诗集》五十三引古今乐录曰：魏曲五篇。一、明明魏皇帝。二、大和有圣帝。三、魏历长。四、天生□民。五、为君既不易。并明帝造。以代汉曲。其辞并亡。是古今乐录以此为魏明帝诗。而《书钞》又引作魏文帝。众说纷歧如此。今据艺文《类聚》、《乐府诗集》、文章正宗等。仍编入曹植诗中。〗

为君既不易。为臣良独难。忠信事不显。乃有见疑患。周公（《晋书》作旦。《类聚》、《文选补遗》同。）佐成王。（《晋书》作文武。《类聚》、《御览》、《文选补遗》、本集、万花谷并同。）金滕功（万花谷作事。）不刊。推心辅王室。（《晋书》作政。《类聚》、《御览》、本集、万花谷同。）二叔反流言。待罪居东国。泣涕常流（《类聚》作当留。乐府同。）连。皇灵大（《类聚》作天。《御览》同。）动变。震雷风且寒。拔（风雅翼作木。）树偃秋稼。天威不可干。素服开金滕。感悟求其端。公旦事既显。成王乃哀叹。吾欲竟此曲。此曲悲且长。今日乐相乐。别后莫相忘。（乐府云。右一曲晋乐所奏。○《类聚》四十一。《乐府诗集》四十二。文章正宗二十九。《文选补遗》三十四。风雅翼选诗二。《诗纪》十三。又《书钞》二十九作魏文帝。引难一韵。《晋书》桓伊传作怨诗。引难、患、刊、言四韵。万花谷十引刊、言二韵。）


◇赐淮阳王钦玺书（建昭）

皇帝问淮阳王，有司奏，王舅张博数遗王书，非毁政治，谤讪天子，褒举诸侯，称引周汤，以讠阎惑王，所言尤恶，悖逆无道。王不举奏，而多与金钱，报以好言，罪至不赦，朕恻焉不忍闻，为王伤之。推原厥本，不祥自博。惟王之心，匪同於凶。已诏有司，勿治王事，遣谏大夫骏申谕朕意。《诗》不云乎？「靖恭尔位，正直是与。」王其勉之。（《汉书·宣元六王传》）


○上李太尉论江贼书

伏以太尉持柄在上，当轴处中，未及五年，一齐四海，德振法束，贪廉懦立，有司各敬其事，在位莫匪其任。虽九官事舜，十人佐周，校於太尉，未可为比。伏以江淮赋税，国用根本，今有大患，是劫江贼耳。某到任才九月，日寻穷询访，实知端倪。夫劫贼徒，上至三船两船百人五十人，下不减三二十人，始肯行劫，劫杀商旅，婴孩不留。所劫商人，皆得异色财物，尽将南渡，入山博茶。盖以异色财物，不敢货於城市，唯有茶山可以销受。盖以茶熟之际，四远商人，皆将锦绣缯缬、金钗银钏，入山交易，妇人稚子，尽衣华服，吏见不问，人见不惊。是以贼徒得异色财物，亦来其间，便有店肆为其囊橐，得茶之後，出为平人，三二十人挟持兵仗。凡是镇戌，例皆单弱，止可供亿浆茗，呼召指使而已。镇戌所由，皆云“赊死易，就死难。”纵贼不捉，事败抵法，谓之赊死。与贼相拒，立见杀害，谓之就死。若或人少被捉，罪抵止於私茶，故贼云“以茶压身，始能行得”。凡千万辈，尽贩私茶。亦有已聚徒党，水劫不便，逢遇草市，泊舟津口，便行陆劫。白昼入市，杀人取财，多亦纵火，唱棹徐去。去年十月十九日，劫池州青阳县市，凡杀六人，内取一人，屠刳心腹，仰天祭拜。自迩以来，频於邻州，大有劫杀，沉舟灭迹者，即莫知其数。凡江淮草市，尽近水际，富室大户，多居其间。自十五年来，江南、江北，凡名草市，劫杀皆遍，只有三年再劫者，无有五年获安者。一劫之後，州县糜费，所由寻捉，烽火四出。凡是平人，多被恐胁，求取之外，恩仇并行，追逮证验，穷根寻叶，狼虎满路，狴牢充塞。四五月後，炎郁蒸湿，一夫有疾，染习多死，免之则踪迹未白，杀之则赃状不明。一狱之中，凡五十人中，二十人悉是此辈。至於真贼，十人不得一。濠、亳、徐、泗、汴、宋州贼，多劫江南、淮南、宣、润、等道，许、蔡、申、光州贼，多劫荆襄、鄂岳等道。劫得财物，皆是博茶北归本州货卖，循环往来，终而复始。更有江南土人，相为表里，校其多少，十居其半。盖以倚淮介江，兵戈之地，为郡守者，罕得文吏，村乡聚落，皆有兵仗，公然作贼，十家九亲，江淮所由，屹不敢入其间。所能捉获，又是沿江架船之徒，村落负担之类，临时胁去，分得涓毫，雄健聚啸之徒，尽不能获。为江湖之公害，作乡闾之大残，未有革厘，实可痛恨。

今若令宣、润、洪、鄂各一百人，淮南四百人，每船以三十人为率，一千二百人分为四十船，择少健者为之主将，仍於本界江岸创立营壁，置本判官专判其事，拣择精锐，牢为舟棹，昼夜上下，分番巡检，明立殿最，必行赏罚。江南北岸添置官渡，百里率一，尽绝私载，每一宗船上下交送。是桴鼓之声，千里相接，私渡尽绝，江中有兵，安有乌合蚁聚之辈敢议攻劫。或曰：制置太大，不假如此。答曰：今西北边御未来之寇，备向化之戎，长倾东南物产，供百万口。况长江五千里，来往百万人，日杀不辜，水满冤骨，至於婴稚，曾不肯留。葛伯杀饷童子，汤征灭之，盖以童子无知而杀之，王者不舍其罪。今长江连海，群盗如麻，骤雨绝弦，不可寻逐，无关可闭，无要可防。今者自出五道兵士，不要朝廷添兵，活江湖赋税之乡，绝寇盗劫杀之本，政理之急，莫过於斯。若此制置，凡去三害，而有三利。人不冤死，去一害也；乡闾获安，无追逮证验之苦，去二害也；每擒一私茶贼，皆称买卖停泊，恣口点染，盐铁监院追扰平人，搜求财货，今私茶尽黜，去三害也；商旅通流，万货不乏，获一利也。乡闾安堵，狴犴空虚，获二利也；撷茶之饶，尽入公室，获三利也；三害尽去，三利必滋，穷根寻源，在劫贼耳。故江西观察使裴谊，召得贼帅陈，署以军中职名，委以江湖之任。陈健勇，分毫不私，自後廉察，悉皆委任。至今陈出每出彭蠡湖口，领徒东下，商船百数，随行止，去之後，惘然相吊。安有清朝盛时，太尉在位，反使万里行旅依一陈？某详观格律敕条百二十卷，其间制置无不该备，至於微细，亦或再三，唯有江寇，未尝言及。今四夷九州，文化武伏，奉贡走职，罔不如法，言其功德，皆归太尉。敢率愚衷，上干明虑，冀裨亿万之一，无任战汗惶惧之至。某谨再拜。


○停亲谒乾陵敕

敕：昔有献高寝，礼遵於仲月；将上原陵，昏达於中夜。所以衔悲罔极，申敬如在。鉴於前史，抑有旧章。朕以寡昧，早罹酷罚，属远安迩肃，庆承於七庙；霜来露往，感积於四时。顷回旆洛师，停舆京邑，盖非省风俗，希先王徯后之言；伏以瞻山园，奉圣人因亲之教。有司已具，成命必行。渭北衣冠，预严於法驾；陵东松柏，傍荫於清道。先陈翼翼之诗，后展蒸蒸之慕。孟冬届序，计日数程，义在因心，不忘寝寐。但以近郊井隧，有时水旱，赋於纳秸，未瞻圭田。取彼盈箱，曾徵宝禀，而公卿常自献书立议，咸以为明察敬事，抚临爱育。若万乘不备其礼，固非敬也；百姓不胜其劳，故非爱也。况骏奔执豆，夙夜於象居；攀恋遗弓，载勤於奉邑。以眇身之兼愿，殊先志之恤隐。是则乖於济物，咎必在予。所不忍言，谅非获已，俯顺众情，逾增远思。前以今年十一月二十日亲谒乾陵者且停。


○叙录薛讷等征吐蕃功诏

吐蕃小寇，僻处大荒，先朝外抚，许其内属。结以和戎之好，优以外臣之礼。野心易动，朝奖遄忘，不度德以量力，敢窥边而犯塞。薛讷等拥旌为将，按节持兵，驱之逐之，指期殄灭，使苞桑莫系，破竹无遗。实赖宗庙之灵，兼资将士之力。比来酬叙，多历岁年，命赏逾时，有乖劝善。已令紫微舍人倪若水就军叙录，即有处分。


●南疆绎史勘本卷二十二

霅川温氏原本

古高阳氏勘定

目录

列传十六

熊汝霖（郑遵谦附）钱肃乐张煌言（罗子木、杨冠玉、王居敬附）

右浙东阁部诸臣列传第十六。

○熊、钱二公及张司马三人者，天下才也；使其当盛世，且与前王争烈矣。不幸，而值于末流也；谋之不见用，用之不得尽其才！譬诸九尺之躯，俯首矮檐中。吁！可悲也夫！钱既厄于强帅，熊复凶终，张亦侘傺无聊以死。甚矣！盗贼小人，乌足以共功名哉！

◎温氏于此三传，皆弗详也。今通篇勘补，合此三公为一卷。义兴伯郑遵谦，「原本」阙名，得附列。案江东之兵，实惟郑履恭一夫作难，鼓厥士气，而孙、熊诸军联镳树纛，声势遂振。钱忠介甬江集义，奉表倡迎；其心于监国也，始终无间。无如尊其言而不果于行；监国有云：『先生手疏，予悉藏之，时从镫下展览』。吁！事惟悍帅命，虽终夜不寝，亦复奚益！忠介初临江浒，困于方、王之比奸，而几不免；及处海崖，困于郑彩之专政，而终不免。力为彩地，而翻为彩害。贤人隘塞，小人侈张；祸结兵连，卒无成就。若张司马苍水，则专事监国，而其节尤苦。始也在江上，则力争颁诏，自请使闽释嫌；在海上，则转移郑氏，化旧隙以致用。洎至晚岁，以苍头异军流离山海间，屡起屡蹶；末复欲奉王再举，逮夫力必不支而后散军避世：是苍翁之始终为监国结果也。谢山全氏曰：『公答安抚书，前半如谢叠山之却聘，后半如陈文龙之请漳、泉三郡以存宋祀。凡此数大节目，皆为苍翁十九年中之最大作用也。观其坚持苦节、百死不移，而惟我仁祖宥恤孤忠、惓惓无已，直是亘古所罕觏。备之详之，正所以见我朝列圣如天之度』。「摭遗」补阙，揽温氏之本则陋矣。

列传十六

熊汝霖（郑遵谦附）、钱肃乐、张煌言（罗子木、杨冠玉、王居敬附）

·熊汝霖（郑遵谦附）

熊汝霖字雨殷，余姚人。祟祯辛未进士。知同安县，有治声；擢户科给事中，疏陈历来用将之非，论天下督抚得失。已而京师戒严，分守东直门。尝因召对，极言『将不任战，南北往返，如厮隶之于贵官负弩前驱，望尘靡及而已。何名为将、何名为督师』？帝深然之。戒严以来，疏凡二十上。帝恶其中有「饮泣地下」语，谪为福建按察使照磨。

福王立，以原官给事中起用，转吏科。汝霖言：『诸臣争夸定策，罔计复仇；处堂未已，且为门穴。始之武与文争、继而文与文角，殿廷之上，无人臣礼。此岂立国之规哉』！士英锐意起阮大铖，汝霖言：『阴阳消长，间不容发。国家必欲求奇才，草泽中尚不乏人；何至择及丹书？阁臣此举，无乃负先帝、负皇上乎！臣自丹阳来，知浙兵为边兵所击，火民居十余里。边师有言：「四镇以杀掠获封爵，我亦何惮而不为』！臣意四镇必毅然北征，一雪此耻。今恋恋淮扬，何也？况一镇之饷多至六十万，势必不能供。即仿古藩镇法，亦当在大江以北开屯设府；会奥窔之内，而逮以藩篱视之』。顷之言：『臣窃观目前大势，无论恢复未能，即偏安尚未可必；宜日讨究兵饷战守，乃专在恩怨异同。勋臣方镇舌锋笔锷是逞，近且以匿名帖逐旧臣，以疏远宗亲劾宰辅。中外纷纷，谓将复厂卫。夫厂卫树威牟利，小民鸡犬无宁日。先帝一十七年忧勤惕励，曾无失德；止有厂卫一节，府怨臣民。前事不远，后事可师。且先帝笃念宗藩，而闻寇先逃，谁死社稷；先帝隆重武臣，而叛降跋扈，肩背相踵；先帝委任勋臣，而克营健卒，徒为寇藉；先帝倚任内臣，而开门延敌，反在禁旅；先帝破格擢用文臣，而边陲督抚首鼠两端，超迁宰执罗拜贼庭。思前日之何以失，即知今日之何以得矣。及今不为，将待何时』！疏奏，停俸。寻补吏科给事中。初，马士英荐阮大铖，汝霖争不可。及大铖起佐兵部，复言：『大铖以知兵用，当置有用地，不宜处中朝』！不听。踰月，以奉使淮南；陛辞言：『朝端议论日新，官府揣摩日熟。少宰、枢贰悉废廷推，四品、监司竟进詹尹。追赃定罪，无烦司寇；蹊径叠出，谣诼繁兴。一人未用，便目满朝为党人；一官外迁，辄訾当事为可杀。市井狡狯，眈眈得官。置国恤于罔闻，逞私图而得志；黄白充庭，青紫塞路。六朝佳丽，复见今时。独不思他时税驾何地耶』？其语无不切实，迄不见用。未几，南京破；士英窜杭州，汝霖责其弃主。

杭州破，与孙嘉绩同起兵。鲁王监国，擢右佥都御史，督师防江，战屡败。是时画江为守，汝霖谓非长计，欲令诸师渡；不听。因率所部千人从小亹渡江，进至海宁，集父老豪杰激扬忠义，洒泪誓众；闻者莫不感动，集拜辕门者且万人。列行伍、分汛地，以本邑进士俞元良司饷、指挥姜国成主兵。由是，浙西吴中如响斯应，一时号为熊兵。加兵部右侍郎兼左副都御史，总督义师。闽中诏使刘中藻至，议开读礼；汝霖持不可，言『主上原无利天下之心，唐藩亦无坐登大宝之理，有功者王耳。若我兵能复杭城，主上即膺大号，已是有名；若其不能，使闽兵克复武林、直取建业，功之所在，谁敢与争！此时而议迎诏未晚也』。张国维亦持此议。于是人心始定。

丙戌六月朔，浙江溃，汝霖从鲁监国航海入闽。会唐王初亡，郡县尽向附；监国即以汝霖为东阁大学士，会兵长垣，分道进取，先后得三府、一州、二十七县。

戊子，在闽安镇，时国事皆专于郑彩。彩暴横，汝霖每折之。彩与定远伯周瑞交恶，汝霖票拟恒右瑞，彩积恨已深。既而义兴伯郑遵谦与彩争洋船，彩常恐其袭己也。适汝霖自闽安至琅崎休沐，守将李茂与汝霖奴有隙，元夕熊、郑两家相问遗，茂即以合谋告变；乃遣兵潜害之，并其幼子投海中。

「勘本」曰：乙酉南中下，潞王在杭，蕺山先生偕公缟素渡江，公议发罗木营兵拒战，且守独松关；而潞王定策迎降，不纳。于是东归；蕺山绝粒，以兵事属之公。公归姚江，事未集，蕺山垂死，迟之不至；张目曰：『雨殷岂愆约哉』！既卒之又明日，公兵起，乃哭于旐前以行。闰六月二十五日，会军西陵，驻龙王塘，列营数十，参差前却。公军于其中最弱，而战最勇；每出，必为大兵所首冲。或败，辄再整，不少□。□月，张太傅连江为阵，公与陈公潜夫合营进，部将卢可充、史标、魏良及从子茂芳先后皆有功，未及十日收兵而止。凡四战，胜负相当，而魏良阵殁。先是，公以江面仰攻不易，议从间道入内地为攻心策。会海宁查氏继坤、继佐兄弟至，为言临平陈万良之勇；公请于王，以书币招之至，授万良平吴将军。适平湖马万方亦至，遂令西渡，复遣部将徐明发以兵策应。明发往，而万良方受大兵困，援之免。于是公西行，杀临平务官，与万良、明发合军札五杭，败嘉湖道佟国器兵，焚其舟，夺其甲炮弓刀之属：是月二十二日也。次日，札新墅、札双林，三宿而至吴江；后军不继，退五杭，复退临平，又退至天开河。大兵正邀击，公以中军至，遂济江。是役也，浙西为之一震。腊月朔，张太傅命将西渡，乃以所部应之，分流札营，大兵不果出。二十四日，议分道出战。方国安败走，诸将不救；公与陈公潜夫、王之仁血战下流，相持久之，而诸军气已自沮。公愤甚，因乞师于张鹏翼，裘尚奭，仍与陈公合军以出，稍有斩获。既而请封万良为平吴伯，以吴易为总督，朱大定、钱重为监军。大定至，请期；且云：『嘉善、长兴、吴江、宜兴间皆密有成约，而瑞昌王在广德引领望』。因是，公请由海宁、海盐直趋芜湖，以梗运道；又虑二郡可取、不可守，则引太湖诸军以为犄角，踞浙西肩背。万良言但得兵三千、饷半月即可有成；顾公军实不满千，饷又减口而给。陈公军已不支，他营之足食者咸不足信，坐视而已；虽大声疾呼，继之痛哭，而终莫之应。惟孙公嘉绩遣余姚知县王正中独进乍浦，不克，还。万良三疏请行，乃力为之措，得饷又无舟，即由陆路冒矢石以进，几克德清；德清内应之民兵先溃，部将徐龙达死之。及吴易领军来会，则公兵以无继，已渡江。返时，浙抚张存仁大举攻易，而万良则入山自保，不复敢出。是役也，使江上有一旅牵制，则公可不即返，万良与易可互援相应；而又以独进败。于是请兵急援万良，永丰伯张鹏翼、宣义将军裘尚奭皆请行，开远伯吴凯尤毅然独任。行且有日，忽诏鹏翼援严、吴凯守温，其局复散。后万良战败，受执不屈死。最后，大学士陈盟助之请，乃复议别发舟山、石浦兵由海道行，又令姚志倬出长兴、广德；事益迂缓矣。既而兵溃入海，马万方从之。至戊子春正月十七日，郑彩兵与部下竞；诉之彩，彩令送公治，公笞而逐之。彩激使众怒，夜分破门入执公，沉诸海。其子琦官甫六龄，及全家俱被害。未几，万方亦死。而郑公遵谦心不平，亦为彩所沉（古高阳氏又案诸史，多所异同。高氏「雪交亭录」言公子为郑彩婿，公死彩育于家，阳抚而阴贼之。谢山全氏谓：此亦误也。公生平颇畏其夫人之严，故在北都时尝置一妾生一子而留之都门，未尝携归。及公全家受害，而妾自京还，出其子得以奉公之祀）。

郑遵谦字履恭，会稽诸生，山西佥事之尹子也。素放诞，喜结客；凡扛鼎击剑之徒，日盈其庭。其妻尝杀人，推官陈子龙论坐之，东阳许都救以免。后都作乱，遵谦将从事；其叔扃户，不听往。杭州潞王降，乃集其徒号义兴军，搴旗过清风里，杀山阴知县彭万里、署绍兴知府通判张愫，取库中兵仗给士卒，声势大振；表迎鲁王监国，诸义旅一时并起。诏为义兴将军，与熊、钱诸军分守小亹，号众数万。然遵谦故膏梁子，不谙兵事，数困于田仰、方国安、王之仁辈而势寖衰。江上溃，携赀挟妾金，从王入海，崎岖岛澳；晋封义兴伯。及郑彩雠杀大学士熊汝霖，心不平之；彩复遣兵追摄，沉诸福清海中（古高阳氏曰：义兴伯从亡海角，颇能尽于事君、交友之道，不可以其初节不谨而忽之也；况终其身为强帅所扼，亦良足悲矣！温氏阙其名，何邪？其妾金氏，亦以智节为彩所害；传见「摭遗」）。

钱肃乐

钱肃乐字希声，一字虞孙，号止亭；鄞县人。幼颖异，书过目不忘。为诸生，有盛名。祟祯丁丑进士，知太仓州。州濒海而富，多贵族豪奴，黠吏相缘为奸，凶徒党聚；有杀人而焚其尸者。肃乐痛惩之，皆敛迹。又以朱白榜列善恶人名，械白榜者至阶下，予大杖；久之，杖者少。尝摄昆山、祟明两县事，民皆立碑颂其德。治州五年，俗大化。迁刑部员外郎，以忧归。

乙酉六月杭州不守，宁波官吏已迎降；肃乐恸哭，绝粒以死誓。会鄞有六狂生者首倡义谋，集诸生于学宫，遍谒诸乡老而咸弗敢应，皇皇乏计。已闻肃乐至，挽之入城。以十二日大集绅士于城隍庙，开陈大义；诸乡老相继至。时降吏故同知朱之葵新命晋级，治府事；偕通判孔闻语亦驰至。诸绅议未定，多降阶迎；肃乐拂衣起，遽碎其刺。观者数千人，驩声动地。布衣戴尔惠呼曰：『何不竟奉钱公起事』！于是上下齐声应之，举手互招，拥之入巡按署中。俄而海防道二营兵、城守兵皆不戒而至，请受约束。肃乐遂封府库、收符钥，以墨缞视师。之葵等匍匐请罪乞哀，百姓请释之。鄞故太仆谢三宾家富耦国，方西行纳款归。害其所为，乃密使贻书定海总兵王之仁曰：『潝潝訿訿，出自庸妄六狂生，而一穉绅和之。将军请以所部来斩此七人，则事定矣。某当奉千金为寿』！稚绅者，指肃乐年未四十也。会肃乐亦遣客倪懋熹以书告劝之仁来归，盖以之仁先会款降耳。之仁两答之，期十五日至。及期，之仁至，大会诸乡老，突出三宾书，数其罪；三宾叩头乞命，愿出万金助饷。之仁遂从肃乐缔盟，共城守。

是月十八日，遣举人张煌言赴台州，表迎鲁王监国。会余姚、绍兴亦举兵，王乃至绍兴行监国事，画江防守。途中加太仆寺少卿。二十八日，再奉笺劝进，召肃乐往，晋右佥都御史。四疏固辞，请以原衔视事；其诸弟侄授爵者，并辞之。兼言：『爵赏宜慎，不可蹈赧王覆辙，滥予名器』！当是时，浙西诸郡县并起义兵，苏、松、嘉、湖列营数百，适与浙东首尾相应，惟杭州孤悬。肃乐请帅兵由海道，作窥吴计；不听。未几，分地、分饷之议起。故总兵官方国安自浙西来，军最盛，王之仁次之，号正兵；食用宁、绍、台三郡田赋，谓之正饷。肃乐所领之义兵，则取给于富室之乐输，谓之义饷。未几，正兵并取义饷，而义兵遂无所取给，司饷者不能应。肃乐派取之饷惟鄞、奉二县，国安檄二县不必支应，盖留以为之仁地也。屡疏入告，不能诘；但以叙十捷功，再加右副都御史。复疏言：『臣郡臣邑因臣起义兵，桑梓膏血一空，曾莫之救；而今日迁官、明日加级，是臣无恻隐之心也。沉宸荃、陈潜夫之才略机谋，方端士之勇，官阶并出臣下；而臣翻受赏，是臣无羞恶之心也。臣部将钟鼎新等，斩级擒囚之事皆出其力，臣以未得取杭，不欲为请殊擢；而臣自受之，是臣无辞让之心也。臣少见史册所载冒荣苟禄，恶之若仇；而臣自蹈之，是臣无是非之心也』。又言：『臣近者十道并举，冀杭城可复。闻主上起行中廷，盼望捷音，不能安坐，而臣终不能绝流而渡。臣今不能入杭，誓不再受一官』！王不许。闽中唐王立，诏至，张国维、熊汝霖主不奉诏。朱大典与肃乐议以『大敌在前而同姓先争，岂能成中兴之业，宜权称皇太侄报命。若我师渡江向金陵，则大号非闽人所能夺』！于是议不大合。方、王辈忌之，遂言肃乐初不受副都之命为怀贰心于闽也；不得已，郁郁受官，而饷仍不至。旋以奄人客凤仪、李国辅兼制军需，因力言中官不可任外事。由是诸藩、内臣交恶之，随事中梗；兵至断饷四十日，行乞于涂，徒以肃乐忠义感成，相依不散而卒无叛者。疏凡数十上。略曰：『国有十亡而无一存、民有十死而无一生。翘车四出，无一应命，贤人肥遁，不肖攘臂：一也。宪臣刘宗周之死，关系甚钜；赠谥、荫恤未协舆情，敕部改正，迟久未上：二也。张国俊以戚畹倚强权、侔人主，中外共指奸丛：三也。诸臣以国俊故，相继进言，主上以为不必，几于防口；所以台省直谏发言盈廷，而无俾群枉：四也。新进鼓舌摇唇，罔识体统；朝章申令，委诸草莽：五也。反复小人，借推戴以呈身；阘茸下流，冒荐举而入幕：六也。楚藩江干开诏息同姓之争，李长祥面加斥辱，凌蔑至此：七也。咫尺江波，烽烟不息；而越城裦衣博带，满目太平，燕笑漏舟之中、回翔焚栋之下：八也。所与托国者，强半南中故臣；鸮鸟怪声转徙可恶，飞蛾灭烛至死不改：九也。此犹枝叶也，请言根本。今七月雨水不时，漂庐舍千百，以水死；卤潮冲入，西成失望，以饥死；壮者殒锋镝、弱者疲转输，以战死；文武牙门票取牌索，一日数至，以供应死；享南泽国，倚舟为命，今调发既烦，小民皆沉舟束手，以无艺死；入乡钞掠，鸡犬不遗，此营未去而彼营又来，以财死；富室输金，当以义劝，非有罪于官也，而动鞿职囚，有甘心雉经者，以刑死；大军所过，沿门供亿，淫洿横行，以辱死；劣衿恶棍罗织乡里以为生涯，百毒齐起，以忧死；今也竭小民之膏血不足供藩镇之一吸，继也合藩镇之兵马不足卫小民之一发，凛凛乎将以不薙发死。由前九亡，并此而十。若不早图变计，臣不知所税驾矣』！时国俊外仗方、王，内与客、李二奄比；马、阮皆在方军遥相应，见疏皆恨甚。既而谢三宾以重金啖国俊，引以为礼部尚书，直阁事；遂并力挤之。寻加兵部侍郎，辞不受。会传闽遣大学士黄鸣骏来，尽科浙中八府之粮；而闽中故无是举，士英、大铖交构之也。已谍言大清兵将自海道来，乃移守沥海；时饷终无所得，疏言：『臣师二千，既无分地，势须遣散。但臣以举义而来，大仇未复，终不敢归安庐墓。散兵之日，愿率家丁数人从军自效。济则君之灵也，不济则以死继之』！王温旨慰留。而诸将益蜚语，谓将弃军逃闽。先是，闽颁诏入浙，并赐倡义诸臣敕命，加官爵，肃乐奉表谢；遂为群小口实，甚且有遣客刺取其首者。于是拜表弃军以行；言『臣从今披发入山，永与世辞。主上请加■〈车从〉迹，断不入闽以遭殄灭』！遂之温州避人。王得疏大骇；知不可留，降旨令往海上同藩臣黄斌卿、镇臣张名振共取道崇明以复三吴。加吏部尚书兼理户部事；辞之。是为丙戌五月。不三旬而江上破。

肃乐之解兵也，闽使召之；以江上之嫌不赴。及江上破，由海道入闽，请急提兵出关；不可。退入广东，疏陈越中十弊为戒；唐王优诏答之，以右副都御史召。即疏言故大学士孙嘉绩之忠，请恤典。未几，闽中破，与诸弟避至福清，展转文石、海坛之间，米不可得，食麦；麦不可得，食薯；薯亦不可得，则采其枯者屑之，拾青茆作薪。尝夜涉绝谷，足尽裂，极所艰苦。

明年（丁亥），闻郑彩扈监国至鹭门，来往诸岛禡牙举事；六月，驻琅江。肃乐入觐，监国大喜。时从亡诸臣之在侧者，熊汝霖、马思理、孙延龄。思理位汝霖上，同直阁；延龄即嘉绩子，年尚少。彩自署兵部；及肃乐至，推以自代。肃乐泣陈无功，请以侍郎行部事；不许。因疏言：『兵部之设，所以统理群帅，归其权于朝廷。今虽未能尽复旧制，然当申明约束，使臣得行其法不相凌辱，可乎？国家多难，大帅往往揜败为功，以致日坏；江干王之仁报捷诸书，其余习也。臣愿海上诸臣持「勿欺」二字以事主上，可乎？臣在化南，有感臣忠义、愿携赀来投者，有愿夺降臣家财以充饷者，聚之可数百人；臣亦不敢私以自卫。藩臣入关，当驱臣为先锋。但愿诸将稍存部臣体统，一切争兵并船不相加遗，以为朝廷羞，可乎？叙功之举，往往及官而不及兵，谁肯致死？臣请凡兵有能获级、夺马者，竟授守、把等官，可乎』？又言：『近奉明旨，江上之师病在不归于一。今宜以建国公彩为元戎，登坛锡命。平夷、闽安、荡湖诸镇，此建国之左右手；令其选择偏裨，或为先锋、或为殿后，合而为一，弗令异同，如邺下九节度之师。其次则编定什伍，弗令杂然而进、杂然而退，孟浪以战』。并得旨允行。又疏言：『主上允臣前疏，委任建国，则兵出于一矣。复命建国合挑各营之兵，选其健者。请自今以往，一切封拜暂行停止；特悬一印，令于众曰：「有能为建国所挑之兵为先锋立功者，不论守、把等官，竟与挂印」。如此，则奇杰之人至矣。或谓各藩私兵安肯令挑，即令各藩自挑敢死善战之士各为一营，各悬一印，令曰：「有能将本营所挑之兵立功者，竟与挂印」。可耶、否耶』？王以为然。于是兵威顿振，连下兴化、福清、连江、长乐、罗源三十余城。侍郎林汝翥、都御史林垐皆起兵；郭天才以所部援闽，亦来降。遂围福州，而浙东诸山寨亦遥应之。前此六狂生之家居者，谋取宁、绍、台各郡，与肃乐约为犄角势，复为降绅谢三宾所告而死。故太仆卿刘沂春初仕苕中，既而还闽；广东粮道吴钟峦素行忠直：时皆隐遯。乃疏乞特敕召用；得旨：以沂春为右副都御史、钟峦通政使。二人犹不起，肃乐复贻以书曰：『时平则高洗耳、世乱则美搴裳；司徒女子犹知君父，东海妇人尚切报仇。嗟乎！公等忍负斯言』！二人始翻然就道。由是，闽中遗臣无不出矣。福州之败，请恤宗臣统■〈金睿〉、诸将叶仪等。王之初至闽也，招讨郑成功修浙中颁诏之怨，待以寄公礼而不称臣；仍称隆武三年。至是，奏颁明年戊子监国三年历，海上遂有二朔。肃乐尝与成功书，奖其忠义、勉以恢复，故成功不为忤；监国始媿叹，知前此江上之谤非有贰也。

戊子，王次闽安，肃乐请立史官纪事。寻晋东阁大学士兼吏部尚书，四疏力辞，不许；乃与马思理、林正亨同入直。时郑彩恣横，连害熊、郑，逆节大着。肃乐每日系艍于驾舟之次，票拟章奏，即其中接见宾客；封进后，则牵船别去，匡坐读书。彩初与肃乐颇相睦，自汝霖死，并疑之。先是，唐王殁，其将总兵官涂登华尚守福宁。督辅刘中藻时起兵福安，移兵攻之。城将破，登华欲降未决，谓人曰：『岂有海上天子、舟中国公』！肃乐晓之以书曰：『将军独不闻南宋之末，二帝并在海上，文、陆并在舟中，后世卒以正统归之？而况不为宋末者乎！今将军死守孤城，以言乎守义，力已尽也；以言乎保身，策未善也。据沸鼎以称安、巢危林而自得，何计之左耶』！登华遂诣郑彩降。

彩使私人守之；中藻愠不可，彩翻掠其地。肃乐与中藻书不直彩；彩使人刺得之，恨甚，以为树外援图己。朝见之次，辄故诵书中语；肃乐向有血疾，至是忧愤交至。而彩自知为诸藩同列者所恶，遂不复协力，逍遥海上；连江失守。肃乐闻之，以头触枕祈死；血疾大动，因绝粒。监国赐药，亦不肯进。六月五日，卒于琅江；年四十三。讣闻，监国震悼，辍朝三日；亲制文，赐祭九坛。赠太保、吏部尚书，谥「忠介」；荫一子尚宝司丞。后六年，故相叶向高孙进晟助其丧葬；海宁职方姚翼明助之，乞地黄蘗山僧隆琦而修埏道焉。

「勘本」曰：甬上钱氏世为右姓，忠介七世祖奂，以侍郎管广西布政使最，有名。祖若赓，知临江府，为万历直臣；以忤江陵，几死于狱。忠介才九岁，间呈所作帖括；临江喜曰：『扬虞翁有孙矣』；故字曰虞孙。其初治太仓也，有母诉其子者，请置之死；乃重责之。谓其母曰：『汝止此子，杀之则将以他人为子耶？他人则未必胜所生，汝且悔已』！语未毕，母子抱哭而出。有兄弟讼者，曰：『尔以小忿伤天性，吾一人挞，则尔终身怨矣。尔退可三日思，再就案』。及期，兄弟惭媿请罪。推官周之夔逢迎乌程，以太仓折色，思牵连起党祸；以公在，终不敢发难。常欲行义仓法，庚辰岁稔，言于长官，令民亩输米升，得数万石；明年旱灾，藉此赈。又苦蝗，即以余米赏捕者。忠介状貌最文弱，而守义甚刚。素病咯血，因祷雨走烈日中，黧瘠骨立；民环泣请止曰：『侯病甚矣』！曰：『无岁将无民，又焉用我』！相对哭，皆失声。病几以此至不起。常熟侍郎钱谦益林居，延揽天下士归门下。知忠介名，百方招致之；卒不往。忠介举计吏，出武进吴宗伯稚山先生之门。太仓有巨室子坐罪，竭力营救不能得；乃重币求宗伯为属，竟不可。宗伯叹曰：『止亭状如处女，不料其刚如此。太史公所以疑留侯也』！尝摄昆山令事，方大旱，昆之民揭竿敓粟，围朱太守大受第，而州中亦告变；遂亟集兵，擒其渠诛之，而严饬上户之闭籴者。不三日，两地皆安堵。其治崇明也，以滨海多盗，募练乡兵出击，斩其魁三、擒获者二；于是洋面差靖。少时，尝梦日堕其手，扶之稍稍上；终不支，渐小渐晦，卒堕臂下。心窃有异，私语其外舅董光远。寓海上时，传唐王在大帽山，拟赴之。间梦兄弟四、五人大临，哭尽哀，疑甚。未几，赧王讣至。盖其忠义性成，神明天通，而寤寝之间默先呈告云。光远尝参幕府事；忠介之闽，家被籍，乃自破其家为之输饟。既闻入海，即自经死。忠介之自浙入闽也，之福州，不久陷，遂遯迹龙峰，采薯以食。无已，祝发为人外计，非志也；其题壁云：『一下猛想时，身世不知何处；数声钟响里，归途还在这边』。识者谓非缁流语；渐有从之问学者，乃赖其修脯以自给。故于监国之至，则翻然起从之。又二年，而竟以尽瘁卒；遗命以部郎章服殓。公子曰兆恭，荫尚宝丞；曰翘恭，先亡。后其弟四御史肃图、弟五简讨肃范挈兆恭依刘公于福宁；城陷，肃范死之，肃图以兆恭走舟山。庚寅六月，兆恭亦卒，祀绝。又七年，弟九推官肃典，以义死于乡。又一年，弟七职方肃遴，亡命之昆山，佯狂死。公夫人董、嫂陈、兄子克恭，皆先于岛上殁。呜呼！以父子、兄弟、翁婿相继死国，一门六棺，滞留琅江者凡六年，而始得叶文清公孙及姚兴公辈乞黄蘗僧地以葬，亦良可恸也。公死后几三十年，肃图始有子，曰浚恭；遂举以为嗣。公着有「正气堂集」、「越中集」、「南征集」；乱后卷帙蘦落，全氏为之编次以存。后有传公降神为鄞江城隍云（古高阳氏曰：温氏于忠介传，具而弗详；其诸弟之死事者，诸史俱阙书。今于本传勘补十之三、于「书后」别辏十之七；侍御肃图传列「摭遗」补稿。黄蘗僧隆琦，亦异人也。既得葬公，乃弃中土航海去，之日本居焉）。

张煌言

张煌言字符箸，号苍水；鄞县人。崇祯壬午，举于乡。父圭章，刑部员外郎。母赵，感异梦生。生而神骨清颋，豪迈不鞿。能文章，善骑射。思陵以天下多故，令诸生于试经义后，试射矢；三发三中。常感愤国事，愿请缨。

及钱肃乐集师，檄会诸乡老，煌言独先至。肃乐且喜且泣，即遣之天台迎鲁王；授行人。绍兴监国，赐进士，加翰林院编修；入典制诰，出筹军旅。闽中颁诏之役，自请为使，释二国嫌。既归，累有建白。丙戌师溃，泛海将之舟山；道逢富平将军张名振扈监国入闽，从之行。招讨郑成功不奉命，乃劝名振还石浦，与威卤侯黄斌卿为犄角。加右佥都御史。

明年，松江提督吴胜兆请以所部来归，斌卿不乐从；乃与故都御史沈廷扬、御史冯京第共说名振应之，遂监其军以行。至崇明，飓风覆舟。廷扬死，煌言、名振等皆被执；有百夫长者导之走，间道复还入海。时肃乐已奉监国出师于闽，浙东山寨亦群起遥应，煌言复集义旅札上虞之平冈。诸山寨咸事钞掠，独大兰王翊、东山李长祥与煌言而三，履亩劝税，相安无扰。己丑，从居健跳。庚寅，闽师败，诸将以监国退保舟山。名振当国；召以所部入卫，加兵部右侍郎。辛卯，降将田雄官浙江提督，以书来招，峻拒之。是秋，大兵下滃州，名振奉王捣吴淞，冀有所牵制，邀与俱；舟山城破，扈监国再入闽，次鹭门。时成功纵横海上，军独强；遥奉隆武为号，于监国则修寓公之敬而已。惟煌言以名振军为卫，成功因之有加礼，煌言亦极推其忠。尝曰：『招讨始终为唐，真纯臣也』。成功亦曰：『侍郎始终为鲁，与吾岂异趋哉』！

癸巳冬，复间行入吴淞；寻招军天台。明年，军吴淞，会名振之师入长江，趋丹阳、掠丹徒。登金山，望石头城遥祭孝陵；三军恸哭，皆失声。烽火连江，江宁震动。而上游有夙约失期不至，乃左探祟明。俄复入江，掠瓜洲、仪真，薄燕子矶；而所期终不至，师徒单弱，遂乘流东下，仍驻滃州。是年，名振卒，遗言尽以部下归诸。于是，军容始盛。

乙未，成功书约大举。丙申，驻天台。冬，又驻秦川。丁酉，大兵迁舟山之民，煌言还军舟山；王去监国号，通表滇中。戊戌，永明王遣使进成功延平郡王，加煌言兵部左侍郎兼翰林院学士。江督郎廷佐具书相招，峻词拒之。七月，成功兴师，以监军会之。北行，泊舟羊山。山故多羊，见人驯扰，然弗可杀；杀则风涛立至。军士不能戒，烹之；羊熟而祸作，碎船百余，义阳王溺焉。遂反旆之滃州治舟。己亥五月，会于台；悉师以行游军，至鄞之东鄙。师次崇沙，煌言曰：『崇沙为江海门户，有悬洲可守；不若先定之以为老营。脱有疏虞，进退可据』。不听。因请以所部为前军。时大兵于金、焦间以铁锁横江，所谓「滚江龙」者。谭家洲岸皆西洋大炮雷鍧，而煌言孤军出入其间。成功遣将助之，令善泅者截断滚江龙，将夺上流木城，而舟多为炮没，不得前；乃登舵楼焚香祝天，飞火夹船下，遂以十七舟翦江渡，木城俱溃。明日，成功至，城中出战不利。成功欲趋金陵，煌言欲先镇江；成功曰：『我顿兵镇江，金陵援骑朝发夕至，为之奈何』！煌言曰：『我以偏师水道薄观音门，金陵自救不暇，岂能他顾』！成功请即行，煌言遂袭仪真。未至五十里，而士民迎降。六月二十七日，成功来告镇江之捷。煌言兼程还抵观音门，致书成功，请以步卒陆行赴白下。时江督郎廷佐惧甚，不意成功仍从水道来；而大兵之征黔者凯旋，闻信驰至，请同城守，于是严备已具。秋七月朔，以哨卒百人乘虚掠江浦，取之。初四日，成功水师方至；次日，芜湖降书至，煌言所遣之将也。成功虑江、楚援师且及，必得控制上游芜湖往来要道也。七日，煌言至芜湖，相度形胜；一军出溧阳窥广德，一军镇池州截上流，一军拔和州以固采石，一军入宁国以偪徽州。传檄郡邑，大江南北相率送款；郡则太平、宁国、池州、徽州、县则当涂、芜湖、繁昌、宣城、宁国、南陵、太平、旌德、泾县、贵池、铜陵、东流、建德、青阳、石埭、含山、巢县、舒城、庐江、建平、高淳、溧阳、州则和州、广德、无为，凡得四府、三州、二十二县。煌言考察官吏，黜陟廉明；江、楚、鲁、卫人士多诣军门愿受约束，归许起兵相应。八月，方诣徽郡受降，而江宁之败闻；乃亟返芜湖。初，煌言贻书成功曰：『师不可老，老则生变；宜速遣诸将分徇近邑。如金陵出援，我则先尾相击；如其自守，我则坚壁以待。如四面克复，则收兵鳞集，金陵在我掌中矣』。成功以累捷自骄，又闻江北如破竹势，谓城可旦夕下，但命八十三营牵连立屯，设云梯，地当置木栅；释戈开晏，军士率捕鱼纵酒为乐。而官军之各路援师已长驱至，侦其不备，乃以轻骑穴城出，袭破前锋，擒其将余新。仓猝间，士气已馁，拔营遁；垒灶未安，大兵复倾城出，诸营瓦解。成功之良将甘辉，马蹶被擒，死；遂大败。成功亟登舟乘流下海，镇江诸师并撤去。

先是，镇江之捷，有漕督以援兵中道溺死。松江水师提督密以书请降，自巡抚而下皆欲出走；以故力劝成功持久观变。至是，江督郎廷佐复以书招，严拒之；廷佐乃发舟师扼其归路。下流已梗，煌言与诸将议将入鄱阳，招集故杨、万诸子弟号召江、楚。八月七日，舟次铜陵，与援师之自楚来者遇；奋击之，沉其四舟。已而，夜战不利，义士魏耕请赴英、霍山寨；乃焚舟登陆，士卒尚数百人。初之霍山，已受抚；乃转入英山。甫度东溪岭而追者至，众皆窜，相从止一童、一卒。迷失道，赂土人为导，变服夜行。

天明而迹之者伙，导者亦脱去；以赂散诸迹者。然茫茫无所归，念皖有故人卖药于高浒埠，复赂一人偕之姑投之；投则故人无在也。故人之友，亦以观变自江上来者，识为张司马；怜其忠悃，教之由枞阳渡黄湓。溯江而上，抵东流之张家滩登岸，走建德、祁门乱山间。比又病疟，力疾趋休宁，买棹入严陵；浙之人熟其貌，仍作山中行。自东阳、义乌出天台，达海壖；复树纛鸣角，招集散亡。成功闻之，遣兵来助。海上有长亭乡者，多田而苦潮，乃募义民筑塘捍之；至今犹蒙其利。遣使告败于滇，且自引咎；永明王专敕慰问，晋本部尚书。

庚子，驻师林门；寻驻桃渚。辛丑，入闽，次沙关。时成功已抵澎湖，乃遣幕客罗子木以书责成功出师；谓『军有寸进，无尺退。今一入台，则将来两岛恐并不可守，是孤天下之望也』！不听！时成功虽东下而大兵尚忌之，惧其招煽沿海之民，于是有迁界之役；民多不愿，以威胁之，犹迟延不发。煌言顿足叹曰：『弃此十万生灵而争红夷乎』！复以书招成功，谓可乘此机以取闽南；卒不听。乃遗书故侍郎王忠孝、都御史沈佺期、徐孚远、监军曹从龙，劝其力挽成功；而终不能用。于是，以孤军徘徊两岛间。已而滇中事急，复遣子木入台，苦口责之；成功以方得台不能行。无已，乃别遣职方郎中吴鉏挟帛书入郧阳山中，说十三家军，使之挠楚救滇；而十三家已衰敝不敢出。壬寅，滇中陷，成功亦卒于台；乃哭曰：『已矣，吾无望矣』！复还军林门。会闽南诸遗老以成功卒，谋复奉鲁王监国，贻书来商；喜甚，即以书约故尚书卢若腾而下，劝以大举。又拟上诏书一道，并约成功子经，劝以亚子「锦囊三矢」之业，复厉兵束装以待。是年，浙督与中朝所遣安抚使各以书相招，煌言答简谢之；略曰：『不佞所以百折不回者，上则欲匡扶宗社，下则欲保捍梓桑。乃因国事之靡宁，而致民生之愈蹙；十余年来，海上刍茭糗糒之供、楼橹舟航之费，敲骨吸髓，可为惕然！况复重之以迁徙，讫以流离；哀我人斯，亦已劳止。今执事既以「保兵息民」为言，则莫若尽复滨海之民，即以滨海之赋畀我。在贵朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲、三岛间，而沿海藉我外兵以御他盗。是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆，不重困此一方也』。又复督府书曰：『执事新朝佐命，仆明室孤臣，区区之诚，言尽于此』。闽南消息既杳，郑经则偷安海外，因悒悒日甚。

甲辰六月，乃散军居南田之悬岙。悬岙在海中，荒瘠无人烟；惟山南有■〈〈氵义〉〉港，可通舟楫。而其北则峭壁巉岩，人不能及。遂结茅以居，从者祗故参军罗子木、门生王居敬、侍者杨冠玉将卒数人，舟子一人。是时，闽、粤俱靖，惟煌言独在。议者谓煌言不死，海寇且复逞也。奉旨：构之有司，系累其妻子、族属以待；募得其故校，使投滃州之普陀伪为行脚僧以伺。会煌言告籴之舟至，籴人昵其故，但且为僧不之忌；故校遽出刀胁之，其将赴水死，又骈杀数人。最后者，乃告之曰：『虽然，公则不可得也。公蓄双猿觇动静，船在十里外，猿辄鸣树杪，公得为备矣』。故校乃于夜半潜出山背，缘萝踰岭而入，暗中执煌言并子木、冠玉、舟子三人；七月十七日也。越二日，至宁波；提督张杰以轿迎，盖故校之募出杰意也。煌言方巾葛衣入，叹曰：『此沈文恭故第，今而为厩乎』？杰延以客礼，举酒属曰：『迟公久矣』！曰：『父死不能葬、国亡不能救，死有余罪。今日至此，速死而已』！比至杭州，供帐如上宾，督抚而下皆敬之。凡故时部曲之内附者许得存问，官吏愿见亦弗禁；省中人赂守者以得睹一面为幸。九月七日赴市，遥望凤皇山一带曰：『好山色』！赋绝命词，挺立受刑；年四十五。子木、冠玉、舟子，并从死。子万祺械至镇江，先三日死。煌言精「壬遯」之学；己亥，渡东溪岭，占得四课空陷，方大惊而追骑至。籴舟未返，课象大凶，徘徊假寝；梦金甲神告曰：『上帝日中取汝』。方呼居敬告之，言未既而兵入。浙人张文嘉、万斯大等为举其骸，葬诸南屏山麓；子木等三人附焉。

「勘本」曰：吾于苍水张公传勘补初毕，而恻乎有动于中也。观其孤行守忠，投荒落海，蓄猿备警，神梦告终，非一片至诚所格邪！全氏云：『公解军后，将以悬岙为首阳；向非张杰生事徼功，公似可以无死。然是时年未五十，非甘心以黄冠老者。若留至十年以往，三藩之祸起，亦决不肯晏然坐视；而谓中土能忘情于公呼！此文山之所以不见保于梦炎也』。案壬寅冬十一月，鲁王薨于台；公哭之曰：『孤臣之栖栖有待，徒苦部下相依不去者，以吾主上也。今更何待乎』！癸卯，遣使祭告于王。初，公之航海也，仓卒不得尽族行。我世祖以公有父，命勿籍其家，但令公父以书谕之；公乃复之曰：『愿大人有儿如李通，弗为徐庶；儿他日不惮作赵苞自赎』！父亦潜寄声云：『汝弗以我为虑也』！壬辰，父天年终。有司又强公夫人及子招以书；不发，趣焚之。己亥，家始被籍；然犹令镇江将军善遇之，勿囚。呜呼！自来亡国大夫所未有者；我世祖之所以待公也至矣。其先，入海时，尝遭风绝食，飘至一荒岛；梦金甲神告曰：『翌日赠君千年鹿，迟十九年还我』！果得一苍鹿，食一脔，积日不饥。及被执，神又来招；盖十九年云。赴省时，大吏遣官护行。公出宁波城，载拜曰：『某不肖，有孤故乡父老二十年之望』！比登舟，有防卒史丙者，中夜坐篷下，唱苏武「牧羊曲」。公披衣起，扣舷和之；且酌予酒劳之曰：『尔亦〔有〕心人也。吾志已定，尔无虑』！后公之诗文集，皆丙所藏。或有从而购之者，丙曰：『公之真迹，吾日夕焚香拜，安得付子』！是不可谓哙等无奇士也。渡泉塘时，于船中拾一笺，句云：『此行莫作黄冠想，静听先生正气歌』！公笑曰：『此王炎午后身耳』！夫人童、公子万祺送镇江，先公三日受刑死。杭有朱孝廉璧，尝投状请以百口保其母子，不得。公着有「奇零草」、「冰槎集」、「北征录」、「采薇吟」。

罗子木，名纶，以字行；溧阳人。己亥，公在江上，乃挟策上谒。以其年少负奇气，欲留之幕下；以父老，辞。金陵之役，其族父引之见成功。及败，子木顿首涕泣，固请勿遽去；成功弗听，且强令之奉父入海。既而，不乐参其军，复奉父赴公营。中道与大兵遇，格斗坠水；得救起，则父已被缚去。因展转闽南，思出奇计以救父；久之不得，呕血濒死。公勉以立功，即属报仇；遂相依以及于死。杨冠玉，鄞人。制府谓其少年也，将脱之；固请从死，卒死之。王居敬，字畏斋，一字采薇；黄岩人。公被执，以计得逸。后为僧，名超遁；颇能道遗事，亦不负于公者。

前张杰所募之故校以诱执公，功授千户；后奉帅令巡海岛，猝遇公之旧将，愤其害主也，突刺杀之。








割瘿

夷门之瘿人，头没于胛，而瘿代为之元。口、目、鼻、耳俱不能为用，郢封人怜而为之割之。人曰：“瘿不可割也。”弗听。卒割之，信宿而死。国人尤焉，辞曰：“吾知去其害耳，今虽死，瘿亦亡矣。”国人掩口而退。他日，有恶春申君之专者，欲言于楚王使杀之。荀卿闻之曰：“是不亦割瘿之类乎？春申君之用楚非一日矣，楚国之人知有春申君而已，春申君去，则楚随之，是子又欲教王以割瘿也。”


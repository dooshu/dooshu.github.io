雍

一章十六句


首节讲：此武王祭文王之诗。若曰：人君之假庙也，固当合天下之孝以为孝，然要非后人之能致也，实惟先德之是赖焉。我今日之祀先王也，何如哉？





有来雍雍，至止肃肃。

彼当四海混一之初，而为肇祀文王之举，庙貌始开，万国毕集。但见辟公之来自侯国也，雍雍而和，无勉强之意；其至止周庭也，肃肃而敬，无怠慢之心。





相维辟公，天子穆穆。

相，助祭。辟公，是诸侯。天子，是主祭者。穆穆，见之容者。而所以助我之祭祀者，实维此辟公矣。如是，天子夫何为哉？惟见其湛思疑虑，以交神明，非不雍雍而和也，而不可以和名；非不肃然敬也，而不可以敬象，但著其穆穆深远之容而已。是其合天下之和敬，而为一人之和敬，何其内之尽志耶！

二节讲：





於荐广牡，相予肆祀。

广牡，大牲也。相，是助。肆，陈也。然不特内尽志也，但见此和敬之诸侯，各以其物来祭，于是於荐广牡以助我之祭祀。是其合天下之享献，而为一人之享献，何其外之尽物耶！





假哉皇考，绥予孝子。

假，大也。皇考，指文王。孝子，武王自称。以此而享皇考，孝子之心固望其来享也。假哉皇考，尚其鉴而享之，以安我孝子之心，而得以慰其如见之怀可也。

三节讲：然我之得人以奉祭，孰非文德之所贻哉？





宣哲维人，文武维后。

宣，是通。哲，是智。人，人道。文，教化。武，威勇。后，君德。盖人之灵万物者，惟此宣哲也。皇考则宣无不通，哲无不知，而人道尽矣。君之称全德者，惟此文、武也。皇考则文足以经邦，武足以戡乱，而君德备矣。





燕及皇天，克昌厥后。

燕，安也。克，是能。昌，是大。厥后，是武王时。夫惟宣哲则聪明所在，于民之欲恶无不知，而民以宣哲安矣；惟文、武则德威所及，于民之利害无不济，而民以文、武安矣。如是则有以慰求莫之心，不有以燕及皇天乎？是以敷锡之休，不惟尊荣其身，享有寿考已也，且以克昌其后嗣焉，而贻之以久大之庆也。

末节讲：昌后之实何如？





绥我眉寿，介以繁祉。

眉寿，自垂老受命言。繁祉，富贵之隆言。彼人莫难于有寿也。今则绥我以眉寿，而历年有永，受命既长，其宛然周王寿考之遗乎！人莫难于福也。今则介我以繁祉，贵为天子，富有四海，其恍然聿怀多福之遗乎！





既右烈考，亦右文母。

右，尊也。烈考，即皇考。文母，是太姒。夫有眉寿则不患无可为之时矣，有繁祉则不患无能为之分矣。是以我得合和敬之诸侯，以荐广牡。既右烈考以天子之礼，而天下以父道尊之也；亦右文母以后妃之礼，而天下以母道尊之也。使非皇考盛德之泽，有以昌我后人，则今日之祭果何自而举哉？信乎，皇考之德不可忘也！






○犬精

弘治中，兖之鱼台县有民家畜一白犬甚驯，其主出行，犬常随之。他日，主商于远方，既去，犬亦不见。经两三日，主辄归，妻问其故，曰：「途中遇盗，财物都尽，幸逃得性命耳。」妻了不疑，周旋阅岁，其真夫归，形状悉同，不可辨。两人各自争真伪，妻及邻里不能明，乃白于县。县令逮两人至，亦无如之何，皆置之狱。县一小卒闻其事，以语其妻，妻曰：「是不难辩，先归者殆犬精也。欲验之，当视其妇胸乳间，有爪伤血纹即是矣。盖犬与人交，常自后以爪按其胸故也。」卒以白令。令召其妇问：「尔家尝有犬乎？」曰：「有白犬，前随夫出矣。」裸而视其胸，有血纹甚多，令知为怪，密使人以血洒其伪夫，即成犬形，立扑杀之。令从容问卒：「汝计善矣，何从得之？」谢曰：「吾妻所教也。」令谕之曰：「汝妻不与犬通，何缘知此？汝归第密察之。」卒归，看妻亦有纹，比此妇尤多，以令语责之。妻穷吐实，乃知亦与一犬通故也。妻惭自缢死。吾乡陈都御史 【 璚】 ，时奉使彼中，得其案牍。 【 周郊说。】


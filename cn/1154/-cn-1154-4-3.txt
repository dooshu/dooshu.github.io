卷二十五　律书第三

王者制事立法，物度轨则，壹禀於六律，

【索隐】：按：律有十二。阳六为律，黄锺、太蔟、姑洗、蕤宾、夷则、无射；阴六为吕，大吕、夹锺、中吕、林锺、南吕、应锺是也。名曰律者，释名曰“律，述也，所以述阳气也”。律历志云“吕，旅，助阳气也”。案：古律用竹，又用玉，汉末以铜为之。吕亦称间，故有六律、六间之说。元间大吕，二间夹锺是也。汉京房知五音六律之数，十二律之变至六十，犹八卦之变为六十四卦也。故中吕上生执始，执始下生去灭，上下相生，终於南事，而六十律毕也。

六律为万事根本焉。

【索隐】：律历志云“夫推历生律，制器规圜矩方，权重衡平，准绳嘉量，探赜索隐，钩深致远，莫不用焉”，是万事之根本。

其於兵械尤所重，

【索隐】：按：易称“师出以律”，是於兵械尤重也。【正义】：内成曰器，外成曰械，械谓弓、矢、殳、矛、戈、戟。刘伯庄云：“吹律审声，听乐知政，师旷审歌，知晋楚之彊弱，故云兵家尤所重。”

故云“望敌知吉凶，

【索隐】：凡敌阵之上，皆有气色，气强则声强，声强则其众劲。律者，所以通气，故知吉凶也。【正义】：凡两军相敌，上皆有云气及日晕。天官书云：“晕等，力钧；厚长大，有胜；薄短小。无胜。”故望云气知胜负彊弱。引旧语乃曰“故云”。

闻声效胜负”，

【索隐】：周礼“太师执同律听军声而占其吉凶”是也。故左传称师旷知南风之不竞，此即其类也。【正义】：周礼云“太师执同律以听军声而诏其吉凶”，左传云师旷知南风之不竞，即其类。

百王不易之道也。

武王伐纣，吹律听声，

【索隐】：其事当有所出，今则未详。

推孟春以至于季冬，杀气相并，

【正义】：人君暴虐酷急，即常寒应。寒生北方，乃杀气也。武王伐纣，吹律从春至冬，杀气相并，律亦应之。故洪范咎徵云“急常寒若”是也。

而音尚宫。

【正义】：兵书云：“夫战，太师吹律，合商则战胜，军事张彊；角则军扰多变，失士心；宫则军和，主卒同心；徵则将急数怒，军士劳；羽则兵弱少威焉。”

同声相从，物之自然，何足怪哉？

兵者，圣人所以讨彊暴，平乱世，夷险阻，救危殆。自含戴角之兽见犯则校，而况於人怀好恶喜怒之气？喜则爱心生，怒则毒螫加，

【正义】：螫音释。

情性之理也。

昔黄帝有涿鹿之战，以定火灾；

【集解】：文颖曰：“神农子孙暴虐，黄帝伐之，故以定火灾。”

颛顼有共工之陈，以平水害；

【集解】：文颖曰：“共工，主水官也。少昊氏衰，秉政作虐，故颛顼伐之。本主水官，因为水行也。”

成汤有南巢之伐，以殄夏乱。

【正义】：南巢，今庐州巢县是也。淮南子云：“汤伐桀，放之历山，与末喜同舟浮江，奔南巢之山而死。”按：巢即山名，古巢伯之国。云南巢者，在中国之南也。

递兴递废，胜者用事，所受於天也。

自是之後，名士迭兴，晋用咎犯，

【正义】：狐偃也，咎季也。又云胥臣也。

而齐用王子，

【索隐】：徐广云：“王子成父。”

吴用孙武，申明军约，赏罚必信，卒伯诸侯，兼列邦土，虽不及三代之诰誓，然身宠君尊，当世显扬，可不谓荣焉？岂与世儒闇於大较，

【索隐】：大较，大法也。淳于髡曰“车不较则不胜其任”是也。较音角。

不权轻重，猥云德化，不当用兵，大至君辱失守，

【索隐】：徐广云：“如宋襄公是也。”

小乃侵犯削弱，遂执不移等哉！故教笞不可废於家，刑罚不可捐於国，诛伐不可偃於天下，用之有巧拙，行之有逆顺耳。

夏桀、殷纣手搏豺狼，足追四马，勇非微也；百战克胜，诸侯慑服，权非轻也。秦二世宿军无用之地，

【索隐】：谓常拥兵於郊野之外也。【正义】：谓三十万备北，五十万守五岭也。云连兵於边陲，即是宿军无用之地也。

连兵於边陲，力非弱也；结怨匈奴，絓祸於越，

【正义】：絓，胡卦反。顾野王云：“絓者，所碍。”

势非寡也。及其威尽势极，闾巷之人为敌国，咎生穷武之不知足，甘得之心不息也。

高祖有天下，三边外畔；大国之王虽称蕃辅，臣节未尽。会高祖厌苦军事，亦有萧、张之谋，故偃武一休息，羁縻不备。

历至孝文即位，将军陈武等议曰：“南越、朝鲜

【正义】：潮仙二音。高骊平壤城本汉乐浪郡王险城，即古朝鲜地，时朝鲜王满据之也。

自全秦时内属为臣子，後且拥兵阻?戹，选蠕观望。

【集解】：?戹音戹卖反。选音思兗反。蠕音而兗反。【索隐】：蠕音软。选蠕谓动身欲有进取之状也。

高祖时天下新定，人民小安，未可复兴兵。今陛下仁惠抚百姓，恩泽加海内，宜及士民乐用，征讨逆党，以一封疆。”孝文曰：“朕能任衣冠，

【正义】：朕音而禁反。

念不到此。会吕氏之乱，功臣宗室共不羞耻，误居正位，常战战栗栗，恐事之不终。且兵凶器，虽克所原，动亦秏病，谓百姓远方何？又先帝知劳民不可烦，故不以为意。朕岂自谓能？今匈奴内侵，军吏无功，边民父子荷兵日久，

【正义】：荷音何我反。

朕常为动心伤痛，无日忘之。今未能销距，原且坚边设候，结和通使，休宁北陲，为功多矣。且无议军。”故百姓无内外之繇，得息肩於田亩，天下殷富，粟至十馀钱，鸣鸡吠狗，烟火万里，可谓和乐者乎！

太史公曰：文帝时，会天下新去汤火，

【索隐】：谓秦乱，楚汉交兵之时，如遗坠汤火，即书云“人坠涂炭”是也。

人民乐业，因其欲然，能不扰乱，故百姓遂安。自年六七十翁亦未尝至市井，游敖嬉戏如小兒状。孔子所称有德君子者邪！

【索隐】：论语曰“善人为邦百年，亦可以胜残去杀”也。

书曰“

七正

”，二十八舍。

【索隐】：七正，日、月、五星。七者可以正天时。又孔安国曰“七正，日月五星各异政”也。二十八宿，之所舍也。舍，止也。宿，次也。言日月五星运行，或舍於二十八次之分也。

律历，天所以通五行八正之气，

【索隐】：八谓八节之气，以应八方之风。

天所以成孰万物也。舍者，日月所舍。舍者，舒气也。

不周风居西北，主杀生。东壁居不周风东，主辟生气

【索隐】：辟音辟。

而东之。至於营室。

【索隐】：定星也。定中而可以作室，故曰营室。其星有室象也，故天官书主庙。此言“主营胎阳气而产之”，是说异也。【正义】：天官书云“营室为清庙，曰离宫、阁道”，是有宫室象。此言“主营胎阳气而产之”，二说不同。

营室者，主营胎

【集解】：徐广曰：“一作‘含’。”

阳气而产之。东至于危。危，垝也。

【索隐】：垝音鬼毁反。

言阳气之垝，故曰危。十月也，律中应锺。

【正义】：应，乙证反。白虎通云：“应者，应也，言万物应阳而动下藏也。”汉初依秦以十月为岁首，故起应锺。

应锺者，阳气之应，不用事也。其於十二子为亥。亥者，该也。

【索隐】：按：律历志云“该阂於亥”。【正义】：孟康云：“阂，藏塞也。阴杂阳气藏塞，为万物作种也。”

言阳气藏於下，故该也。

广莫风居北方。广莫者，言阳气在下，阴莫阳广大也，故曰广莫。东至於虚。虚者，能实能虚，言阳气冬则宛藏於虚，

【正义】：宛音蕴。

日冬至则一阴下藏，一阳上舒，故曰虚。东至于须女。

【索隐】：婺女名也。

言万物变动其所，阴阳气未相离，尚相胥也，故曰须女。十一月也，律中黄锺。

【正义】：白虎通云：“黄中和之气，言阳气於黄泉之下动养万物也。”

黄锺者，阳气踵黄泉而出也。其於十二子为子。子者，滋也；滋者，言万物滋於下也。其於十母为壬癸。壬之为言任也，言阳气任养万物於下也。癸之为言揆也，言万物可揆度，故曰癸。东至牵牛。牵牛者，言阳气牵引万物出之也。牛者，冒也，言地虽冻，能冒而生也。牛者，耕植种万物也。东至於建星。建星者，建诸生也。十二月也，律中大吕。大吕者。其於十二子为丑。

【集解】：徐广曰：“此中阙不说大吕及丑也。”。【正义】：案：此下阙文。或一本云“丑者，纽也。言阳气在上未降，万物厄纽未敢出也”。

条风居东北，主出万物。条之言条治万物而出之，故曰条风。南至於箕。箕者，言万物根棋，

【集解】：徐广曰：“一作‘横’也。”

故曰箕。正月也，律中泰蔟。

【正义】：蔟音千豆反。白虎通云：“泰者，大也。蔟者，凑也。言万物始大凑地而出之也。”

泰蔟者，言万物蔟生也，故曰泰蔟。其於十二子为寅。寅言万物始生螾然

【索隐】：音引，又音以慎反。

也，故曰寅。南至於尾，言万物始生如尾也。南至於心，言万物始生有华心

【集解】：徐广曰：“一作‘茎’。”

也。南至於房。房者，言万物门户也，至于门则出矣。

明庶风居东方。明庶者，明众物尽出也。二月也，律中夹锺。

【正义】：白虎通云：“夹，孚甲也。言万物孚甲，种类分也。”

夹锺者，言阴阳相夹厕也。其於十二子为卯。卯之为言茂也，言万物茂也。其於十母为甲乙。甲者，言万物剖符

【集解】：音孚。

甲

【索隐】：符甲犹孚甲也。

而出也；乙者，言万物生轧轧也。南至于氐者。

【正义】：氐音丁礼反。

氐者，言万物皆至也。南至於亢。亢者，言万物亢见也。南至于角。角者，言万物皆有枝格如角也。三月也，律中姑洗。

【正义】：姑音沽。洗音先典反。白虎通云：“沽者，故也。洗者，鲜也。言万物去故就新，莫不鲜明也。”

姑洗者，言万物洗生。其於十二子为辰。辰者，言万物之蜄

【集解】：音之慎反。【索隐】：蜄音振。或作“娠”，同音。律历志云“振羡於辰”。

也。

清明风居东南维，主风吹万物而西之。轸。轸者，言万物益大而轸轸然。西至於翼。翼者，言万物皆有羽翼也。四月也，律中中吕。

【正义】：中音仲。白虎通云“言阳气将极中充大也”，故复申言之也。

中吕者，言万物尽旅而西行也。其於十二子为巳。巳者，言阳气之已尽也。西至于七星。七星者，阳数成於七，故曰七星。西至于张。张者，言万物皆张也。西至于注。

【索隐】：音丁救反。注，咮也。天官书云“柳为鸟咮”，则注，柳星也。

注者，言万物之始衰，阳气下注，故曰注。五月也，律中蕤宾。

【正义】：蕤音仁佳反。白虎通云：“蕤者，下也。宾者，敬也。言阳气上极，阴气始宾敬之也。”

蕤宾者，言阴气幼少，故曰蕤；痿阳不用事，故曰宾。

景风居南方。景者，言阳气道竟，故曰景风。其於十二子为午。午者，阴阳交，故曰午。

【索隐】：律历志云“咢布於午”。

其於十母为丙丁。丙者，言阳道著明，故曰丙；丁者，言万物之丁壮也，故曰丁。西至于弧。弧者，言万物之吴落

【集解】：徐广曰：“吴，一作‘柔’。”

且就死也。西至于狼。狼者，言万物可度量，断万物，故曰狼。

凉风居西南维，主地。地者，沈夺万物气也。

【正义】：沈，一作“洗”。

六月也，律中林锺。

【正义】：白虎通云：“林者，众也。言万物成熟，种类多也。”

林锺者，言万物就死气林林然。其於十二子为未。未者，言万物皆成，有滋味也。

【索隐】：律历志云“昧?於未”，其意殊也。

北至於罚。罚者，言万物气夺可伐也。北至於参。

【正义】：音所林反。

参言万物可参也，故曰参。七月也，律中夷则。

【正义】：白虎通云：“夷，伤也。则，法也。言万物始伤，被刑法也。”

夷则，言阴

【集解】：徐广曰：“一作‘阳’。”

气之贼

【集解】：徐广曰：“一作‘则’。”

万物也。其於十二子为申。申者，言阴用事，申贼万物，

【集解】：徐广曰：“贼，一作‘则’。”【索隐】：律历志“物坚於申”也。

故曰申。北至於浊。

【索隐】：按：尔雅“浊谓之毕”。

浊者，触也，言万物皆触死也，故曰浊。北至於留。

【索隐】：留即昴，毛传亦以留为昴。

留者，言阳气之稽留也，故曰留。八月也，律中南吕。

【正义】：白虎通云：“南，任也。言阳气尚任包，大生荠麦也。”

南吕者，言阳气之旅入藏也。其於十二子为酉。酉者，万物之老也，

【索隐】：律历志“留孰於酉”。

故曰酉。

阊阖风居西方。阊者，倡也；阖者，藏也。言阳气道万物，阖黄泉也。其於十母为庚辛。庚者，言阴气庚万物，故曰庚；辛者，言万物之辛生，故曰辛。北至於胃。胃者，言阳气就藏，皆胃胃也。北至於娄。娄者，呼万物且内之也。北至於奎。

【集解】：徐广曰：“一作‘■’。”【索隐】：按：天官书“奎为沟渎，娄为聚众，胃为天仓”，今此说并异，及六律十母，又与汉书不同，今各是异家之说也。

奎者，主毒螫杀万物也，奎而藏之。九月也，律中无射。

【正义】：音亦。白虎通云：“射，终也。言万物随阳而终，当复随阴而起，无有终已。”此说六吕十干十二支与汉书不同。

无射者，阴气盛用事，阳气无馀也，故曰无射。其於十二子为戌。戌者，言万物尽灭，故曰戌。

【索隐】：律历志“毕入於戌”也。

律数：九九八十一以为宫。三分去一，五十四以为徵。三分益一，七十二以为商。三分去一，四十八以为羽。三分益一，六十四以为角。黄锺长八寸七分一，宫。

索隐黄锺长八寸十分一宫。案：上文云“律九九八十一以为宫”，故云长八寸十分一宫。而云黄锺长九寸者，九分之寸也。刘歆、郑玄等皆以为长九寸即十分之寸，不依此法也。云宫者，黄锺为律之首，宫为五音之长，十一月以黄锺为宫，则声得其正。旧本多作“七分”，盖误也。

大吕长七寸五分三分。

【索隐】：谓十一月以黄锺为宫，五行相次，土生金，故以大吕为商者，大吕所以助阳宣化也。

太蔟长七寸分二，角。夹锺长六寸分三分一。姑洗长六寸分四，羽。

【索隐】：亦以金生水故也。

仲吕长五寸九分三分二，徵。蕤宾长五寸六分三分。林锺长五寸分四，角。

【索隐】：水生木，故为角。不用蕤宾者，以阴气起，阳不用事，故去之也。

夷则长五寸三分二，商。南吕长四寸分八，徵。无射长四寸四分三分二。应锺长四寸二分三分二，羽。生锺分：

【索隐】：此算术生锺律之法也。【正义】：分音扶问反。

子一分。

【索隐】：自此已下十一辰，皆以三乘之，为黄锺积实之数。

丑三分二。

【索隐】：案：子律黄锺长九寸，林锺丑冲长六寸，以九比六，三分少一，故云丑三分二。即是黄锺三分去一，下生林锺之数也。

寅九分八。

【索隐】：十二律以黄锺为主，黄锺长九寸，太蔟长八寸，寅九分八，即是林锺三分益一，上生太蔟之义也。正义孟康云：“元气始起於子。未分之时，天地人混合为一，故子数独一。”汉书律历志云：“太极元气，函三为一，行於十二辰，始动於子，参之於丑，得三；又参於寅，得九；又参之於卯，得二十七；又参之於辰，得八十一；又参之於巳，得二百四十三；又参之於午，得七百二十九；又参之於未，得二千一百八十七；又参之於申，得六千五百六十一；又参之於酉，得万九千六百八十三；又参之於戌，得五万九千四十九；又参之於亥，得十七万七千一百四十七。此阴阳合德，气种於子，化生万物者也。”然丑三分二，寅九分八者，并是分之馀数，而汉书不说也。

卯二十七分十六。

【索隐】：此以丑三乘寅，寅三乘卯，得二十七。南吕为卯，冲长五寸三分寸之一，以三约二十七得九，即黄锺之本数。又以三约十六得五，馀三分之一即南吕之长，故云卯二十七分十六，亦是太蔟三分去一，下生南吕之义。已下八辰并准此。然云丑三分二，寅九分八者，皆分之馀数也。

辰八十一分六十四。巳二百四十三分一百二十八。午七百二十九分五百一十二。未二千一百八十七分一千二十四。申六千五百六十一分四千九十六。酉一万九千六百八十三分八千一百九十二。戌五万九千四十九分三万二千七百六十八。亥十七万七千一百四十七分六万五千五百三十六。

生黄锺术曰：以下生者，

【索隐】：生锺术曰以下生者。案：蔡邕曰“阳生阴为下生，阴生阳为上生。子午已东为上生，已西为下生”。又律历志云“阴阳相生自黄锺始，黄锺太蔟，左旋八八为五”。从子至未得八，下生林锺是也。又自未至寅亦得八，上生太蔟。然上下相生，皆以此为率也。

倍其实，三其法。

【索隐】：谓黄锺下生林锺，黄锺长九寸，倍其实者，二九十八，三其法者，以三为法，约之得六，为林锺之长也。

以上生者，四其实，三其法。

【索隐】：四其实者，谓林锺上生太蔟，林锺长六寸，以四乘六得二十四，以三约之得八，即为太蔟之长。

上九，商八，羽七，角六，宫五，徵九。

【索隐】：此五声之数亦上生三分益一，下生三分去一。宫下生徵，徵益一上生商；商下生羽，羽益一上生角。然此文似数错，未暇研覈也。

置一而九三之以为法。

【索隐】：汉书律历志曰：“太极元气，函三为一，行之於十二辰，始动於子，参之於丑得三，又参之於寅得九。”是谓因而九三之也。韦昭曰：“置一而九，以三乘之是也。”乐产云：“一气生於子，至丑而三，是一三也。又自丑至寅为九，皆以三乘之，是九三之也。又参之卯，得二十七；参之於辰，得八十一；又参之於巳，得二百四十三；又参之午，得七百二十九；又参於未，得二千六百八十七；又参之於申，得六千五百六十三；又参於酉，得万九千六百八十三；又参於戌，得五万九千四十九；又参至於亥，得十七万七千一百四十七：谓之该数。此阴阳合德，气锺於子，化生万物也。然丑三分，寅九分者，即分之馀数也。”

实如法，得长一寸。

【索隐】：实如法得一。实谓以子一乘丑三，至亥得十七万七千一百四十七为实数。如法谓以上万九千六百八十三之法除实得九，为黄锺之长。言“得一”者，算术设法辞也。“得”下有“长”，“一”“寸”者，皆衍字也。韦昭云得九寸之一也。姚氏谓得一即黄锺之子数。

凡得九寸，命曰“黄锺之宫”。故曰音始於宫，穷於角；

【索隐】：即如上文宫下生徵，徵上生商，商下生羽，羽上生角，是其穷也。

数始於一，终於十，成於三；气始於冬至，周而复生。

神生於无，

【正义】：无形为太易气，天地未形之时，言神本在太虚之中而无形也。

形成於有，

【正义】：天地既分，二仪已质，万物之形成於天地之间，神在其中。

形然後数，形而成声，

【正义】：数谓天数也，声谓宫、商、角、徵、羽也。言天数既形，则能成其五声也。

故曰神使气，气就形。形理如类有可类。或未形而未类，或同形而同类，类而可班，类而可识。圣人知天地识之别，故从有以至未有，

【正义】：从有谓万物形质也，未有谓天地未形也。

以得细若气，微若声。

【正义】：气谓太易之气，声谓五声之声也。

然圣人因神而存之，

【正义】：言圣人因神理其形体，寻迹至於太易之气，故云因神而存之，上云从有以至未有是也。

虽妙必效情，核其华道者明矣。

【正义】：妙谓微妙之性也。效犹见也。核，研核也。华道，神妙之道也。言人虽有微妙之性，必须程督己之情理，然後研核神妙之道，乃能究其形体，辨其成声，故谓明矣。故下云“非有圣心以乘聪明，孰能存天地之神而成形之情哉”是也。

非有圣心以乘聪明，孰能存天地之神而成形之情哉？神者，物受之而不能知其去来，

【正义】：言万物受神妙之气，不能知觉，及神去来，亦不能识其往复也。

故圣人畏而欲存之。唯欲存之，神之亦存。

【正义】：言圣人畏神妙之理难识，而欲常存之；唯欲常存之，故其神亦存也。

其欲存之者，故莫贵焉。

【正义】：言平凡之人欲得精神存者，故亦莫如贵神之妙焉。

太史公曰：旋玑玉衡以齐七政，即天地二十八宿。

【正义】：宿音息袖反，又音肃。谓东方角、亢、氐、房、心、尾、箕，南方井、鬼、柳、星、张、翼、轸，西方奎、娄、胃、昴、毕、觜、参，北方斗、牛、女、虚、危、室、壁，凡二十八宿一百二十八宿星也。

十母，

【正义】：十干：甲、乙、丙、丁、戊、己、庚、辛、壬、癸。

十二子，

【正义】：十二支：子、丑、寅、卯、辰、巳、午、未、申、酉、戌、亥。

锺律调自上古。建律运历造日度，可据而度也。

【正义】：度音田洛反。

合符节，通道德，即从斯之谓也。

【索隐述赞】自昔轩后，爰命伶纶。雄雌是听，厚薄伊均。以调气候，以轨星辰。军容取节，乐器斯因。自微知著，测化穷神。大哉虚受，含养生人。








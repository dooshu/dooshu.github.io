寿汉涯李翁七十序


往汉涯翁为永清令，裁数月，辄自免归。翁少卓荦多奇，望实炳烨有闻矣，然竟不第，老乃得一令，又郁郁不乐去。去六年，为嘉靖丙辰，而翁年七十矣。是时其子谏议君亦谢病归，称觞昼锦，光溢里閈。殆天畀翁以遐龄厚享，偿其平生云。

窃常以为人生不可必者三事，其最难值者一。聪明才惠，而老寿不可必；夫妻偕老，而贤不可必；老且有子，又能大其家声不可必。人有贤子，或离亲远宦，縻于王事鞅掌，《陟岵》兴谣，睇云从慨，何得日侍左右晨夕之欢？此又最难得者也。翁既少负才名，年涉耆艾，步履尚健，聪明不衰，太夫人结发并寿，而两子俱以学显。何人之不可必者，天尽以畀翁乎！始谏议在朝廷，号为伉直敢言，权贵人侧目。翁与太夫人日夜涕泣，念归其子。是时朝廷方欲厘制度，攘夷狄，以太平之业，而天子明察，百官惶恐尽瘁，莫敢言归。乃谏议独得归，凤诰有辉，宫彩交映，里中啧啧称庆也。何人之难值者，天子独以与翁乎！夫不可必者，天与之；其最难值者，君与之。则翁之寿，信非恒人所可冀也已。

居正窃闻古之君子，澡心浴德，不有其身，以奉君亲。故入以事亲，出以事君。事君鞠躬尽瘁，莫敢云劳，则有义不反顾而计不旋踵者矣。当其时，身，君之身也，亲安得有之？及其解负辞荣，怡然膝下，啜菽饮水，乐于万钟。当是时，身，亲之身也，君安得有之？是以仁君之御其臣，不以臣之委身于己也，而遂尽其力，故有赐沐之恩，有封之典，以体其私。父母之于子，不敢以其身为己有也，而必致之君，故教之以莫逃之义，训之以匪躬之节，以报乎上。故君子一身，君与亲之隶也。谏议官琐闼，为耳目之司，非可一日阙者。独念翁老欲归，而天子遂许之，使谏议无靡盬之叹，翁得以介眉寿之福。是上之体其我者至矣。乃居正则愿从翁乞谏议之身，以还朝廷，俾将以寿其身者，移之为寿国寿民，翁其许我乎哉？






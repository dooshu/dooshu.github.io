○论石雄请添兵状

右，访闻冀氏去潞州最近，才二百里已下，於此进兵，最当要害。翼城亦是大路，须备贼奔冲。石雄虽兵数已多，终是分张处广，（阙）须初允所请，方可责其成功。今缘西备蕃戎，边镇不可抽减，向东抽发，又不及几。访闻奏事军将张宏庆云：“陈许、徐泗兵初到行营，军外子弟有一万人已上。”缘未有战陈，闻不得已稍却归本道，今犹有少壮堪充战卒五六千人，皆是父子兄弟，人心齐一，临时使用，绝胜诸军。冀氏去贼最近，石雄又至骁勇，假其兵力，事必速成。陛下方集大勋，不可更惜小费，臣等商量，望赐石雄、义逸诏，令与陈许、徐泗军外子弟各召二千人，并须拣少壮有武艺堪入战阵者充，仍望约陈许长行制度支权给衣粮，徐泗缘有酱菜，望以两处兵马皆在行营，事体须同，不可独给。如蒙允许，望速赐诏示。


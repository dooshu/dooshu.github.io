◇上书说秦昭王

天下莫强於秦楚。今闻大王欲伐楚，此犹两虎相与斗。两虎相与斗而驽犬受其弊，不如善楚。臣请言其说：臣闻物至则反，冬夏是也；致至。（徐广曰：「至或作安。」）则危，累棋是也。今大国之地，遍天下有其二垂，此从生民以来，万乘之地未尝有也。先帝文王、庄王之身，三世不忘接地於齐，以绝从亲之要。今王使盛桥守事於韩，盛桥以其地入秦，是王不用甲，不信威，而得百里之地，王可谓能矣。王又举甲而攻魏，杜大梁之门，举河内，拔燕、酸枣、虚、桃，入邢，魏之兵云翔而不敢救，王之功亦多矣。王休甲息众，二年而後复之；又并蒲、衍、首、垣，以临仁、平丘、黄、济阳，婴城而魏氏服。王又割濮磨之北，注齐秦之椰绝楚赵之脊，天下五合六聚而不敢救，王之威亦单（徐广曰：「单亦作殚。」）矣。王若能持功守威，绌攻取之心而肥仁义之地，使无後患，三王不足四，五伯不足六也。王若负人徒之众，仗兵革之强，乘毁魏之威，而欲以力臣天下之主，臣恐其有後患也。《诗》曰：「靡不有初，鲜克有终。」《易》曰：「狐涉水，濡其尾。」此言始之易，终之难也。何以知其然也？昔智氏见伐赵之利，而不知榆次之祸；吴见伐齐之便，而不知干隧之败。此二国者，非无大功也，没利於前而易患於後也。吴之信越也，从而伐齐，既胜齐人於艾陵，还为越王禽三渚（《集解》引《战国策》渚作江。）之浦。智氏之信韩、魏也，从而伐赵，攻晋阳城，胜有日矣，韩、魏叛之，杀智伯瑶於凿台之下。今王妒楚之不毁也，而忘毁楚之强韩、魏也，臣为王虑而不取也。《诗》曰：「大武远宅而不涉。」从此观之，楚国，援也；邻国，敌也。《诗》云：「兔，遇犬获之。他人有心，余忖度之。」今王中道而信韩、魏之善王也。此正吴之信越也。臣闻之，敌不可假，时不可失。臣恐韩、魏卑辞除患而实欲欺大国也。何则？王无重世之德於韩、魏，而有累世之怨焉。夫韩、魏父子兄弟，接踵而死於秦者，将十世矣。本国残，社稷坏，宗庙毁，刳腹绝肠，折颈摺颐（徐广曰：「一作颠」），首身分离，暴骸於草泽，头颅僵仆，相望於境，父子老弱，系ㄕ束手为群虏者，相及於路。鬼神孤伤，无所血食，人民不聊生，族类离散流亡为仆妾者，盈满海内矣。故韩、魏之不亡，秦社稷之忧也。今王资之与攻楚，不亦过乎！且王攻楚将恶出兵？王将借路於仇雠之韩、魏乎？兵出之日而王忧其不返也，是王以兵资於仇雠之韩、魏也。王若不借路於仇雠之韩、魏，必攻随水右壤。随水右壤，此皆广川大水，山林溪谷，不食之地也。王虽有之，不为得地。是王有毁楚之名，而无得地之实也。且王攻楚之日，四国必悉起兵以应王。秦、楚之兵构而不离，魏氏将出而攻留、方与、钅至、湖陵、砀、萧、相，故宋必尽。齐人南面攻楚，泗上必举，此皆平原四达膏腴之地，而使独攻。王破楚以肥韩、魏於中国而劲齐。韩、魏之强，足以校於秦。齐南以泗水为境，东负海，北倚河而无後患。天下之国，莫强於齐、魏，齐、魏得地葆利而详事下吏，一年之後，为帝未能，其於禁王之为帝有馀矣。夫以王壤土之博，人徒之众，兵革之强，壹举事而树怨於楚。迟（徐广曰：「迟，一作还。」）令韩、魏归帝重於齐，是王失计也。臣为王虑，莫若善楚，秦楚合而为一以临韩，韩必敛手。王襟以东山之险，带以曲河之利，韩必为关内之侯。若是而王以十万戍郑，梁氏寒心，许、鄢陵婴城，而上蔡、召陵不往来也，如此而魏亦关内侯矣。王壹善楚，而关内两万乘之主注地於齐，齐右壤可拱手而取也。王之地，一经两海，要约天下，是燕、赵无齐、楚，齐、楚无弱赵也。然後危动燕、赵，直摇齐、楚，此四国者，不待痛而服矣。（《史记。春申君传》）


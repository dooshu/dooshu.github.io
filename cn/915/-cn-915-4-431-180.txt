◇秦君碑

余闻汤武千载，周孔异世，以义相高，况余忝禄，践迹遵基，窥慕扬善，喟然而叹，其鄙辞曰：

於穆秦君，命世优迈。承祖皇口，裔出□。纪行录功，必本其初。惟君总角，励志仲尼。从容六艺，□佃田畴。升阶英妙，转典蒸黎。为政崇博，五教并和。仁贤叙位，法依萧何。囹圄空虚，乡无逋逃。凡百肃雍，莫不率从。境内既宁，路不资遗。耕夫千亩，馀种不归。立清介白，食茹拔葵。三年有成，婴儿谣歌。鼓腹喜德，踊跃呕唏。水静鱼集，国富民繁。户增十倍，牧守孔嘉。怒不断刑，宽不容非。化准邵，比翮而飞。永如南山，不缺不亏。略取大较，丹书刻石。垂示后昆，识者察焉。（顾氏《金石文字记》）


◎效职冥中

《竹叶亭杂记》云：郭孝廉汪灿，湘潭人，嘉庆甲戌进士，本姓汪，因加原姓为郭汪灿。自言未释褐时，曾效职冥中，若各馆供事者，然其屋轩厂高大，中设长案，多人列坐，又若考棚童生之应试也。所司之册甚大，皆毛头纸装订，每页界为三段，上注其人之生前衣禄，中注其善恶，下注其归结及年寿。其人若将有不善之念，必有人持小纸来报即书于册，阅日改悔，又来报，即勾销之。事之纷烦，日不暇给。所在去一大官署不远，不知何官何署也。一日，见一人跪阶下，上坐者判数语，即命斫其腿，狱卒即斫腿，仍乘以盘，献于堂上。郭方惊愕间，又见其窗友某，亦跪于阶，闻亦有斫腿之命。郭仓皇逾窗而前，跪于堂上，叩首乞免，上坐者曰："此冥刑耳，其人在阳世不过一跌，残伤，不死也。"郭坚为请，上坐者曰："已奉旨，不可违也。"郭叩首不已，上坐者乃曰："念汝一念之诚，当恕之。"方言奉旨不可违，何也？上坐者曰："至诚所感，可为奏请，当蒙宥也。"因命吏取册示之，吏误以三品册进，其册水红绫面，郭急偷阅，见其旧友之子列名其中，注曰：十九岁入学，提督学院某，文题、诗题某某，二十二岁中式若干名，正考、副考、房考某某，文题某某。考官只载姓，无名耳。上坐者怒吏之误与也，急取之，郭惊寤其时此子方两岁也，可知科名有定，文题及出于某试官之门，亦由前定，妄想者当知自反矣。郭又言：曾经一处，见有宫殿巍然，人称为文昌宫。庚午五月某日，闻宫中议论纷然，良久乃散，有同事自宫出，问之，曰："更换本榜第三名耳。"问其故，曰："查出是儿八岁时，以好弄，触怒其祖，将捶之，奔而逃，其父追及之，按于地，骑其背，俾其祖之捶之也。亟跃而起，致跌其父。"郭自外大言曰："八岁无知，避打而推跌其父，亦出无心，无知无心乃科其罪耶？"其人曰："所议正为此，故但停一科，否已斥去矣。"郭在梦中，每有见闻，寤，辄挑灯记之，扁于匣内，意欲积久成书，刻以劝世也。后以多言为冥官所逐，欲刻所记，启视，一无存者，封锁依然，不知其纸之从何失也。


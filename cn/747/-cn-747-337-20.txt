○世系谱序

颜氏之先，出自黄帝之孙安，为曹姓。其裔邾武公，名仪父，字伯颜。子友，别封阝，为小邾子，遂以颜为氏，世为鲁国卿大夫。孔门达者七十二人，颜氏有八，回居四科之首。其後战国有率躅，秦有芝贞，汉有异肆、安乐，魏有斐盛。盛字叔台，历青徐二州刺史、关内侯。其後子孙咸著宦族，有若宏都之德行，巴陵记室之书翰，特进黄门之文章，秘监华州之学识。肇自鲁国，格於圣代，纷纶盛美，举集於兹。述遵前人，不敢失坠，建中元年岁次庚申秋七月癸亥序。


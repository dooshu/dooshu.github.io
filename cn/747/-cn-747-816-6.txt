○大唐万寿寺记

汉长安城，本秦离宫也。高帝七年，长乐宫成，自栎阳徙都之。惠帝视其窄狭，乃发长安六百里内男女十四万六千人及诸侯王列侯从隶二万人城长安，仍赐民爵户一级。长安方三十里内，地九百七十三顷，八街九陌九市，周回六十五里。十二城门皆有候，萧望之为东门候。东有三门，一宣平门外郭东都门，一清明门外郭东平门，一霸城门外郭青门。霸城门外一里许，有万寿寺焉。万寿寺本梁太尉吴王肃岑宅，隋开皇四年，文帝为沙门昙延立为延兴寺。东院莒公萧琮之堂，隋亡舍入寺。神龙中，中宗为永泰公主追福，改为永泰寺。大中六年，请改名僧寺五所，化度寺改为崇福寺，永泰寺改为万寿寺，温国寺改为崇圣寺，经行寺改为龙兴寺，奉恩寺改为兴福寺，而寺各异其额也。然万寿一寺，宣帝亲幸赐额，命官造理，殿宇廊庑，方丈山门，共一百九十七间。左右院林二所，香地二顷六十馀亩。石佛一尊，娑罗树六橛。敕度一百二十僧，受牒免差，入寺焚修，祝延圣寿。後净觉住持能守清规，迥出於众。惧寺年久，莫识其端，请余为记，俾後人有所据云。


答刘凝斋


八寨兵已奏捷，谅此时竣事矣。武弁游民，私买贼级，乃广中沉锢之病。今得力祛此弊，则功赏皆实。但先年有旨，凡大举征剿，皆宪臣亲临纪功。今不知纪功是何司道官？纪功得人，积弊乃可革也。

黄总戎颇有志向，不安下流，但微负气。将官负气，正可驾驭而用之，固愈于颓靡懦熟剥削以事结纳者也。俟到任信至，如尊谕戒谕之。

旧例二司领敕行事，有地方责者，俱不进贺。近来往往有之，实非事体。至如进表官严限回任，又奉有明旨。而惠、潮二道，乃经年不行赴任，殊为违抗。俟有间，俱拟旨行查。此等事全在抚按综核，违者必据法处之，则人自知儆。万里之外，朝廷安得尽知？即部中，皆难一一查核也。






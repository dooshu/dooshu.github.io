吴芾　和金克孝韵

长嗟轩冕累吾身，幸得归来见此君。

晚出渔樵呼作伴，行随鹿鹤与同群。

浮光喜踏山前月，弄影贪看水底云。

还有江梅通信息，一枝暗里递清芬。

吴芾

吴芾　和金克孝韵

天公放我作閒人，宠辱无缘到我身。

浊酒兴来宁惜醉，小园日涉不嫌频。

只知丘壑追元亮，敢望京师说子真。

渐近青春尤可乐，有花如锦草如茵。

吴芾


【白马篇】

白马黄金鞍。（文苑作鞭。《诗纪》云。一作鞭。）蹀躞柳城前。问此何乡客。长安恶少年。结发从戎事。驰名振朔边。良弓控繁弱。利剑挥龙泉。（文苑作渊。注云。一作泉。《诗纪》云。一作渊。）披林扼凋虎。仰手接飞鸢。前年破（文苑云。一作绝。）沙漠。昔岁取祁连。折冲摧右校。搴旗殪左贤。昆弥还谢力。（文苑辨证、《诗纪》并注云。昆。乐府作□。《左传》。狄□弥。所谓有力如虎者也。）庆忌本推儇。海外平（文苑云。一作凭。）遐险。来庭识负褰。（文苑云。一作职贡愆。）三韩劳薄伐。六事指幽燕。良家选河右。猛将征（文苑作徵。）西山。浮云屯羽骑。蔽日引长旃。自矜有馀勇。应募忽争先。王师已得隽。（乐府作俊。）夷首失求（文苑作谅失。注云。一作失求全。《诗纪》云。一作谅失。）全。鼓行犭旬（乐府作徇。）玉检。（文苑云。一作王俭。）乘胜荡朝鲜。志勇期（文苑云。一作所期大。）功立。宁惮微躯捐。不羡山河赏。谁（乐府作唯。）希竹素传。（○文苑英华二百九。《乐府诗集》六十五。《诗纪》百二十五。）


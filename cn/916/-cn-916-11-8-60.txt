【秋日新宠美人应令诗】

（以下七言。）

後宫唯闻莫琼树。绝世复有宋容华。皆自争名进女弟。定觉双飞胜荡家。愿并迎春比翼燕。常作照日同心花。闻道艳歌时易调。忖许新恩那久要。翠眉未画自生愁。玉脸含啼带似笑。角枕千娇荐芬香。若使琴心一曲奏。幽兰度曲不可终。阳台梦里自应通。秋树相思一枝绿。为插贱妾两鬟中。（○《类聚》十八。《诗纪》百五。）


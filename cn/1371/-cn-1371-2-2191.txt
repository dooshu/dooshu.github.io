明日复雨排闷

湖上孤村冷欲冰，更堪衰与病相乘！



梦回点滴檐间雨，心折青荧帐外灯。

虽有数椽常似客，仅存一肉未成僧。



披衣偶取南华读，打破愁城喜不胜。



明日复雨排闷

此老在家如出家，蒲团趺坐读南华。

湿云不散雁呼伴，幽室无声灯坠花。



心法先当破窠窟，世缘最忌养萌芽。



行年七十方知悔，万事无涯生有涯。


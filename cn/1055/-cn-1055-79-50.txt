【广南西路转运按察使金部员外郎周陵可司勋员外郎就差充荆湖南路转运按察使制】

敕具官周陵：朕顾荆楚之俗杂于诸蛮，而向者州县之间，不能绥缉，与民生患，旷日未平。夫惟蛮貊虽不通于礼义，而剽轻之性，惟信可怀，犷悍之心，以威则服。思择能者，佥曰汝材。至于察官吏之否臧，平赋输而移用，广西之最，朕已嘉焉。今其谕我至仁，晓兹异俗，并申威信，以静一方。仍迁郎署之荣，以增使车之重。可。





卷八十·外制集卷二


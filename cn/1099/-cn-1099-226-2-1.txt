○勸郡縣捕蝗書 【 捕蝗】

某伏枕之餘、聞飛蝗如廣陵之潮、汹汹薨薨、蔽天塞野、鄉邨細民、惟知趕逐、幸其去巳之田、不知雖去巳之田、而亦害他人之田、正孟氏所謂以鄰為壑者、且來而逐去、去而復來、聚散環廻、何所底止、此惟僥倖目前、支障於旁罅微隙、而不思遏其歸、殄其類為上策耳、詩不云乎、相彼蟊賊秉?炎火。唐史太宗吞蝗、姚崇捕蝗、昭昭也。夫何俗人不悟。或以燒捕為不仁。或以祭告圖幸免。然則將坐視其恣睢飽食。殄蕩禾苗、而不為一驅逐也耶。愚亦甚矣。某雖屏退家食、然從大夫之後、見一方利病義不敢隱、伏望嚴加禁約、多出教諭曉鄉邨、少處則蝗必附于苗、不拘男婦、各持一口袋捕之、多則依董煟救荒活民書、以糞箕聚之、以皮鞵擈之、或隨處掘坑驅置其內而焚之。日捕必于清晨。此時蝗翼沾露。不能縱飛捕之易也。夜捕則用炎火。盖積枯草焚之田岸。蝗覩光羣聚。乃就而焚之也。仍乞諭曉凡捕者。悉送倉驗量籍記、且候申奏、有一分作一分蝗災。减蠲稅糧、其有鄉邨不曾捕蝗送驗者。雖顆粒無收。稅糧不與減免。則鄉民曉知利病所存、聆風騰躍、競相撲捕、不數日而蝗可盡矣某昔過淮。聞捕蝗之令。能捕一石者。官給穀三斗。此在當路高明裁决。區區東野之人。不敢與知也。


村舍

剥啄敲村舍，丫叉揖主人。



新墙拆龟兆，疏瓦断鱼鳞。



红粒炊畲粟，青烟郁涧薪。

得床思熟睡，寒犬苦狺狺。

村舍

门巷桑麻暗，庖厨笋豉香。



僮奴课鉏菜，婢子学烧糠。

贫任青春过，闲知白日长。



非关爱疏嬾，无事可成忙。

村舍

空谷人稀到，新寒病顿轻。



晨霜催小猎，宿雨润新耕。



草莽秦驰道，云烟越故城；千年不磨灭，惟有暮山横。

村舍

过埭六七里，并江三四家。



潮生鱼沪短，风起鸭船斜。

芯守桑麻业，长无市井哗。



村舍

生理嗟弥薄，吾居久未完。



蝶飞窗纸碎，龟坼壁泥乾。

小雨牛栏洷，微霜碓舍寒。

晚禾虫独少，邻里共相宽。



村舍

筱屋枫林下，柴门芡浦旁。

先鸣鸡腷膊，徐上日苍凉。



服药贫宁辍，观书老有常。



仍须教童徲，世世力耕桑。

村舍

无怀葛天古遗民，种畲归来束涧薪。



亭长闻名不识面，岂知明府是何人！



村舍

鸡鸣犬吠相闻地，穴处巢居上古风。



饱饭不为明日虑，酣歌便过百年中。

村舍

露草乾时儿牧羊，朝日出时女采桑。



一床絮被千万足，不解城中有许忙。



村舍

山高正对烧畲火，溪近时闻戽水声。



破屋已斜犹可住，老牛虽瘠尚能耕。



村舍

莫笑山家拙治生，正缘亦足得身轻。

满炉葑火浑家暖，一碗松肪彻夜明。



村舍

故絮五更偏觉冷，薄糜未午已先饥。



谁知人不堪忧处，正是降魔奏凯时。



村舍

气全自可忘忧患，心动安能敌死生。



若论老人真受用，已多稗饭与藜羹。




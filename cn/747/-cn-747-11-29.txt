○幸万年宫诏

朕恭膺宝命，嗣奉瑶图。居万乘之尊，当四海之贵。遐观往烈，详求前古，每希踪於哲后，常劳心於庶务，兢惧弗宁，忧勤若厉。属天下无事，区宇有截，仰高风於汾射，暂清暑於林泉。朕昔在震宫，侍游兹壤，山川如旧，岁月不追。今既俗阜年和，华夷胥悦，缅怀徽范，情兼感慰。宜遵省方之义，且顺阳和之序，曲申惠泽，式彰宽宥。行幸所经诸县，及岐州囚徒，行人犯罪者，流降徒，徒已下并免之。


●大明會典卷之三十一

庫藏二

鈔法

國初寶鈔、通行民間、與銅錢兼使。立法甚嚴。其後鈔賤不行、而法尚存。今具列於此。其折祿、折俸罪贖、及各項則例、輕重不等。詳見各部

洪武八年、令中書省、造大明寶鈔。取桑穰為鈔料。其制、方高一尺。闊六寸許。以青色為質。外為龍文花欄。橫題其額曰、大明通行寶鈔。內上兩旁、復為篆文八字。曰、大明寶鈔、天下通行。中圖鈔貫狀。十串、則為一貫。其下曰、戶部奏准、印造大明寶鈔、與銅錢通行使用。偽造者斬。告捕者、賞銀二百五十兩、仍給犯人財產。若五百文、則畫鈔文為五串。餘如其制、而遞減之。每鈔一貫折銅錢一千文。銀一兩。其餘以是為差。其等凡六、曰一貫、五百文、四百文、三百文、二百文、一百文、每鈔四貫、易赤金一兩。禁民間不得以金銀物貨交易。違者治罪。告發者、就以其物給賞。若有以金銀易鈔者聽。凡商稅課、錢鈔兼收。錢、十之三。鈔、十之七。一百文以下、則止用銅錢

○十三年、令在京在外。各置行用庫。凡軍民倒鈔、令軍分衛所。民分坊廂。輪日收換。鄉民商旅、則以戶帖路引為驗。其鈔務貫伯昏爛、方許入庫易換。量收工墨價直○二十四年、榜諭各處商稅衙門、河泊所官吏、每遇收辦課程、不許勒要料鈔。但有字貫可辨真偽者、不問破爛、油污、水跡、紙補、即與收受。解京。若官吏巡攔刁蹬不收。及因而以不堪辨驗真偽鈔解京者、俱罪之

○二十五年、設寶鈔行用庫於東市。凡三庫。庫給鈔三萬錠、為鈔本。倒收舊鈔送內府

○二十六年定、凡印造大明寶鈔、與歷代銅錢、相兼行使。每鈔一貫、准銅錢一千文。其寶鈔提舉司、每歲於三月內興工印造。十月內住工。其所造鈔錠、本司具印信長單、及關領勘合、將實進鈔錠、照數填寫送赴內府庫收貯、以備賞賜支用。其民間行使。及稅課司局、河泊所、收受課鈔。除挑描偽鈔外。其餘不分油污、水跡、破爛、務要收受。如有阻壞、照依戶部原給鈔法榜文內事例治罪。其合用桑穰數目、本部每歲預為會計。行移浙江、山東、河南、北平。及直隸淮安等府、出產去處、依例官給價鈔收買。所在官司應付腳力、差人起解赴京。仍申達本部。本部將來文立案。劄付寶鈔提舉司交收。及出給印信長單、具手本赴內府、關領勘合填寫、付差來人。於承天門照進。赴提舉司交收。取獲實收回部、入卷備照

○二十七年、罷寶鈔行用庫

○令軍民商賈所有銅錢。有司收歸官、依數換鈔。不許行使

○永樂元年、以鈔法不通。禁用金銀交易。犯者准奸惡論。有能首捕者、以所交易金銀充賞。其兩相交易、而一人自首者免坐。賞與首捕同。若置造首飾器皿、不在禁例

○五年奏准於京城設官庫一所。凡官員軍民人等。但有以金銀易鈔者、不拘多寡。聽於本庫收數、各驗成色照時值倒換官鈔行使。在外、於府州縣倒換

○令各處稅糧課程贓罰、俱准折收鈔。米、每石三十貫。小麥豆、每石二十五貫。大麥、每石一十五貫。青稞蕎麥、每石一十貫。絲、每斤四十貫。綿、每斤二十五貫。大絹、每疋五十貫。小絹、每疋三十貫。小苧布、每疋二十貫。大苧布、每疋二十五貫。大綿布、每疋三十貫。小綿布、每疋二十五貫。金、每兩四百貫。銀、每兩八十貫。茶、每斤一貫。鹽、每大引一百貫。蘆柴、每束三貫。其有該載不盡之物。俱照彼中時價折收

○七年、設北京寶鈔提舉司

○八年、令內外稅課司局、河泊所等衙門、該收課程鈔。不問一十文、至五十文。一百文、至五百文。皆照舊收。其買賣行使、亦不許沮滯

○二十年、令河東、山東、福建、長蘆、四運司、並廣東鹽課提舉司鹽課、許軍民人等、於京庫報納舊鈔。填給勘合、赴各運司、提舉司、不拘資次支鹽

○宣德元年、令各處贓罰、俱折收鈔。不分新舊昏軟悉收。不願納鈔者、聽納本色

○又令客商以金銀交易。及藏匿貨物、高增價值者。皆罰鈔

○四年、令順天、應天、蘇、松、鎮江、淮安、常州、揚州、儀真。浙江杭州、嘉興、湖州。福建福州、建寧。湖廣武昌、荊州。江西南昌、吉安、臨江、清江。廣東廣州。河南開封。山東濟南、濟寧、德州、臨清。廣西桂林。山西太原、平陽、蒲州。四川成都、重慶、瀘州。共三十三府州縣。市鎮店肆、門攤、稅課、加五倍。候鈔法通、止

○又令榜諭兩京軍民官員人等。菜園、果園、及塌房、車房、店捨、停塌客商物貨者、不分給公自置。凡菜地、每畝月紀舊鈔三百貫。果樹每十株歲納鈔一百貫。房捨、每間月納鈔五百貫。差御史、同戶部官、各一員。按月催收送庫。如有隱瞞不報。及不納鈔者、地畝、樹株、房捨、沒官。犯人治罪。其園地自種食用、非發賣取利者、不在納鈔之例

○又令民間行使驢騾車、裝載物貨者、每輛納鈔二百貫。牛車五十貫

○又令受雇裝載船、自南京至淮安、淮安至徐州、徐州至濟寧、濟寧至臨清、臨清至通州。俱每百料、納鈔一百貫。其北京直抵南京、南京直抵北京者、每百料、納鈔五百貫。若止載柴草糧米、及空船回還者、不在納鈔之例

○又令兩京及各處買賣之家。門攤課鈔。按月於都稅宣課司、稅課司局、交納。酒醋課程、於該縣交納。給與由帖執照。每月一次、點視查考。如違期不納、及隱瞞不報者、依律治罪。仍罰鈔一千貫。裱褙鋪、月納鈔三十貫。車院店、月納鈔二千貫

○又令油房、磨房、每座逐月連納門攤鈔五百貫。堆賣木植、燒造磚瓦、逐月連納門攤鈔四百貫。牛車受雇裝載貨物者、納鈔五十貫。小車十貫

○又令浙江、江西、山東、山西、河南、陜西等都司並直隸衛所軍職官。及各處鎮守內外官家下開墾由上、每畝歲納舊鈔三十貫。菜地、每畝、果樹每十株歲納舊鈔五十貫。候鈔法通、止

○六年、令各處地畝菜園鈔、皆減半。每畝止納鈔一百五十貫

○八年、令在京在外。見收車船等項、一應課鈔。除舊額、與先次減免者、不動。但係新增之數、皆以三分為率、減一分

○九年奏准凡兩京各庫所收鈔。不分軟爛、破損、油污、水跡、但有一貫二字、可辨真偽者、俱不揀退。其各司、府、州、稅課司局等衙門。及沿河監收船料鈔官。亦如之。若有挑描偽鈔無一貫二字、及幾十文、幾百文、不成張府破碎之數。年終本庫類奏燒毀。在各布政司、府、州、縣者、奏報。差官燒毀

○令各處見收稅課、及船、車、門攤、地畝、果木等項、一應鈔。除正額、但為鈔法加增之數、以十分為率、減四分

○又令各處諸色課程。舊折收金銀、皆照例折鈔

○又令各處抄沒官房。及沒官牛隻、每年倒塌、及倒死者、所納房鈔、及牛租、即與除豁

○正統三年、令京城內外菜地果園稅鈔

○四年、令塌房、及車輛鈔。皆減半徵收。其自己房屋。與人寄筐櫃者、免納鈔

○六年、令兩京果樹、菜園、小車、免納鈔。塌房、每間月納鈔一百貫五百文。驢騾車、每輛四十一貫。牛車、每輛一十一貫

○七年、定在京都稅、宣課二司、收鈔例。每季、(土商)子鋪、納鈔一百二十貫。油、磨、糖、機、粉、茶食、木植、剪裁、繡作等鋪、三十六貫。餘量貨物取息、及工藝受直多寡、取之

○十二年、令驢騾車、每輛納鈔二十貫。牛車、每輛納鈔八貫

○十三年、禁京城各處街市、交易行使銅錢、阻壞鈔法。其在外按察司、並巡按御史、一體禁約

○景泰三年題准、驢騾車、每輛納鈔八貫。牛車、每輛納鈔四貫。單牛車、每輛納鈔二貫。馱煤等項騾驢、每頭各納鈔一貫

○四年奏准、錢鈔聽民相兼行使

○五年、令兩京戶部、都察院委官、各將地方自置塌房、庫房、店房、菜園、果株、並大小鋪行。但係發賣取利者、通行取勘。該收鈔貫、不分軟爛、徑送內府天財庫交納。堪中好鈔、在收備用。不堪之數、照例年終會官燒燬

○弘治二年、令勢要之家、賣鈔事覺、依律論罪、鈔沒官。司府州縣官受□聽從者、以枉法論

錢法

洪武初、置寶源局於應天府、鑄大中通寶錢。與歷代錢兼行。以四百為一貫。四十為一兩。四文為一錢。設官專管。江西等行省、各置貨泉局。頒大中通寶、大小五等錢、設官鑄造

○令戶部、及各行省、鑄洪武通寶錢。其制、凡五等。當十錢重一兩。當五錢重五錢。當三、當二、重皆如其當之數。小錢、重一錢

○六年、禁民間私鑄銅錢。凡私鑄者、許作廢銅送官。每斤、給官錢一百九十文。諸稅課內、如有私錢、亦為更鑄

○八年、罷寶源局鑄錢

○九年、罷各布政司寶源局

○十年、令各布政司、復設寶泉局、鑄小錢。與鈔兼行

○二十二年、令造小錢。一十文、至五十文、以便民用。每生銅一斤、鑄小錢一百六十、折二錢八十。當三錢五十四。當五錢三十二。當十錢一十六

○二十三年、復定錢制。每小錢一文、用銅二分。其餘四等錢、依小錢制遞增。凡鈔一貫、准錢一千文

○二十六年、復罷各布政司寶泉局

○永樂九年、令差官於浙江、江西、廣東、福建、四布政司、鑄永樂通寶錢

○宣德九年、令南京工部、並浙江等布政司、鑄宣德通寶錢

○景泰四年、令民間將銅錢折鈔。阻壞鈔法者、依律究治

○天順四年、令民間除假錢、錫錢外。凡歷代、並洪武、永樂、宣德銅錢、及折二當三、依數准使。不許挑揀

○成化三年、令內外課程、俱錢鈔中半兼收。如該納一貫者、止納鈔一貫、不在兼收之例。商稅課程船料等項鈔、一體兼收銅錢。該起運或支給者、相兼撥付。每一貫、收錢四文。除破碎、並錫錢、其餘不拘新舊、盡數驗收

○十三年奏准、私鑄銅錢。為首、並匠人、依律論罪、為從者、問罪用一百斤枷、枷號一箇月。民匠捨餘、發附近充軍。旗軍、調發邊衛、食糧差操。若販賣行使者、亦枷號一箇月、照常發落

○十六年奏准、京城九門、及都稅宣課司等衙門、收錢。照律除破碎、並偽造錫錢不使外。其餘不拘年代遠近。但係囫圇錢、即便行使。不許刁難挑揀、阻滯錢法。仍出榜禁約、及令兩廠、並巡城御史等官、用心緝訪。如有揀錢、並偽造之人、拏送法司枷號、滿日究問

○十七年、令京城內外軍民人等、買賣交易止許行使歷代、及洪武、永樂、宣德舊錢。每錢八文、折銀一分。八十文、折銀一錢。不許將私造新錢攙和、阻壞錢法。如違、及販賣、並私造之人。枷號、依律照例發落。有能告捕者、官為給賞。鄰裡人等、知情不首者、事發連坐。仍行南北直隸、及河南、山東等布政司府、行錢地方。通為禁約

○弘治元年、令京城九門、都稅、宣課司、順天等八府、並山東、河南二布政司、戶口食鹽、全收鈔貫。淮安、臨清、揚州、蘇州、杭州、九江等、板閘船料鈔關。俱令鈔錢兼收。送庫支用

○十八年、令兩京

內府司鑰等庫、及南北直隸、府、州、並十三布政司、查盤洪武、永樂、宣德等錢、並鑄完弘治通寶。發與太常寺等衙門、買辦等項支領、及折與軍衛有司衙門官吏旗軍、准作俸糧、並柴薪皂隸等項之數。不許留難刁蹬、致誤街市行使。仍行內外問刑衙門、及稅課司等衙門、照例一半收歷代舊錢、一半收洪武等錢、如無洪武等錢者、折收舊錢二文、以示懲罰。在內緝事衙門、並巡城御史、兵馬司。在外巡按官。務要嚴加訪察。有擅自阻當、及私自鑄造、並知情買使者、照律例施行

○正德五年題准、將新鑄鉛錫薄小低錢、倒好、皮棍等項名色、盡革。將洪武、永樂、洪熙、宣德、弘治通寶、及歷代真正大樣舊錢。相兼行使

○七年、令職官折色俸給。以十分為率、一分折錢。九分關銀。及在京九門稅課、在外各鈔關、並官府買辦估價、里甲收受錢糧、俱收舊錢、與

國朝銅錢、相兼使用

○嘉靖三年、令戶部出給榜文、曉諭京城內外買賣人等。今後只用好錢。每銀一錢、七十文。低錢、每銀一錢、一百四十文。著緝事衙門、及五城御史緝訪。違犯之人、發人煙去處、枷號示眾

○四年、令宣課分司收稅、每鈔一貫、折銀三釐。每錢七文、折銀一分。查照應納課程、收送內承運庫、以備光祿寺等衙門、買辦應用

○六年奏准鑄造嘉靖通寶、一千八百八十三萬四百文。南京寶源局、鑄造二千二百六十六萬八百文。每文重一錢三分

○又議准、各監局官吏、今後解到錢鈔、准兼收洪武永樂等錢。遇光祿寺買辦物料、行令順天府各鋪行、支給使用。戶部仍通行兩京、及各司府、轉行所屬州縣衙門。將一應起運戶口鹽糧、並船料、商稅、門攤等項、兼收洪武永樂宣德弘治銅錢進納。民間交易、一體遵行。敢有把持行市、不遵行使者、問以違例罪名、枷號示眾

○又令曉諭京城內外商賈、及鋪行人等。但有收積新錢限一月內、盡數赴府縣、並各城兵馬司出首。具呈戶部、照銅價給與價銀、免其私販之罪。例後敢有隱藏不出首者、事發、比照私鑄銅錢為從者例、問罪枷號發遣。其大小鋪行、仍前盜買販賣、一體究治。收過新錢、即與銷化貯庫。聽候鑄造大明通寶取用

○又令曉諭京城內外行戶人等。今後除私鑄新破鉛鐵等項、首官易買不用外。但係囫圇中樣舊錢、每一百四十文、准銀一錢。與洪武永樂等錢、隨便行使

○又令工部查照永樂宣德年間事例、差官於直隸、並河南、閩、廣、鑄造嘉靖通寶解京。貯

內府司鑰庫。給軍官折俸、並給光祿寺買辦物籵。每錢七百文、准銀一兩

○十九年題准、量發制錢數百萬文給大同鎮官軍折俸

○二十八年議准、軍民交易、將洪武、永樂、宣德、弘治、嘉靖制錢、並歷代銅錢、相兼行使。敢有私鑄鉛錫假錢、並客商解人、販賣解納者、照例問發

○三十二年議准、洪武通寶。有當十、當五、當三、當二之制。見今堪用者、復有一錢七十文、一錢一百四十文、一錢二百一十文、三等。任從民便、相兼行使

○又題准、錢法行使。悉依歷代年號。隨錢高下、咸得通行。但有銷鎔舊錢、及今鑄錢、造作銅像銅器等項者、比盜鑄律科斷

○四十三年、以私鑄盛行、錢法阻滯、令內外各衙門、嚴加訪治。寶源局匠役人等、侵料減工、致輕小濫惡、不堪行使者、該部拏送法司、從重問罪。以後該局鑄造、暫行停止。戶部每年、將南京、雲南、及稅課司、解收好錢一千萬文、送部、輚送司鑰庫、以備賞賜之用

○隆慶元年、令買賣貨物、值銀一錢以上者、銀錢兼使。一錢以下者、止許用錢。

國朝制錢、及先代舊錢、每八文、折銀一分。不許任意低昂。其崇文門稅錢、並太倉收貯南京解錢、給與在京各衙門官吏、為折俸之用。以後按季銀錢兼支。崇文門課鈔、除該銀三兩以上者、收銀。其三兩以下者、及九門各城、房號、行戶、俱令收錢行使

○四年、令以新鑄隆慶通寶、送戶部發太倉庫、量放京官折俸

○萬曆四年題准、行雲南布政司、督令所屬、開局鑄錢。遵照新制萬曆通寶。與

國朝制錢、相兼行使。以佐海(貝巴)之用

○又題准、通行天下、開鑄制錢。與本地方舊錢、相兼行使。著各撫按官、設法經理、務在便民。毋致勞擾

○五年、令崇文門收稅、除二兩以下者、盡數收錢。二兩以上者、亦銀錢中半上納。京城各門稅課、五城兵馬司房號等項。盡數收錢。其文武官員支俸、照例銀錢關給外。餘各項商人、應領料價、量擬銀八分。錢二分。並行支給

○六年覆准將嘉靖、隆慶、萬曆制錢。遵照前奉欽依、每金背八文、准銀一分、火漆、鏇邊、各十文、准銀一分。洪武等項、與前代舊錢、各十二文、准銀一分相兼行使

○又令崇文門稅銀、自三兩以下、盡數收錢。三兩以上、銀錢中半兼收

○八年題准、雲南地方、既不用錢、不必鑄造。其在庫錢、著貴州差人於該省搬取以充兵餉

○十年詔、各處開局鑄錢地方、暫行停止。如錢法疏通、願仍前鼓鑄者、聽從其便








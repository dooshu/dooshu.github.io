鸿雁

三章，章六句


首章讲：流民被宣王安集之惠而作也。言：今幸值中兴之盛，而获安集之庆矣。忆昔流离之苦，今不获有可言者乎！





鸿雁于飞，肃肃其羽。

肃肃，羽声。彼鸿雁于飞，则肃肃其羽，而未得所上矣。





之子于征，劬劳于野。

之子，流民自相谓。征，往也。劬劳，则病苦。况此之子不幸，而遇王室之中衰也，则流离以于征，而劬劳于野，未有所定矣。





爰及矜人，哀此鳏寡。

矜，是怜。哀，即矜。鳏，无妻。寡，无夫。然使有王家以其患难，犹可以自慰也。夫何此劬劳者，又皆可哀怜之鳏寡，而为无告之人焉。斯时也，吾意其载胥及溺矣，安望其有今日之乐哉？

二章讲：夫我昔日流离如此，而今还定之居，则何如哉？





鸿雁于飞，集于中泽。

彼鸿雁于飞，集于中泽，得其所止矣。





之子于垣，百堵皆作。

垣，是筑垣墙以居。五板为堵。况此之子，幸遇王室之中兴也，则相率以于垣，百堵皆作，而筑室以居矣。





虽则劬劳，其究安宅。

劬劳，筑室之劳。究，终也。安宅，安居。夫今日筑室，虽不免于劬劳也，然一劳以求永逸，而其终获安定之休，实可深幸焉。斯时也，固可以室家胥庆矣，宁复有昔日之苦哉！

末章讲：夫我既因乐而思苦，则此鸿雁之歌，岂可以不作哉？





鸿雁于飞，哀鸣嗷嗷。

彼鸿雁于飞，感肃肃之劳，而哀鸣于翔集之际，其声嗷嗷焉，不容自已矣。然则我幸有今日之乐，而思昔日之劳，而作乐以寄其感慨之情，不犹是乎？





维此哲人，谓我劬劳。

若然，则是歌之作，乃出于劬劳而非以宣骄也。但人心不同，智愚相远，维彼哲人，能体民情之休戚，则谓我此歌之作，乃乐不忘忧，感昔日劬劳而然也。





维彼愚人，谓我宣骄。

宣，是示。骄，矜肆。维彼愚人，则谓我此歌之作，乃闲暇而宣骄焉。是我休戚之情，固无望于愚人之我体矣，犹何幸有此哲人之见谅哉！

夫宣王能还定劳，来安集流民如此，而流民喜之，且以哲人诵之，则其庆幸之意何如耶？吁！吾以是知困苦之民易为仁也。






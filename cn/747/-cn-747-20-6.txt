○襃魏知古进诗手制

卿所进《猎渭滨》十韵，三复研精，良增叹美。夫诗者志之，所以写其心怀，实可讽谕君主。是故扬雄陈《羽猎》，马卿赋《上林》，爰自风雅，率由兹道。予顷向温泉，观省风俗，时因暇景，掩渭而畋。方开一面之罗，式展三驱之礼，躬亲校猎，卿以从禽，岂意卿有箴规，辅予不逮。自非款诚夙著，其孰能继於此耶？今赐卿物五十段，用申劝奖。


○修香山寺记

洛都四野山水之胜，龙门首焉。龙门十寺观游之胜，香山首焉。香山之坏久矣，楼亭骞崩，佛僧暴露。士君子惜之，予亦惜之，佛弟子耻之，予亦耻之。顷予为庶子宾客分司东都，时性好闲游，灵迹胜概靡不周览，每至兹寺，慨然有葺完之愿焉。迨今七八年，幸为山水主，是偿初心、复始愿之秋也。似有缘会，果成就之。噫！予早与故元相国微之定交於生死之间，冥心於因果之际。去年秋，微之将薨，以墓志文见托。既而元氏之老状其臧获、舆马、绫帛洎银鞍、玉带之物，价当六七十万，为谢文之贽，来致於予。予念平生分，文不当辞，贽不当纳。自秦抵洛，往返再三，讫不得已，回施兹寺。因请悲知僧清闲主张之，命谨干将士复掌治之，始自寺前亭一所，登寺桥一所，连桥廊七间，次至石楼一所，连廊六间，次东佛龛大屋十一间，次南宾院堂一所，大小屋共七间，凡支坏补缺，垒ㄨ覆漏，亏墁之功必精，赭垩之饰必良，虽一日贝梯，越三月而就。譬如长者坏宅，郁为导师化城。於是龛像无燥湿多泐之危，寺僧有经行宴坐之安，游者得息肩，观者得寓目。关塞之气色，龙潭之景象，香山之泉石，石楼之风月，与往来者耳目，一时而新。士君子佛弟子，豁然如释憾刷耻之为。清闲上人与予及微之，皆夙旧也，交情愿力，久知之，憾往念来，欢且赞曰：“凡此利益，皆名功德，而是功德，应归微之，必有以灭宿殃，荐冥福也。”予应曰：“呜呼！乘此功德，安知他劫不与微之结后缘於兹土乎？因此行愿，安知他生不与微之复同游於兹寺乎？”言及於斯，涟而涕下。唐太和六年八月一日，河南尹太原白居易记。


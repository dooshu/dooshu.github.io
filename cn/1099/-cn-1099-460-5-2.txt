○大同鎮總圖說 【 大同圖說】

大同本秦漢雲中郡、　國初設大同府封代王焉、平坡峻坂。用武之地。雲中為太原屏蔽自五代以來為重地北遏三胡。西藩三晉而南為三關扞葢自昔華夷互爭疆場所必守者也長城久圯。障塞滅絕。虜騎奄入。直至城下。往時左右兩衛之堡未增。內外五堡之規未拓。新平坪遠淪於沙漠威遠井坪孤懸無援藺石渠答湮沒。而木柴僵落之界。悉棄置不飭。虜廼乘間數侵軼。而中國不得安。今按行沿邊六百里。設險為防。墻臺城堡。棊置星列。將士畫地而守之自欵貢以後市場為制虜要務全鎮三市場而督撫專論其二。法制周備。武衛精嚴。葢亦稱金湯巳而議者猶以為未可輟慮良亦有說虜在套中而平虜西連老營堡。與邊關近虜一出套即涉大同之境至逼也蠲恤頻繁告災種接。居者有轉徙之憂。戍者有疏畧之虞。詩不云乎。綢繆牖戶。綢繆云者豈一補苴一杜塞之為巳足哉。夫惟規近豫遠經始圖終窒於將萌。葺於未敝相時擇宜。不餘力而讓便。則西北永無慮憂。而東南畿甸。庶其奠枕乎。若夫士卒憍驁如往日脫巾呌呼。此風未必盡殄。昔恭襄許公論以正紀綱明法令為第一義。是亦在事者所當留心也。


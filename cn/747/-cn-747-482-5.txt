○观风台赋（以“曾构重屋，以观八风”为韵）

我天子德广虞夏，业传高曾，展义之心攸克，观风之礼必登。故台之用也斯建，台之名也，是宏，然後度材比德，奢而不盈，兴功俾役，俭而不陋。万物是集，百工是凑，从绳罔愆，运斤以斗。以山立，揭焉构，岂不谓鸿休叶赞，元德时雍，错综之典不革，经始之道克从。辟以九户，耸以千重，接祥光於温液，纳瑞气於骊峰。观乎大厦耽耽，飞檐穆穆，殊形诡制，群品异族。或霞驳而电开，或龙蟠而兽伏，皓饰彰盛，洞文潜蓄，既藻井以垂珠，亦丹墀而布玉。晴天反照，垂くぐ於雕梁；霁色澄明，挂蟾光於重屋。混合元丽，巍峨特起，入窈{穴条}兮不知其所之，视瑰谲兮不知其所以。及夫西成罢务，北陆将寒，霜封原隰，蔽峰峦。金舆斯御，彩仗初攒，宁侈心以攸往，必风俗之所观。设教陈诗，事必彰於礼备；承天统物，政本在於人安。至如庭宴薰薰，衣冠察察，其乐将万其仪用八。奏金石兮匪疾匪徐，命鼓琴兮载击载戛，既而若登仙景，若夺神功。度宏规兮其外，动变态乎其中，傍眺六合，远视八风，吐元和而纳纯懿，咏仁洽而歌道丰，则魏之所造，汉之所崇，伊制作而靡及，岂古今而遽同。客有观乎顺动，审彼始终；因厥诚兮受庆，宜永永兮无穷。


◇报陆逊

夫法令之设，欲以遏恶防邪，儆戒未然也。焉得不有刑罚以威小人乎？此为先令后诛，不欲使有犯者耳。君以为太重者，孤亦何利其然，但不得已而为之耳。今承来意，当重谘谋，务从其可。且近臣有尽规之谏，亲戚有补察之箴，所以匡君正主，明忠信也。《书》载「子违汝弼，汝无面从」，孤岂不乐忠言以自裨补邪？而云「不敢极陈」，何得为忠谠哉？若小臣之中，有可纳用者，宁得以人废言而不采择乎？但谄媚取容，虽暗亦所明识也。至于发调者，徒以天下未定，事以众济，若徒守江东，修崇宽政，兵自足用，复用多为？顾坐自守可陋耳。若不豫调，恐临时未可便用也。又孤与君分义特异，荣戚实同，来表云不敢随众容身苟免，此实甘心所望于君也。（《吴志·大帝传》。陆逊陈便宜劝以施德缓刑，宽赋息调。又云：「忠谠之言，不能极陈，求容小臣，数以利闻」，权报曰。）


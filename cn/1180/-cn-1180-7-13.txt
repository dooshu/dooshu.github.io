书太岳先生文集后


［明］吕坤





楚客来自江陵，携先生文集四种：诗六卷、文十四卷、书牍十五卷，奏对十一卷。不肖一一读之，叹曰：先生不刻意为文，而庄雅冲夷，真醇正大，无奇谲之态，无藻缋之色，无柔曼之容，无豪宕之气。读其文，而得其所以为文，见弘邃之养焉，见精明之识焉，见剸割之才焉，见笃实之学焉。而丰功伟绩，昭揭宇宙，至今不可磨灭者，则一言以蔽之曰“任”。

庄皇帝之弃群臣也，今上以十龄御九五，虽天纵徇齐，夐迈今昔，而圣不自用，委任老成。当是时，两宫有并后之尊，诸珰操得肆之权，外戚有夤缘之藉，宣、大值那吉之入，两广兴怀远之师，海内多颓靡之政。当斯任者，顾不难与？先生念顾命之重，受圣主之知，以六合重担，荷之两肩；以四海欣戚，舍为一体；无所诿托，毅然任之。顾任天下之劳易，任天下之怨难。先生以一身系社稷安危，爱憎毁誉，等于浮云。以君德之成败责经筵，故帝鉴有图，日讲有规。以监局之纵畏关治乱，故付之主者，严其约束。立考成以督抚按，节驿递以恤民穷，限进取以重学校，核地亩以杜分欺，额举刺以塞私门，并催科以绳势逋，重诛遣以儆贪残。申宗藩之例，裁冗滥之员，核浸渔之饷，清隐占之屯，严大辟之刑。俾九围之人，兢兢辑志；慢肆之吏，凛凛奉法；横议之士，息邪说而尊王。事可安常者，不更张以开后衅之端；时当通变者，不因循以养极重之势。维泰山而捧金瓯，俾内难不萌，外患不作。北无敌国之礼，南无擅命之雄。五兵朽钝，四民乂康。此之为功，伊谁功哉？则先生肯任之心，胜任之乎，断断乎其敢任之效也。设先生避艰险，计身家，借一人殊眷，结四海欢心，国家威福，尽足以供之，其谁不悦？即不然，而优游暇逸，循敝辙、守陋规，上下习而安之，其谁生怨？而先生不为也。先生之言曰：“吾已忘家徇国，遑恤其他？虽机穽满前，众镞攒体，不之畏也。”噫！伊尹之任，宁是过乎。

，事尽有必反之势。先生日月之食，固其所不讳，而言者溲溺垢秽之，不遗余力，后来者索矍之震，抑夺之牛矣。至今父老忆海宴河清之时，士大夫追纲举目张之日，有穆然思，慨然叹者。功过相准，宜有定评。成季之勋，宣孟之忠，犹当十世宥。十年社稷之功，圣主岂能终忘？异日必有为之湔白者，则恃有此刻在。夫奏对载之国史，书牍副在往来者之家藏，不可欺也。事久论定，愈久则愈定。不肖跋一言于简末，俟公虚之君子考焉。

万历壬子中秋，梁宋间散人宁陵门生吕坤顿首拜言。






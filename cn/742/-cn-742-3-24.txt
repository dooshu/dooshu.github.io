二十四


○墓志铭（五）

【朱昭芑墓志铭】

呜呼！史学之不明于天下也久矣。兵火散乱，书卷残阙，间留一二硕儒，将以绍明绝学，天必欲困苦之、挫抑之，甚至夭阏其年，俾所著书勿就，若吾舅氏朱昭芑，可不为之深痛乎！

君讳明镐，昭芑其字，吴郡之太仓人。曾祖讳颛，祖讳凤韶。父讳廷璋，于余外王父为从兄弟，以武科领参游借职，君生而颖异，十七补诸生，与余兄志衍游。性强记，天姿绝人，吾师张西铭、友人张受先读其文，愿与交。两公之友满天下，顾推服为第一，君之名日益重，羔雁盈其门。尝偕侯广成先生游江右，为叶公大木之粤东，其他即交书走币，非所好弗屑就。为制举艺极工，三试锁院，已收矣，复落，会世变，遂弃去。与西铭门人周子俶齐名，发愤攻古学，世所称朱、周者也。君每读一书，手自勘仇，朱黄钩贯，上自年经月纬，政因事革，下至于方言物考，音义章句，无不通以训故，参以稗家，捃摭补缀穿窒，疑定纰缪，丝分缕析而后止。长身修伟，负意气，好持论，恢奇多闻，上下千百年，若指诸掌，听者惊悚莫敢夺。于国事雅有论述，藏弆不以示人。马迁、班、范三史考核尚未竟，魏、晋以降，贯穿详洽。所著唯《书史异同》《新旧异同》二书先成，其馀日抄月撮，曰《史典》、曰《史几》、曰《史略》、曰《史风》、曰《史游》、曰《史嘉》、曰《史芸》、曰《史异》、曰《史最》、曰《史俳》、曰《史鉴》、曰《史粲》、曰《史纠》，十有三种，《史纠》特为可传。其论《三国》也，谓陈寿有四阙：不志历学，不传列女，不搜高士，不采家乘，在史法宜增。其论南北朝也，谓《蜀》《魏》《吴》《晋》之志入于《宋书》，《梁》《陈》《齐》《周》之志入于《隋书》，在史法宜改。于《唐书》则欧阳主纪、志及表，宋主列传，一书之内，矛盾异同，仁宗命裴煜等五臣从容校勘，不闻一言之厘正，故修《唐书》者其病在分。于《宋史》则《孝宗本纪》编年记事前后乖错，最为不伦，诸臣列传诠次缪乱，凡有七失。盖元顺帝求成书之速，不三年而《宋》《辽》《金》三史告竣，皆仰成于脱脱之手，故修《宋史》者其病在易。君之举正辨驳，皆此类也。

君事亲孝，家贫，资束脯奉母，抚幼弟以成立。与人交，推诚任素，不侵然诺，有古人之风。自两张继没，志衍死事，广成一门屠酷，君以穷诸生庀死丧，支门户，倾身为之弗恤。曹偶杂坐，歌呼谐噱，初不以方雅自高，遇义所不可，则正色谯让，质责其非，虽豪右贵人无所鲠避。盖君天性强直，斥臧否，厚气类，始终不变所守。晚节浮湛俗间，推移玩物，聊以耗壮心而消盛气，世或以疏通目之，未为知君者矣。居身清苦刻立，其之江右也，以试事请者赍数百金，叱之去。吴备兵使者钩致之幕府中，不肯干以私。所居席门环堵，卒之日，其师吴鲁冈、友张无近、门人王周臣醵钱始克以敛。会吊者车数十乘，皆知名士。余与子俶哭之极哀，屈指二十馀年，知交澌灭，唯君及吾等为三人，每酒阑灯灺，君辄悲馀之遇而伤子俶之贫。俯仰盛衰，未尝不咨嗟太息，而不谓君又如此也。

君生于丁未十一月廿三日，卒于壬辰三月八日，年四十有六。配曹氏，婉顺有妇德，先于君二十馀日无疾而逝，年四十有三。君之病也，会曹之丧，惊而哀，遂以不治。子四：谠、诩、诏、诒。女一。谠将以某月某日葬君于故里之某阡。当君之未亡也，诏书举山林隐逸，学官以其名闻，君辞以书曰：“唐有李渤、阳城，宋有种放、常秩，元有叶李、刘因，六人之贤否不同，要必有奇才异能，足当国家异数。某何所长，敢与斯典？”君为人植忠孝，持名节，绝意仕进，以死自守，此其生平大指已。君之所处，卷怀自得，天实纵以读书论史之年，可以无死，而不料一病以殁。君殁未两月，余之困苦乃百倍于君，君平昔所以忧余者，至今日始验，愤懑不自聊，乃致抱殷忧之疾，其不与君同游者几何，而犹执笔以志君之墓。呜呼！君既死，谁复有知余者乎？不觉噭然以哭，为之铭曰：

嗟妖梦，何明征。帝锡符，会于辰。詄荡荡，开天门。从羽旄，纷上征。后良史，资传闻。生正直，为明神。刻兹石，告子孙。

【邵山人僧弥墓志铭】

呜呼！此吾故友长洲邵山人僧弥之墓。僧弥之卒以某年月，其葬也以某年月。即其年以状来乞铭，则其长子豫也。余诺其请且十年，遭乱奔窜，失其所为状。闻僧弥亡后，家益贫，流离转徙，访求之弗得。有僧道开者，从僧弥受书画者也，今年春遇于嘉禾，问之，曰：“豫客授，步归渡所，过河，遇风船覆，溺死矣。僧弥有幼子曰观，一足不良于行，今出家于玄墓。”余闻之哭失声。无何，道开亦死。余以仲冬键户读书，有跛僧者蹩躠而来，曰：“吾邵山人僧弥之幼子观也。”视其貌良是，坐与语，口嚅泪噎，不能详，十犹得二三云。

君讳弥，僧弥其字。清羸颀秀，好学多才艺，于诗宗陶、韦，于画仿元、宋，于草书出入大、小米，而楷法逼虞、褚，称绝工。平生挥洒，小帧尺幅，人皆藏弆以为重，或购之累数十金。而君用以搜金石，访蜼彝及图章玩好诸物，此外萧然无办。题所居曰颐堂，置一榻其中，以药炉茗具自娱。性舒缓，有洁癖，整拂巾屐，经营几砚，皆人世所不急，而君为之烦数纤悉，僮仆患苦，妻子窃骂，终其身不为改。宾客到门，謦咳雅步，移时始出。与人饮，不半升颓然就睡，虽坐有重客弗顾。中年得下消疾，览方书，多拘忌，和柔燥湿，饮啖多寡，不能适其中，以此益困殆，其迂僻如此。

君受业于牧斋钱先生，同里若文文肃、姚文毅雅所推许，居恒于人材消长之故，扼腕抵掌，慷慨极论。及与余遇，既惫且衰矣。尝共登鸡笼山，东望皖、楚，忧生伤乱，泣下沾襟，余乃知君非迂僻者也。

於戏！道开死，无有识君之遗事者矣。君之相知莫过于余，乃君既死且葬，迟之十年之久，其诗文书画已零落殆尽，而孤雏赤脚，盘跚蓝缕，余伤心痛。追忆其生平之一二以志之者，盖不忍负君，并不忍负君之子豫也。铭曰：

文字禅，书画史。其死也不死，其有子也无子。呜呼僧弥，而止于此！

【郑孝子青山墓志铭】

孝子郑姓，讳之洪，字青山，吴郡人，卒年四十有六。再娶于顾，继室孝妇顾氏，后君一年以殁，同葬于长洲县之武丘乡。其为孝子与孝妇以何征？曰：孝子之父保御三山公讳钦谕实名之而信也。《传》曰：“生事之以礼，死葬之以礼，祭之以礼。”孝子有此三者，故全也。今郑仲子之丧，保御年七十馀矣，惸惸然为其子承衾焉，下繂焉，既封而命其孤孙栉以反虞来哭，若死者有知，拊心躃踊，将无以即安地下矣，于孝乎何有？曰：孝子之不克终其养，天也。缘孝子之心，知其无所不尽；缘孝子之父之心，知其子之无所不尽也。从而名之以孝，所以慰其父而通乎孝子之穷。

通乎孝子之穷奈何？保御之言曰：“吾仲子之事我也，屏气而愉色，视下而应唯，寝处则扶以侍，非吾远出，未尝宿于内也。夙兴，𬊈汤实卮，敬进饮已，视沃盥，吾饭亦饭，斋亦斋，吾止饮亦止饮。其视吾疾，药必尝，衣不解带。母殁，执丧致毁，事后母如所生。兄亡，以其子子之，遇寡嫂唯谨。《诗》曰：‘孝子不匮，永锡尔类。’仲子有焉。顾著姓也，孝妇婉嫕庄敬，既馈而中外交贺。通诗书，工箴管，无违色，无谇言，无私蓄，酒浆必洁，温凊以时，妯娌称其睦也，仆御称其仁也。《诗》曰：‘孔惠孔时，维其尽之。’孝妇有焉。”呜呼！保御之称其子者尽于此乎？余于郑中表也，悉其内行，知仲子之孝，在乎保御之为善，而先意承志之为大也。

保御为善奈何？曰：郑氏之以术疗人，不收其直数十年矣。里中食无糜者，丧无槥者，祸患之橐罝，流离之丐贷，精庐塔庙之营斋利生，老人倾囊倒庋，设法劝分，搰搰然尽气极力，唯日不足，而秉家之成，外则仲子，内则孝妇，有无匮乏，惟恐伤于心而逆于耳，黾勉搘拄以助之施。故保御无百亩之产，而常具十人之馔，虽辐辏旁午，苦身为物，而客过辄从容一笑为乐。仲子则终日蹙然，惧其亲之劳，而欲以身分之也。吾吴徐宫詹勿斋、杨孝廉维斗致命之后，子孙朝夕不给，保御以己女女维斗次子，以仲子之女女勿斋孙，倾身收恤勿吝。保御开敏，习于名义，而仲子则真淳悃愊，体亲之心，急人之难，当饥忘食，泣下沾膺。傍观或以为迂且怪，而不知其天性至诚为不可及也已。

郑氏自唐、宋来世有清德，吾同年士敬为保御再从弟，相与立祠堂，置讲舍，修复其祖所南先生之家法。余每过其地，羡两君各有壮子持门户，得以馀年偕隐，太息久之。未几士敬之少子之鉴卒，其年秋，仲子又卒。呜呼，今天下为善者惧矣！彼夫恣睢锲薄者之富贵长子孙，而行德于乡，死丧之问狎至，即天道将何劝焉？岂仲子平生吊灾恤患，彷徨隐恻，其夙命实近，而不觉逡巡感损欤？抑其夫妇闻道有得，临终正定，嗤世人之怛化，而遽反其真欤？若夫所南之《心史》，堙没于重渊绝地之中，三百年而后出，其高风灏气，旁礴太虚，不屑其子孙以尘滓乎混浊，君乃蝉蜕而从之游也。然则仲子之死贤于生也多已，又复奚憾乎！为之铭曰：

君家三杏，与君同齿，君生亦生，君死亦死，人之云亡，木犹如此。山之崖，水之涘，坟三尺，岿然峙，刻日月，自今始。为义门，为孝子，其留以俟后之良史矣。

【穆苑先墓志铭】

呜呼，余尚忍铭我友苑先哉！自余生十一始识君，居同巷，学同师，出必偕，宴必共，如是者五十年。君今舍我以去，余之行事将谁咨？衷怀将谁诉？忧愁疾苦将谁与慰解？异同阙失将谁与弥缝乎？君为先大夫执经弟子，余兄弟三人，君所以为之者无有不尽，余虽交满天下，其相知莫如君，君之爱我念我，尝恐其颠连磨耗，一旦不能久存，而不虞君之先我亡也。君亡之一日，犹徒步访余，余适有百里行，欲拉君与俱，不果，比闻君问亟归，而已不复见矣。余尚忍执笔铭君墓哉！

君姓穆氏，讳云桂，苑先其字也。自其大父云谷先生善医，好修炼吐纳术，年八十馀乃终，里中称为长者，子三人，君之父山谷其仲子也。山谷与兄子少谷传其祖父业，而君习制举义，为诸生有名。君初娶陆氏，生一男，殇。继室以徐氏，能勤苦佐君，君贫士，庭户洒扫，治壶飧觞客，终其身自奉甚适者，则内助力也。然君竟无子。少谷诸孙济济，而君仅同产一庶弟济若，弟事兄犹父，君抚弟之子如己出，居尝与余语，初不以无子为忧。其内行可记者若此。

余之初就君斋读书也，有同时游处者四人：志衍、纯祐为兄弟，鲁冈与之共事，其辈行差少，皆吴氏，余宗也；邻舍生孙令修亦与焉。自午、未后十馀年，余与四人者先后成进士，而吾师张西铭先生方以复社倾东南，君进而从之游，先生之幼弟曰敉庵，其遇君特厚，同社中推朱子昭芑、周子子俶，皆与君交极深，此吾党友朋聚会之大略也。

君自少能文章，有大志，吾两人以儿童时并驱齐名，既同补诸生，而愧先一第，君之负气屈强，未肯让余，余亦事必推君，刻意用科目相期，过于诸同人远甚。及余还自京师，君进取之意落然，等辈皆贵，耻复与后生相角逐，摧撞息机，一以寓之于酒。余时见君引满，辄用友道相规，君之自伤连蹇，不得已而寄此者，未尝不感余厚意，余亦为咨嗟惋惜不复言。然君虽不遇，吾等已仕六七人者，处于社局党论之中，日纷纠于不可解。惟君性质识度，以和平安雅为长，察机宜，中肯綮，诸公往往从而决策。与人交好，推扬其能，掩覆所短，其或两家龃龉，则缓颊排解之，是以西铭数老成士必首苑先。志衍用意气结客，昭、子俶多在坐，方辨论蜂涌，得苑先一言折衷，则人人自失也。令修官闽中，君过建溪以送之，因留啖荔枝，商所以为治，瓯宁之政遂为八闽最。余叨贰陪雍，君来访鸡笼讲舍，流连浃旬，恣探冶城诸名胜，与其贤者相结而后归。无何，乱离大作，吾等诸人皆引去，谋与君偕，隐海滨，已而敉庵骤显。敉庵由睦之桐庐令入为给谏，君为之上严滩者三，过京师者再，得以尽交浙东、河北诸长者。敉庵戆直好言事，君引祸福与之争，即逆耳无少避。诸公闻之皆曰：“穆君，黄门之益友也。”晚而从纯祜于汝南之确山，纯祐仕宦失志，所守又山城残破，本不足以屈知己，君特徇穷交之请，虽至颠踣道涂无所恨，然亦自此东归，不复出矣。

君平生笃于师友，忠于故旧，周旋于患难死生，屈指三四十年来，为弟子则哭西铭，为故人则哭志洐，已又哭我昭芑。志衍宦西川，百口屠灭；昭芑坎𡒄一生，既高隐而遗书零落，故尤为之加恸。当令修之流离国难也，涂炭南还，亲朋几绝迹，君握手迎劳，流涕而问所苦，所以具洗沐，馈衣粮者殷勤甚备。敉庵从右司谏改官，甫还家而急征遽至，君于仓卒中策蹇先期北发，倾身营护，几为宵人所祸，既免，口不欲自言其劳，知交以此重之。

君为人丰颐强饭，腰腹甚宽，寡思虑，节嗜欲，无室家尘俗之累，安居养生，法不止于中寿。惟其归自京师与汝南也，一以禅诵参学为事，燕乐欢笑屡不与，与亦对酒不饮，有强之者，过数盏，颓然就睡，亲旧或以为忧。其没也，从所善学佛慈公浴于福城精舍，引袜失衣，舆归，遂不复言。无子而贫，敉庵经纪其丧，始克殓。少谷扶弟之子信炷委衰就位，赴者皆长恸失声。

嗟乎！君早岁不得志于身名，实藉二三友朋以自振，既垂老而所知益落，鲁冈失明，余与纯祜、令修日穷困，而子俶屡上不第，君每追溯往事，相与闵默者久之。然则君之读书不效而逃于酒，饮酒不乐而又逃于禅，惘惘失意以至于此者，则吾等之故也，岂不痛哉！呜呼！余又何忍弗铭？为之铭曰：

山也不可无云，士也不可无名。我思伊人，东海儒生，或游燕而去瓯越，或适蔡而过汝坟。从容谈笑，急难解纷，为鲁仲连，为楼君卿。噫嘻！后千百年兮，庶斯义之不泯，视我刻文。

【处士近阳张公墓志铭】

宣城孝廉张君于寅讳皓，以谒其师来吾娄，持其先君之状为请曰：“某年逾二十，举于有司，痛先人之不吾见，则以先君之得余晚也。先君年七十有三，兄弟共八人，而先君之没，两幼弟逾数岁。余自就外傅以及成童，而先君固已老矣。今日之状，则皆得之吾母与吾兄。吾母之言曰：‘自吾为汝家妇，不及侍舅姑，犹见汝伯父光州公。光州之弃官归也，尔父饭必同盘而食，家事先咨而后行，晓起参问起居，有疾跪进汤药，衣不解带。吾继室也，汝前母卢夫人举汝兄四人，女兄弟二人，尔父教之皆有礼法。性严，治家如官府，子孙有过，加谯让若无所容。一门婚嫁，尽衣冠之美，吉凶仪范，为时所称。甚严祀而重祭，偕光州公立家庙，春秋俎豆勿缺。为世谱，叙族姓，辨长幼焉。此皆内行，吾知之，余以问而诸兄。’吾兄之言曰：‘吾父居家雅自刻苦，而轻财好施，专于趋人之急，不顾己私。岁大眚，指家囷米数百斛，一朝减直赋与平民，粥以罝馁者，槥收道堇，泽及枯骨矣。宣有河当治，使者下令劝里中，则大输之粟，不以累下贫，里人至刻石为颂。汝幼，皆不及见也。亲旧有贫而鬻于人以为佣，吾父遇之泣，捐金言于主人而免之。友人谒选得琼州参军，不能治行，以瓯脱地质数百金以去；从海外归，无一缣偿，而吾父还其质剂勿吝也。人皆谓吾门必大，即吾父亦尝自谓吾有阴德，子孙其有显者乎！晚年课诸子勤学，望有所成立，顾今犹困诸生，不克竟先志，是当在汝。’某逊谢且泣，拜而识之。”嘻！孝廉闻之乃母若兄而余闻之孝廉者如此。

翁讳国宾，字用明，号近阳隐士，后泉公仪之子，河南光州知州国卿之弟，宁国宣城人也。娶卢氏，继娶何氏。有子八人，其一早夭，皆有声庠序间。孝廉君学器识业，踔然绝世，次第六，乃何所出也。孙男共得十五人，曾孙男二人，详行状中，绳绳未艾，於戏盛矣！因叹自乱以来，大江南北，清门世胄不保其孥者亦数数矣。皖口、姑孰之间，兵革云扰，翁之后独亡恙，且益见增炽，何也？其阴行诚大过人者。里有豪，飞而食人，翁尝面折之，其人恚，阴中翁不已，光州公请直其事，翁卒不肯。族亡赖子亦尝诋諆翁，翁竟无言，亡赖子归舍后暴死，向非翁者，狱矣！翁生平善书策，旁通巫咸、许负、珞形家名家者言，围棋居能品，下及博皆工，而貌若不知。邑屡举翁乡饮酒，辄闭门谢病不为赴。年七十有三，临殁预定晷刻，其高行通识如此，以此必有后矣。今诸君奉丧葬于敬亭之阳，从先志也。娄东某谬为铭。铭曰：

善矣而不近名，福矣而不履盈，保艾尔后，克昌克成。鬛何高，在敬亭，再世后，莫与京，斯足绍壮武之子孙。








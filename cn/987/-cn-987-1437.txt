苏轼　台头寺雨中送李邦直赴史馆，分韵得忆字人字，兼寄孙巨源二首

霜林日夜西风急，老送君归百忧集。

清歌窈眇入行云，云为不行天为泣。

红叶黄花秋正乱，白鱼紫蟹君须忆。

凭君说向髯将军，衰病相逢应不识。

苏轼

苏轼　台头寺雨中送李邦直赴史馆，分韵得忆字人字，兼寄孙巨源二首

珥笔西归近紫宸，太平典册不缘麟。

付君此事宁论晋，载我当时旧过秦。

门外想无千斛米，墓中知有百年人。

看君两眼明如镜，休把春秋坐素臣。

苏轼


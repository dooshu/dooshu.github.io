○祠龙池祭仪奏

臣谨按《周礼》：“以辜祭四方百物。”《祭法》曰：“能出为风雨者，皆曰神。”龙者四灵之畜，亦百物也；能为雨，亦曰神也。《礼》有“公食大夫飨”之文，即生曰食，亦曰飨矣。其飨之日，合用仲春之月。《易》曰“震为龙”，震者东方，春用事於二月也。飨之法请用二月，有司筮日，池傍设坛，官致斋，设笾豆，如祭雨师之仪，以龙致雨也。其牲用少牢，其乐用鼓钟，奏姑洗，歌南吕。郑元云：“风师雨师及小祀用此乐，凡六变者，三亦而致鳞物。”今飨龙亦请三变，舞用舞，尊用散，酒以一献。《周礼》曰：“凡祭群小祀用之也。”


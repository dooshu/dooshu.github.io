○为吏部杨侍郎祭李常侍文

年月日，某官某乙，谨以清酌之奠，敬祭於故右散骑常侍赠礼部尚书李公之灵：呜呼！冲粹之气，生德於公，忠孝贞谅，聪明宏达，卓荦特立，英明虚受。自司翰持衡，观风执法，周旋三阁，出入十载。能直其道，而正其身，致命临节仁而有勇，造次颠沛，义形於色。庄敬发於谈笑，孝谨扇乎闺门。若天祚明德，神与正直，公宜锡庆锺寿，俾大而昌。於何官不至三事，年不及六十？积德无报，为仁者惑焉。今行及先远，将安宅兆，嗟来桑扈，往无返期。追思生平，夙昔欢好，恳款交臂之分，殷勤同心之言。今则冥寞，无非梦想，非夫人之为恸，吾谁为恸？不知神之所在，彼乎此乎？旨酒一樽，庶以为别。尚飨！


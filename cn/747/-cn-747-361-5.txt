○南有嘉鱼赋（以乐得贤者次用韵）

惟帝王之应运，孰无贤而能作？虽道洽於唐虞，尚翘翘於林壑；彼嘉鱼之发兴，实思贤而共乐。盖风俗之盛衰，以废兴为善恶。惟鱼在渊兮其迹惟深，贤在野兮其道惟默。植忠信以自保，俟休明而观国；属王度之清夷，复何求而不得？然後为衡为量，是效是则；成天下之，定众人之惑惑。国家化造往古，政在求贤；钓嘉鱼在丙穴，得奇士於滋川。故开辟之功，作之於我；太平之人，匪降自天。余是以知玉帛之礼至矣，《嘉鱼》之诗大焉。若乃日旰而食，思彼贤者；念兹在兹，谁与天下。心不忘於寝处，足流咏於风雅。斯盖嘉鱼之义，故可得而述也。

卢重元

重元官通事舍人。


◇与震法师兄李敬书

生灭无常，贤弟震法师，奄同力士生处，道识长往，法言永绝，惋恒抽摧，不能已已。年事未高，德业方播，疾恙甫尔，谓无过忧，遂至迁化，道俗惊愕，念孔怀之切，天伦至恸，永往之情，不可居处，奈何奈何。法师义味该洽，领袖黑衣，识度恺悌，藉甚当世。昔在京师，圣上眄接，自还乡国，历政礼重。且讲说利益，既实弘多，经始寺庙，实广福业，裣抱豁然，与物无迕，所与游款，皆是时贤。白黑归美，近远钦敬，岂止息心殄悴，实亦人伦丧宝，追怀叹怆，何可弭歇？并辱遗书及别物，对增哽欷，殿下自作为铭，又教鲍记室为志序。恐鲍相悉未能究尽，已得面为鲍说诸事行及徽猷，计必勒不朽，事如今日，志石为荐，并呼师修之镌刻，亦当不久可就。言增泫然，投笔凄懑。刘之遴顿首顿首。（《广弘明集》二十四）


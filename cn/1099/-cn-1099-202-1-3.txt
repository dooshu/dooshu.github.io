○查勘功臣田土疏 【 功臣田土】

查得洪武初年、凡公侯駙馬伯祿米、皆給官田、令量其原定官粮私租之數、依主佃分數收取、至洪武二十五年、令公侯伯皆給祿米論功定數、舊賜田還官、竊謂洪武初年。乃　聖祖甫定天下。干戈百戰之後海內人民。喪亡畧盡。土地有餘。彼時封為公侯伯者又皆一時翊運佐命元臣。比與今之戚畹恩澤封拜、者萬萬不同。况以有餘之地賜有功之臣。其在　聖祖。宜乎大析土壤以施恩賚。亦無不給。胡乃給祿之後。而原賜田土。亟令還官。誠以土地乃農業所資。實為國家之大本。而人君所賴以為國者也。盖古之有田祿者各食其田之所出以為世祿今既官給之祿奈何又與之田是重出而過制矣此　聖祖之意也。國朝功臣世祿其数至少不得不給庄田以為贍業亦事勢然也然功臣之中。勳勞者則至今仍有莊田。不過數家。臣等查得管業巳定。侵占亦少。惟是近年以來皇親侯伯。憑藉寵暱。奏討無厭。而　朝廷眷顧優隆。賜予無節。其所賜地土。多是受人投獻。將民間產業。奪而有之。如慶陽伯受奸民李政等投獻、奏討慶都清苑清河三縣地五千四百餘頃如長寧伯受奸民魏忠等投獻、奏討景州東光等縣地一千九百餘頃、如指揮僉事沈傳吳讓受奸民馬仲名等投獻、奏討滄州靜海縣地六千五百餘頃、以致被害之民、搆訟經年、流離失所、甚傷國體大失羣心、今臣等仰遵　勑旨既巳退給明白、伏望　陛下特敕該部、除功臣家外、將累朝皇親侯伯受賜莊田。據臣等勘報文冊。通融數目多寡。此議得情法之中定為中制。量給養贍。其過多者。一切裁損以還之官。要使恩澤適均。將來可繼。不然。國家萬萬年無疆之緒。皇親駙馬。日見增加。彼此援例。爭相希恩。必欲各滿其願。雖盡割畿甸之田。有所不給。是豈可不為國家久遠慮哉。


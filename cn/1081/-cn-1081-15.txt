卷十五

<集部,别集类,明洪武至崇祯,怀麓堂集>

钦定四库全书

怀麓堂集卷十五

明　李东阳　撰

诗稿十五

七言律诗

体斋赏莲次韵廉伯宫谕

後堂深闭小盆池池上花开客已知索赏故将狂作态被留真以醉为期三年约伴人应少五月来看事亦奇不似城东千叶主有花无酒任人嗤

送张天瑞福建参议

树拥层城水带沙八闽南望是天涯民连越徼还殊俗官似秦藩郤近家今日闾阎须抚字旧时台省见才华诗成不及都门驾秪为孤吟对日斜

徐竹窗挽诗

身是江南隐者流手开瓜圃接田畴纵无负郭宁求相自有东门岂藉侯不受红尘欺我眼谁教白髪上人头阪陂陂下多春草一夜西风满地秋

大雨亨大诗屡至叠前韵

急雨雄词欲鬬淙未论陆海更潘江倾残峡水声犹壮挽尽天河句未降敢谓中流堪比障故知行潦不宜艭高歌忽断浮云外犹有晴虹照夜缸

碧筒酒次韵柬傅曰会中书

翠嶢深处碧为筒照见池头一丈红别有清风来地主巧将甘露夺天公香随緑蚁应潜度心入灵犀已暗通我不负花还负此不胜余兴绕堂中

少保商先生夀七十

白头归老荷君恩一代勲名衆所尊自古年华稀七袠本朝科甲重三元海中仙子长生籙洛下先生独乐园恠见台光映东壁郎官又侍紫微垣

送焦孟阳侍讲子瑞还南阳【时孟阳归省不果】

翁归未得遣儿归归着襴袍当锦衣南极一星方照地北山羣梓又成围晋阳授简书应在司马题桥志不违九日菊潭潭上水定和新酒夀重闱【焦大父九日初度】

题黄日升贡士东楼卷

胜地於人似有期层轩直觉与东宜杜陵西阁怜花冷庾亮南楼恨月迟近市尘埃元不到背山风景郤成奇十年着得凌云赋秪恐君王未便知

徐用和御史席上偶成

雨後凉生别院东午窗残暑坐来空水光倒射檐头日弦籁时鸣树底风南国骚人方作赋西台御史正乘騘文逋未觉驱除尽蹔得幽欢此会同

次韵答王世赏夜雨感怀

何处吟诗成不寐夜窗残梦雨来时清闻木叶随空远暝觉山锺到枕迟千里关河游子恨一年生事窭人悲万间大厦君须作不用归心绕故篱

体斋西轩观玉簪花偶作

小园纡步玉堂隂堂下花开白玉簪浥露余香犹带湿出泥幽意敢辞深氷霜自与孤高色风雨长怀采掇心醉後相思不相见月庭如水正难寻

西山十首

日日车尘马足间梦魂连夜到西山近郊地在翻成远出郭身来始是闲云里荡胸看缥缈溪边洗耳听潺湲秋风忽散城头雨先为游人一解顔

日照西山紫翠生雨余秋色更分明蜃楼出雾东浮海雉堞连云北绕城旧识邮亭犹问路渐多僧寺岂知名十年几度登临约不尽平生吏隐情

石桥沙路转逶迤青草园林白露时遥望好山频驻马缓寻流水细吟诗梅间客到题名久云里僧闲出定迟也识醉翁非爱酒笔囊茶具自相随

背倚危峰俯碧流上方台殿出神州锺声过院日初午琴响入空山更秋骑马客寻青草渡采芳人在白苹洲乾坤不尽东南眼复欲凭高一上楼

长为寻幽爱远行更於幽处觉心清祗园树老知僧腊石壁诗存见客名望入楼台皆罨画梦惊风雨是秋声人间亦有无生乐化外虚传舍卫城

野寺林深一径通讲经台下见生公心於簪组元无累兴到山林便不同坐爱鸣弦清石上仰看飞鍚堕云中诸峯絶顶香山路振袂须乘两腋风

千仞高峯十丈台坐看秋色转悠哉水流涧石丛中响云度山墙缺处来洞口花深无路入岩根树老更谁裁匡庐句好终难和愧杀当年李白才

古松成盖竹成隂十载重来感客心鸣叶绕空天籁远飞流堕地水声深湖山胜槩此庵足城市幽期何处寻出寺高歌重囘首似闻空谷有余音

竹篱花径绕山开尽日无人觉往来且学山翁游緑野休传御史出乌台乍逢野客名相问惯识僧门手自推应爱帝城风物霁诗成不为黑云催【徐用和同游】

十里平川一掌如稳骑羸马当轻舆山家犬睡门初掩僧寺人归榻已虚远兴直穷高处望豪吟多在醉中书长安饱食真无事郤忆江淮意有余【时淮南大旱】

中秋饮汝学宅次韵【是日微隂】

对月衔盃莫问天人间谁是谪来仙三千界里应同大十二囘中此最圆天柱峯高秋雨暝广寒宫远暮云连追欢不尽东楼兴犹有清光入闰年

见山楼题常熟陈亚参卷

虞山青近海东头正对元龙百尺楼半世闲身刚得隐四时佳景更宜秋屐曾蹑後犹余齿帘为看来懒下钩倚遍曲阑人不见断云飞鸟共悠悠

慈恩寺偶成

城中第一佳山水世上几多闲岁华何日梦魂忘此地旧时风景属谁家林亭路僻多生草浦树秋深尚带花犹有可人招不得诗成须更向渠夸

送太常杨公还南京次韵【时杨公掌尚宝司事】

菊花时节共登台南寺曾为北客陪醉後音书难屡寄别来诗卷定频开吴舩最稳才经月燕酒虽醨亦满杯今日送君如送我可能无意暂徘徊

哭女菱

夜堂娇语坐生嚬眉目分明画里身谁遣一朝为骨肉极知千古共埃尘回头尚觉呼名误入想犹疑见面真漫抚哀琴不成调他年空忆辨弦人

乔师召编修挽诗二首

禁林仙籍久通名我里君门数送迎身病每劳分药裹官闲时复对棋枰北堂萱草三年梦东国鲈鱼万里情可是得归归便了竟将勲业负平生

菊径松园春复春醉中光景病中身生存遗业分诸弟死有余恩恋老亲富贵不成空骨相文章无用祗埃尘玉堂今夜薇花月曾照当年伴直人

雨中种竹

石栏沙路雨声乾为欠萧萧一两竿深带土膏从地底暝移茅屋过江干方於辰日依时种影待晴天拂翠看试倚蓬窗听踈密布袍沾尽不知寒

茅屋松声

草阁斜临野水隈松声时过石窗来飘萧忽散飞空雨荦确长惊殷地雷清和鸣弦生白石远随行杖出苍苔诗人听此难成寐醒尽虚堂昨夜杯

夜窗听雨

潇潇残雨入深更半洒踈窗半拂楹芳草池塘应有梦落花庭院不胜情听疑野寺昏锺远望忆江船夜火明明日晓晴须出郭葛衣藜杖一时轻

柳岸埀纶

钓鱼矶上晩风多拂拂埀杨渺渺波行过酒家来别岸坐移林影下前坡聊将短日供长线又见新条绾旧蓑老去秪应家在此不须盘石更埀萝

糁径杨花

漠漠杨花带远天舞如轻雪糁如氊径当僻处随人到风向多时着意偏地湿似沾前夜雨日斜犹照隔溪烟春光到此真须惜莫爱床头沽酒钱

经废道院

偶从樵客看棋回回首仙宫迹已颓岁久荒碑横蔓草日长饥鹤啄苍苔空闻河上仙翁去不见山隂内史来更说前朝封禅地玉符金秘有人开

除夕书怀【壬寅十二月时已买太仆巷屋】

夜坐高堂席屡移老亲欢在秪娇儿贫堪苜蓿堆盘少病觉屠苏到手迟生怕莺花催客老早看氷雪与春辞明年又卜新居去应忆城南守岁时

次韵寄答若虚二首

懒向江湖问楫师江南江北两相思鸠巢近报移来宅鴈札遥传寄到诗城市行踪嗟我在山林性格祗君知如今旧社无新兴不似星堂夜战时

西郊云气满林端郤恠长安雨易乾溽暑中人贪睡久软尘欺面觉行难星霜道路天涯隔氷雪形容梦里看翘首望君君不见月明无限海波寛

冯佩之秋官得男用瓜祝韵【时佩之自江西使还】

佳音南报驿程賖千里归期正及瓜喷案早占钗玉坠【佩之往岁诗云有人笑倒玉钗斜】就床亲正锦?斜西京旧德于公第江左清风络秀家若遣皇华能再返此郎应已解呼茶

次韵寄答方石二首

玉河杨柳几春风回首长安是梦中别鴈有时传塞北愁云昨夜起天东应怀野客歌招隐肯效文人作送穷我病欲攻无药石愧将交谊托微躬

艺苑词垣二十年离情不似十年前緑波南浦江淹赋白雪西山杜甫篇醉里功名心尚在老来山水性俱偏春风漫作金陵梦郤望天台更渺然

斋居日待诸同官不至

三日斋居到每先病余欹坐不成眠砚池晓滴蔷薇露土锉春回榾柮烟满座清风陶谷茗半庭迟日李程甎玉堂官况从来冷不为诗情减少年

再经西涯

新筑湖堤面面平乱桥欹岸失纵横轻鸥着水惊还去老马缘溪恋复行旧日邻家今几在别来光景共谁争匆匆不尽逢僧话刚说无生便有情

次太子太傅余公登镇朔楼韵三首

边城胜槩拱皇都杰阁东来眺望孤落日平沙随地远澹烟飞鸟入空无中原将帅歌周伐北土山川尽禹敷欲识老臣经济畧武侯营阵有新图

皷角声高起画檐坐来霜鬓几茎添三边戍久衣重换二月寒多草尚?胡地牧情嗟易变汉家兵食恐长淹知公不似征西帅醉下南楼月满帘

北来风物感重游又上孤城百尺楼白骨川原遗旧恨荒田禾黍动新愁华夷地仰威名重台省官兼位望优从此黄河南下路不教胡马饮长流

昌平学宫和刘谏议祠韵

谁为君侯续旧祠眼中人事几推移登科士有同朝愧忧国心惟异代知长路屡曾经此地高风真足壮吾诗不须感慨深怀古风雨催人鬓易丝

送左行人使琉球

鲸波淼淼接天遥海国尘空瘴疠消贡赋远通中服地册书元自大宗朝南船去日占风信【凡使海国以冬至日开洋】北阙归时望斗杓【海舟惟视北斗为的】但使行囊无薏苡岭头铜柱不须标

闻世赏太史诵夏提学正夫後园席上二首次韵分柬

回廊欲尽到还通十笏书斋一径东坐久幽花犹带雨酒醒高树忽生风乡园近接官仍近馆舍同迁地不同闻道诗筵多好客夜来磐际有飞鸿

浙东冠盖屡追随三日深杯醉不辞踵接尚慙登第晩神交长恐渡江迟观中桃树谁应种笛里梅花可奈吹一见好诗还技痒欲颦无力效西施

再叠答夏提学

十载江湖梦寐通使车重绾寺门东未倾李白金尊月先坐王郎玉麈风楚刺漫来何日到郢歌工後几人同相逢莫更飘然别指爪须留雪上鸿

到处惟应笔砚随私逋官籍恐难辞耽诗癖在身长瘦学道心劳岁恐迟已饱东方犹汉粟未逃南郭尚齐吹向来垩质缘君减斤斧何因得重施

次夏提学韵二首

诗家余韵远相沾不见高轩驻短檐花落每教空扫径客来长为误窥帘僧门漫说三生改人世难逢四美兼若遣锦囊随彩笔草堂风月价须添

衣袖归时雨尽沾卧闻凉叶响虚檐鸟情幽寂将依树苔意夤缘欲上帘静里秪应闲尚在病来长与懒相兼读书自笑成何事细取虫鱼几字添

世赏席上次韵夏提学

坐久莓苔欲满庭屐痕犹带雨时青京尘昼断车马迹山色晚开云雾屏鹦鹉笼深空望眼凤凰巢近有栖翎相思只隔西垣夜长怪东堂梦易醒

谢王世赏移竹次韵

俗居无计避尘氛西郭浓隂远见分幸有竹看休问主苦无邻乞竟烦君天应不爱城头雨地许长留石上云十日肩舆犹未过晓风帘箔又斜曛

厓山大忠祠诗四首

国亡不废君臣义莫道祥兴是靖康奔走耻随燕道路死生惟着宋冠裳天南星斗空沦落水底鱼龙欲奋扬此恨到今犹不极厓山东下海茫茫

汴城杭郭总丘墟三百年来此卜居海内山河非汉有岭南民物是周余行宫草草慈元殿讲幄勤勤大学书辛苦相臣经国念有才无命欲何如

北风吹浪覆龙舟溺尽江南二百州东海未填精卫死西川无复杜鹃愁君臣宠辱三朝共运数兴亡万古雠若遣素王生此後也须重纪宋春秋

宋家行在日南迁胡骑长驱百万鞭潮海有灵飜佑贼江流非堑枉称天庙堂遗恨和戎策宗社深恩养士年千古中华须雪耻我皇亲为定幽燕

送平江伯陈公漕运还淮安二首

贤劳三世服王家千里山川路道賖周甸土中南北贡汉河天上往来槎晨挥玉麈风生座夜拂银灯剑有花闻说江淮多故老风流皆作祖侯夸

朝廷漕运仰南东百里官河属会通胜国封疆还蓟北西山泉????出城中舟车坐惜千金费畚锸虚劳累岁功犹有腐儒忧国念欲将经国问元戎

遇雨後送镜川杨先生谒陵次去秋见忆韵二首

春祠秋祭总期程陵典分官次第行苦雨途穷怜我拙停云诗好荷公情倦游丘壑心还在历尽波涛梦亦惊今日不堪还北望树头风鹤有余声

闻说登临兴渺然秪应幽赏胜孤眠遥知水涉山行地正及花明柳媚天尘世年华须自惜诗家风景更堪怜闲官亦有游春梦缓逐莺声送马鞭

再经西涯

拂树穿云二里堤緑隂深处鹁鸠啼背城古路车尘少隔岸人家酒幔低清爱野僧来紫衲醉扶童子当青藜相逢郤恐知名姓不向慈恩寺里题

送邓大参宗器之山东

谈笑苍生在掌中使君才是出羣雄县分南国弦歌满郡领西夷节制通镜里雪添新鬓白殿头云拥旧袍红循良故是藩侯事莫道齐邦本上功

次柳文范中书阁直赏雪韵三首

雪满园林物不知赏心郤与雪相期窥帘咏絮谁称絶煮石烹茶未当奇玉宇空寒高易到碧窗清响静还宜柴门拟学昌黎闭赢得王郎凤沼诗

贝阙瑶坛路不分眼看飞雪乱如云高城暝带朝鸦色小苑斜披猎骑羣氷溜响檐醒短梦冷花吹面拂残醺自应瓦砾难为质故乏琼瑶可报君

遥从天上雪中来不信人间满户埃积久渐看随地起舞余飜爱逐风回楚江蓑笠孤舟客吴地园林半树梅莫向此时夸此景有谁吟对玉堂杯

世贤双生一子夭死慰之以诗

城东瓜熟子离离长向西园记送时正爱春风联蔕好坐愁寒雨一枝埀人生得意难为乐造物何心亦妬奇从此柯条终远大为君重诵古绵诗

每从奇骨辨头颅知是徐卿第二雏属对早能通四六读书何但识之无渥洼水远神驹化阿阁巢深彩凤孤闻说生男重有兆夜来呼彩得双卢

斋居东青谿先生

玉堂冠佩托英游老大相看尚黑头後植庭松柯叶改旧题诗壁姓名留仙人掌出云初散太乙灯来夜转幽惟有清欢并姓语多情难为故人酬

谒陵憇清河旧馆有感

路出沙堤向草堂北归曾此驻行装风前热火烟生面夜半开门雨到床今日闾阎宜富庶旧时僮仆尚苍黄人生剩有悲欢地何必他山与故乡

过沙河有感

几家茆屋住荒洲风景凄然感去秋沙壅断桥还旧路水藏深涧有桡舟虎谈在耳神犹动鱼葬伤心骨未收对此不堪怀故侣野烟溪日重回头

重宿刘谏议祠有感

曾照荒灯宿古祠祭余山路独归迟谁教夜雨移床後正值秋风破屋时岂谓人生非梦幻极知平地有欹危感今怀古无穷意只许前朝谏议知

昌平城北道中有感

十里溪桥野色分平沙不动水沄沄听余空谷犹闻鸟行到深山不见云胜事园林看入眼迷途风雨忆离羣城隂旧路元非远梦觉斋庐日未曛

赋得西湖送张公实少参归浙江

路指三天转六桥盛时风景胜前朝无山不绕湖边寺有水皆通海上潮部使随星驰汉节骚人乘月弄吴桡因君郤省会游地醉倚高楼望泬寥

初赴郊坛看牲

奏书初出太常卿隔日分官次第行骑士拥尘随辇道牺人投牒报牲名楼台地远稀闻漏灯火门开夜到城归向玉堂题笏记坐听金钥待天明

庆成宴初预殿坐

大官分胙出郊牛又向宫筵侍冕旒瞻拱正当天北面班行初坐殿东头斟来琥珀盃频满舞罢狻猊队始收正是君臣修省日感恩无地答神休

锺御史同追挽诗

少海惊波竟陨身豸冠曾触骊龙鳞生无赭色居台省死有丹心质鬼神五夜虞渊终日见百年宰木再回春南宫戅老英灵在地下惟应两故人

雪後早朝

六日长安雪满城五更锺皷一时晴水精宫冷云犹冻鳷鹊楼高月正明朝马不嘶金勒静院灯无影玉堂清秪应天上寒如许恠底人间梦不成

郊祀前一日斋居候驾

石桥琼尺倚雕阑树里行宫接泰坛尽地龙顔瞻九陛两班鵷步引千官旌旗满路春云拥鼓角连城晓气寒为报雨师休洒道香尘先已避鸣銮

初预郊坛分献得南海

南海分坛位向东石门深鎻象龙宫归虚下有通灵地广利中含济物功万里炎威惊变雪一春佳兆喜占风儒臣诏许供牲币愧有微诚佐圣躬

镜川杨淑人夀诗

鹿呜歌里和桃夭白首相看似一朝清俸屡沾三世业内班新缀两宫朝门临杜曲天相接脍出蓬池手自调为报平反终有喜夀顔春酒任红潮

祀陵怀青谿学士

君居禁署应思我我在山城更忆君药裹自煎岩下水缄书谁寄陇头云归鸿影落当空见警鹤声高半夜闻长恨兹游不同赏一年春色又平分

镜川翰长以刘谏议祠诗见托竟忘代致以诗谢之

曾劳诗卷付苍头一笑空囊竟莫收忘事师丹犹少壮致书殷羡敢沉浮误惊神物空中化郤愧明珠暗里投已向荒祠留素壁重来须待碧山秋

乔主事归自西山闻南屏隐瓮山皛庵漫寄一首

静倚岩扉自咏诗岂知朝市有人知山林入後应嫌浅踪迹看来颇近奇满目尘埃须笑我一川风月合分谁苍苔白石湖边路亦欲相寻未可期

怀麓堂集卷十五








114　賈景興捫膝曰吾不負汝　喻汝礪捫膝曰此豈易屈


後魏葛榮陷冀州，賈景興稱疾不拜，每捫膝曰：「吾不負汝。」事見魏書賈景興傳。僞楚之僭，喻汝礪捫其膝曰：「此豈易屈者哉！」以「捫膝」自號，蓋本於此。

【元圻案】岳珂桯史十四：「喻汝礪，三嵎人，靖康初爲祠部員外郎。僞楚之僭，集議密省，簪弁恇慴，喻獨捫其膝曰：『此豈易屈者哉！』即日掛冠去。於是以『捫膝』自號。有集十四卷，劉後溪光祖實序之焉。」






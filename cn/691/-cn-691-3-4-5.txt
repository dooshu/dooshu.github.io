◎轮回

家大人在军机日，熟闻富阳董蔗林阁老家一老仆王某，性谦谨，善应门，数十年未忤一人。尝随公斋宿署中，月夜，据石纳凉，遥见一人仓皇隐避，一人遽遮止之，提臂共坐树下，曰："以汝生天久矣，乃在此相遇耶。"因先述相交契厚，次责任事负心，历数某事乘我急需，故难其词以勒我，中饱若干。某事欺我不谙，虚张其数以绐我，乾没又若干。凡数十事，一事一批其颊，怒气坌涌，欲相吞噬。俄一老叟自草间出，曰："渠今已堕饿鬼道，何必相凌，且负债必还，何必太遽。"其人弥怒曰："既己饿鬼，更何还债？"叟曰："业有满时，则债有还日。冥律凡称贷子母之钱，来生有禄则偿，无禄则免，为其限于力也。若胁取诱取，虽历万劫，亦须填补。其或无禄可抵，则为六畜以偿，一世不足抵，则分数世。今夕董公所食之豚，非其干仆某之十一世身耶？"其人怒略平，释手各散。意叟是土神也。程春庐曰："此事记得说部中已有之，似是文恪公事。拟乘暇面向阁老质实其事，匆匆未果，而阁老遽骑箕去矣。"家大人曰："文恪文恭相距不过数十年，此事无论孰前孰后，均可为戒也。"


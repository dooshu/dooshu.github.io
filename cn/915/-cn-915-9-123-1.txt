◇答释法云书难范缜神灭论

弟子宏稽首和南，辱告。伏览敕答臣下审《神灭论》。夫惟机难晓，用晦易昏，自非凝神斯鉴，探颐斯朗，岂能拯重於有惑，岂能运独见於无明？窃惟大圣御宇，上德表物，垂法云以湛润，开慧日而增晖，远比溟海，近譬井干。粤今遂古，孰能识乎此焉！至如经喻，雀飞瓶在，火灭字存，礼云非类弗歆，祭乃降祉。且梦兰以授郑穆，结草以抗杜回。凡此群列，不可悉纪。又五道递往，六度同归，皆神之显验，不灭之幽旨。但郄克ε足，岂从邯郸比踪？卢敖捷至，宁与若士齐迹。今仰坠五藻，俯逮阐提，所谓若披重雾以攀合璧，出幽夜而眄烛龙。短绠爰汲，望澜觇海，实欢喜顶戴。若无价宝珠，沈宏顿首和南。（《弘明集》十）


54　楊萬里爲章燾墓銘　今日士師非禾絹士師　禾絹閉眼諾胡母大張橐


誠齋楊文節公萬里爲章燾墓銘云：「今日士師，非禾絹士師也。」宋明帝紀：「胡母顥專權，奏無不可。時人語曰：『禾絹閉眼諾，胡母大張橐。』禾絹，謂上也。」蓋謂秦檜顓政，士師非主上之士師也。

【元圻案】陳振孫曰：「楊萬里，字廷秀，廬陵人。當淳熙末爲大蓬，論思陵配饗不合去。及韓侂胄用事，召之，卒不至。自次對遷至學士，聞開禧出師，不食而死。」著誠齋集一百三十三卷。〇今本誠齋集不載章燾墓銘。






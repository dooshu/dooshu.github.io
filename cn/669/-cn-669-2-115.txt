115　韓康伯不受業於王弼


繫辭正義云：「韓氏親受業於王弼，承王弼之旨，故引弼云以證成其義。」愚攷王弼終於魏正始十年，韓康伯，東晉簡文帝引爲談客。事見晉書韓伯傳。二人不同時，相去甚遠，謂之「親受業」，誤矣。

【何云】晁公武讀書志亦承正義之誤。

【又云】郭京亦爲此言。

【又云】晉書本傳不言其注繫辭，惟隋書經籍志及陸氏釋文載之。

【閻按】韓康伯，名伯，潁川長社人，殷浩之外甥也。官太常。晉書有傳。嘗謂唐李嘉祐詩「輔嗣外孫還解易，惠連群從總能詩」，王輔嗣年二十四卒，無子絶嗣，見三國志。晉張湛雖稱輔嗣女壻趙季子家有列子，未聞季子之子能明易以傳其學，此必殷浩外甥之誤記，蓋詩人多不契勘。或曰：安知其不别有所據？余笑而不敢答。

【元圻案】三國志王弼見魏鍾會傳注引何劭弼傳曰：「正始十年秋，遇癘疾，亡，年二十四，無子，絶嗣。」〇魏主芳正始十年己巳，晉簡文帝元年辛未，相去一百二十三年。〇世説新語三：殷中軍云：「康伯未得我牙後慧。」注：浩别傳曰：「浩善老、易，能清言。康伯，浩甥也，甚愛之。」






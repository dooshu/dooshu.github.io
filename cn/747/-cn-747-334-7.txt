○送封判官摄监察御史之碛西序

夫子以忠义为名，以才能为用。顷年投笔，多制胜之谟；间岁策勋，有斯皇之命。以西师之未解、右地之多虞，何宁此材，岂获居息？我主将所以封弱水，擒月氐，略康居，取勃律。虽出车之任，事属於才能；而入幕之贤，功归於帷幄。嗟乎！非万里无以见远图，非三军无以知壮节。古人於是历孔道，穷河源，岂勤劳而乐行役，甘绝域而厌诸夏？必以为担石者能丧志安怀者也，而拜命封侯，功成事立，不同日言矣。勉哉封子！守其嘉谋，轩将驰，绣服将假，虽天下险阻，玉关之风，故不足为子虑耳。帝乡山川，徙倚将远，别路树，苍茫欲秋。可以赠离杯，可以赠离唱，乃命座客，唯然赋诗。


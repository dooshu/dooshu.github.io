○议追尊名号诏

朕闻开国承家，得以制礼作乐，故三皇不相袭，五帝不相沿。随代创规，於理无爽。矧或情关祖祢，事系尝，将崇追远之文，以示化民之道。马缟秉持古学，历览群书。援两汉之旧仪，虽明按据，考百王之立制，未尽变通。且议谥追尊，称皇与帝，既有增减之字，合陈贬之辞。大约二名俱为尊称，若三皇之代，则不可加帝，五帝之代，亦不可言皇。爰自秦朝，便兼其号。尔後纂业承基之主，握乾应运之君，洎至我唐，不易斯议。至若元元皇帝，事隔千祀，宗追一源，犹显册於鸿名，岂须遵於汉典？况朕居九五之位，为亿兆之尊，不可总二名於眇躬，惜一字於先代。苟随执议，何表孝诚？又如尧咸舜韶，夏松殷柏，随时变礼，厥理斯存。缟则以徵事上言，深观动静。朕则以奉先为切，虑致因循，须足一涂，以安四庙。可特委宰臣与百官详定，集两班於中书，逐班各陈所见。


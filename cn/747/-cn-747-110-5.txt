○三传三礼科准明经例逐场去留敕

传科不精公谷，虚有其名；礼科未达周仪，如何登第？兼知前後空闻定制，去留皆在终场，博通者混杂以进身，肤浅者侥求而望事。须颁明敕，俾叶公途。自此後贡院应试三传三礼，宜令准进士九经五经明经例，逐场皆须去留，不得候终场方定。仍具所通否粗，一一旋於榜内告示。其学究不在念书，可特示墨义三十道，亦准上指挥。如此，则人知激劝，事有区分，主司免致於繁忙，举子不兴於僭滥。


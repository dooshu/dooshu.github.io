○唐抚州景寺故律大德上宏和尚石塔碑铭（并序）

元和十一年春，庐山东林寺僧道深、怀纵、如建、冲契、宗一、至柔、诸、智则、智明、云皋、太易等凡二十辈，与白黑众千馀人，俱实持故景大德宏公行状一通，贽钱十万，来诣浔阳府，请司马白居易作先师碑，会有故不果。十二年夏，作石坟成，复来请，会有病不果。十三年冬，作石塔成，又来请，始从之。既而僧反山，众反聚落，钱反施者（一作寺府），翌日而文就，明年而碑立，其词云尔。

我闻竺乾古先生出世法法要有三，曰戒定慧。戒生定，定生慧，慧生八万四千法门。是三者迭为用，若次第言，则定为慧因，戒为定根。定根植则苗茂，慧因树则果满。无因求满，犹梦果也；无根求茂，犹揠苗也。虽佛以一切种智摄三界，必先用戒；菩萨以六波罗蜜化四生，不能舍律。律之用可思量，不可思量。如来十弟子中，称优波离善持律；波离灭，有南山大师得之；南山灭，有景大师得之。师讳上宏，姓饶氏，曾祖君雅，祖公悦，父和（一作知）恭，临川南城人。童而有知故，生十五岁发出家心，始从舅氏剃落；壮而有立故，生二十五（一作二）岁立菩提愿，从南岳大圆大师受具戒；乐其所由生故，大历中不去父母之邦，请隶於本州景寺；修道应无所住故，贞元初离我所，徙居洪州龙兴寺说法；亲近善知识故，与匡山法真、天台灵裕、荆门法裔暨兴果神凑、建昌惠进五长老交游；佛法属王臣故，与姜相国公辅、颜太师真卿暨本道廉使杨君凭、韦君丹四君子友善；提振禁戒故，讲《四分律》，而从善远罪者无其数；随顺化缘故，坐甘露坛，而誓众主盟者二十年；荷担大事故，前后登方等、施尸罗者十有八会；救拔群生故，婆娑男女由我得度者万五千七十二人；示生无常故，元和十年己亥迁化於东林精舍；示灭有所故，是月丙寅归於南冈石坟。住世七十七岁，安居六十五夏。自生至灭，随迹示教，行止语默，无非佛事。夫施於人也博，则反诸己也厚，故门人、乡人报如不及。繇是艺松成林，琢石为塔，塔有碑，碑有铭。铭曰：

佛灭度后，檐匍香衰，醍醐味ㄤ。谁反是香，谁复是味，景大师。景之生，一匡刍，中兴毗尼。景之灭，众将安仰，法将畴依？昔景来，行道者随，践迹者归。今景去，升堂者思，入室者悲。炉峰之西，虎溪之南，石塔巍巍。有记事者，以真实辞，书於塔碑。


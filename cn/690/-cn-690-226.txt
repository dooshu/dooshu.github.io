卷二百二十六



卷之二百二十六

洪武二十六年三月丙午朔夜，太白犯诸王星。

命襄阳卫指挥佥事致仕方全、胡良、张胜署中都留守司事。

河东都转运盐使司请增盐额，上不许，止令如旧。

戊申，缅国遣其臣板南速剌进方物。初，上即位，尝遣使往谕之，使者不能达而返。及是，八百国遣使洪都入贡，因言缅国近其边，以地远不能自达，上乃令西平侯沐春遣使至八百国王所谕意。至是遣板南速剌至，诏赐绮帛有差。

礼部奏更定救日食仪。前期，结彩于礼部仪门及正堂，设香案于露台上，向日，设金鼓于仪门内两傍，设乐于露台下，各官拜位于露台上下。至期，百官朝服入班，赞礼唱“鞠躬”，乐作，四拜，兴，乐止，跪。执事者捧鼓，诣班首前，班首击鼓三声，众鼓齐鸣。候复圆，赞礼唱“鞠躬”，四拜，兴，乐止，礼毕。月食则百官便服于都督府救护如前仪。其在外诸司，日食则于布政使司、府、州、县，月食则于都指挥使司、卫、所，礼亦如前。从之。

庚戌，以施昇为兴州左屯卫指挥佥事。昇，滁州人。父政，岁甲午自滁来归，乙未，从渡江，积功至岷山卫指挥佥事，与同官马烨以私忿讦奏，谪戍辽东死。昇以故官子徵至京，请迎父丧归葬，许之。上复念政有旧勋，仍俾昇袭职。

夜，荧惑犯积薪。

辛亥，敕代王率护卫兵出塞，受晋王节制。

命长兴侯耿炳文往陕西训练军马。

乙卯，遣魏国公徐辉祖赍敕谕今上曰：“阿鲁帖木儿、乃儿不花俱有异志，虽抚之以诚，难保其往。人言：‘夷狄畏威不怀德。’果然，可遣人防送至京，胡人反侧背恩，不可无备。尔护卫士卒每遇出猎，必选数千骑被坚执锐以训练之，使之常习劳苦，则临阵不怯。宋国公冯胜等，今已召回，谕以防御之策。旧除胡兵非出征不可轻纵，恐盗马潜遁，阴泄事机，所系甚重。若欲用以御敌，常使参错为伍，庶几无虑。”

命附马都尉王宁掌后军都督府事。

以故中军都督佥事高铭子能为前军都督府都督佥事，赐宴于府。

昏刻，东南天鸣。

丙辰，命宋国公冯胜、頴国公傅友德等往北平等处备边，其山西属卫将校悉听晋王节制，北平属卫将校悉听今上节制，凡军中应有机务，一奏朝廷，一启王知，永著于令。

禁官民步卒人等服对襟衣，唯骑士许服，以便于乘马故也，其不应服而服者罪之。

丁巳，遣使谕北平、山西二都指挥使司发属卫步骑，人赍三月粮，往驻宣府听调。

戊午，上以天象示变，遣使谕晋王、今上及宋国公冯胜等，令步军回卫，止将精骑巡逻塞外，其屯兵仍备畚筑之具，以俟来岁筑城。

国子监生唐简奏乞归，迎其母就餋，许之，命授简为兵科给事中，复赐道里费。

己未，赐山西属卫及鞑靼军士五万五千七百四十二人布绢二十万九千四百七十一匹、绵花八万三千六百十三斤。

庚申，复遣使谕晋王、今上：“各统所辖都司军马，凡军中赏罚，大者以闻，小者从宜处分，且谕以蓝玉之变，将兵塞上，尤宜谨慎。今广平、顺德及山西辽、沁二州为王天赐作耗，境内小盗因而延蔓，盖守御官军不能讨捕故也。宜遣人督捕，务在殄除此寇，以靖吾民。”

辛酉，诏并西安右卫于西安中护卫。先是，曹国公李景隆选陕西诸卫精壮军士为秦府护卫。至是，并西安右卫为中护卫。

壬戌，驯象卫进象。先是，诏思明、太平、田州、龙州诸土官领兵会驯象卫官军往钦、廉、藤、蓠、澳等山捕象，豢养驯狎，至是以进。

会宁侯张温、都督萧用等坐与蓝玉同谋，伏诛。

癸亥，前军都督佥事杨春平蛮还京师。初，春会茅鼎等讨堂厓诸洞蛮平之，诏即其地立右州卫镇守，后春复率长沙、衡州、宝庆、武冈诸卫兵讨富春猺蛮，驻军于江华县。上以蛮方连岁用兵，民劳于供输，故诏还京师，诸军各还卫屯种。

甲子，命驸马都尉李坚掌前军都督府事。

乙丑，擢道录司右至灵王德益为太常司卿。

丙寅，以致仕指挥缪仙为湖广都指挥使，刘渊、齐让为都指挥同知。时在京致仕武职官能书判而精力来衰者，仍命兵部录用之，故有是命。

立西宁僧纲司，以僧三剌为都纲，河州卫汉僧纲司以故元国师魏失剌监藏为都纲，河州卫番僧纲司以僧月监藏为都纲。盖西番崇尚浮屠，故立之，俾主其教，以绥来远人。复赐以符曰：“自古帝王致治，无间远迩，设官以理庶务，稽诸典礼，复有僧官以掌其教者，非徒为僧荣也，欲其率修善道，阴助王化，非真诚寡欲，澹泊自守者，奚足以任斯职？今设僧纲，同授尔等以官，给尔符契，其体朕之心，广佛功德，化人为善。钦哉！”

戊辰，命中军都督佥事陈麟掌四川都指挥使司事。

庚午，《诸司职掌》成。先是，上以诸司职有崇卑，政有大小，无方册以著成法，恐后之莅官者罔知职任政事施设之详，乃命吏部同翰林儒臣，仿《唐六典》之制，自五府、六部、都察院以下诸司，凡其设官分职之务，类编为书。至是始成，名曰《诸司职掌》。诏刊行，颁布中外。

庚午，改华山卫为西安左护卫。

赐贵州宣慰使司土官安的白金四百两、钞四百锭、绮、帛各十匹，以其守城有功，故厚赏之，其从者亦有赐。

壬申，贵州中槽蛮夷长官谢河梭贡马，诏赐以绮帛。

云南左布政使张紞考满来朝，命吏部勿考，即逭复任，仍赐宴及道里费，以其绥辑荒裔有治绩也。

入夜，有大星青白色，起正南，东流至游气没。

癸酉，以大理寺少卿曹铭为都察院右佥都御史，右佥都御史李文吉为左佥都御史。

以山海卫致仕副千户王成为浙江都指挥使，赣州卫致仕副千户李敬、府军卫致仕副千户任旺并为都指挥同知，宁国卫致仕副千户朱光、衡州卫致仕副千户陈原福并为都指挥佥事。

甲戌，改秦川卫为西安右护卫。

上闻晋王督兵于下水筑城，遣使责之曰：“迺者，上天垂象，征伐之事不可轻举，向命尔与燕王各统将校出塞，以振扬威武，御备胡寇。燕王深入虏庭，扫清沙漠，尔不及而还。今又无深谋远虑，即有筑城之役，则人受其害者多矣。自今军中调遣，必计出万全，毋徒劳军士。”

改苏州军民指挥使司为宁番卫，遣使赐指挥鲁毅钞三百锭、白金三百两、文绮八匹，授世袭指挥使，以守御有功也。

是月，颁示《稽制录》于诸功臣。上自即位以来，封赏功臣，皆稽考前代典礼，凡封爵、禄食、礼仪等差，悉仿唐、宋之制，其间因时损益，皆适其宜。然功臣多武人，不知书，往往恃功骄恣，踰越礼分，甚或肆情废法，奢僭不度。及蓝玉以反诛，籍其家，见其服舍器用僭侈踰制。上因诏翰林院稽考汉、唐、宋功臣封爵食邑之多寡及名号虚实之等第，编辑为书，名曰《稽制录》，御制序文，颁示功臣，使之朝夕省览，以遏其奢僭。








○水利議 【 開吳淞江】

單鍔以吳江堤橫截江流、而岸東江尾茭蘆叢生、泥沙漲塞、欲開茭蘆之地、遷沙村之民、運去漲土、鑿堤岸、千橋走水。而於下流開白蜆安亭江、使湖水繇華亭青龍入海。雖知松江之要。而不識禹貢之三江。其所建白猶未卓然。所以欲截西水。壅太湖之上流也。蘇軾有言。欲松江不塞。必盡徙吳江一縣之民。此論殆非鍔之所及。今不鐫去堤岸。而直為千橋。亦守常之論耳。崇寧二年、宗正丞徐確提舉常平。考禹貢三江之說、以為太湖東注、松江正在下流、請自封家渡古江開淘、至大通浦。直徹海口。當時唯確欲復古道。然確為三江之說、今亦不可得而考、元泰定二年、都水監任仁發、開江自黃浦口、至新洋江、江面財濶十五丈、仁發稱古者江狹處猶廣二里。然二里即江之湮巳久矣。自宋元嘉中、滬瀆巳壅噎至此。何啻千年。郟氏云、吳松古道、可敵千浦、又江旁縱浦、郟氏自言小時、猶見其濶二十五丈則江之廣可知。故古江蟠屈如龍形。葢江自太湖來源不遠、面勢既廣、若徑直則又易泄。而湖水不能蓄聚。所以迂迴其途。使如今江之淺狹。何用蟠屈如此。余家安亭、在松江上、求所謂安亭江者、了不可見、而江南有大盈浦、北有顧浦、土人亦有三江口之稱。江口有渡、問之百歲老人云、往時南北渡、一日往來。僅一二迴。可知古江之廣也。本朝都御史崔恭、鑿新道、自大盈浦東至、吳淞江巡簡司、又自新江西南蒲匯塘入江、自曹家河、直鑿平地、至新塲江、面廣十四丈、夫以郟氏所見之浦。尚有二十五丈。而都水所開江面。才及當時之浦。至本朝之開江、迺十四丈、則興工造事、以今方古、日就卑微。安能復見禹當時之江哉。漢賈讓論治河、欲北徙冀州之民、當水衝者、决黎陽遮害亭、放河北入海、當敗壞城郭、田廬塚墓以萬數、以為大禹治水、山陵當路者毀之、墮斷天地之性、此乃人功所造、何足言也、若惜區區漲沙茭蘆之地。雖歲歲開浦。而支本不正。水終橫行。今自嘉靖以來、歲多旱而少水、愚民以為不復見白水之患、余嘗聞正德四年秋、雨七日夜吳中遂成巨浸、設使如漢建始間、凡此皆不可不慮霖雨三十日、將如之何。天災流行、國家代有、一遇水潦、吾民必有魚鱉之憂矣。或曰今獨開一江、則其餘溪港、當盡廢耶、曰禹决九川、距四海、浚畎澮、距川、江流既正、則隨其所在。可鉤引以溉田畝。且江流浩大。其勢不能不漫溢。如今之小江、尚有勦娘江、分四五里而合者、則夫奇分而旁出。古婁江東江之跡。或當自見。且如劉家港。元時海運千艘所聚。至今為入海大道。而上海之黃浦、勢猶洶湧。豈能廢之。但本支尊大則支庶莫不得所矣


○智囊赋（并序）

馀尝感汉晁错、魏桓范，皆号为智囊，不能全身，竟罹大患。扬子称：“或问多以智杀身，雄对曰：皋陶以其智为帝谟，箕子以其智为武王陈《洪范》，杀身者远矣。”馀久欲赋之，比属逾纪总戎，愿言不暇。今俟罪江徼，徨岁深，筐箧之中，黄籍皆阙，聊以所记古今兴败，粗成此赋。

夫天之清气为人，而人之清气为智。苟虚心而冲用，必穷神而索至。况恬养以保身，岂忧患之能累。何兴败之相诡，乃躁静而殊致。或明远而无疵，或驰骛而役思。故由於彼而入圣门，出於此而争利器。若乃淡然元默，应变无方。韬随和而不耀，匣干越而宝藏。虽不止如炙果，犹渊然如括囊。君子所以有斯号乾，盖欲保无咎於末光。夫智可以养生，乃能周物。道无夷险，用有工拙。得於身也，祭以免而荀以全；失於邦也，臧不容而汤不没。彼前轨之昭然，曾未戒於危辙。嗟乎！水济舟以致远，亦覆舟於畏途。智排患以解纷，亦有患於不虞。将不殆於无涯，信莫尚於冥枢。或有好学务敏，择仁乃庐。斯先哲之所履，亦庶几於不渝。然则天智闲闲，不婴世故。举始终而於入，先奔沉而预虑。或卫足之无术，故离形而尽去。吕易宗於奇货，疾知来於武库。虽乘势与亿中，非淑人之所务。鸱夷子喟然叹曰：昔我经世，徒闻智忧。索遗珠而不得，复明烛其焉求。与万物而道夭，又何谟於大猷。今我所谓智者，乘五湖之浩荡，永终老於扁舟。


◎张南珍

嘉善县城隍庙神座傍分塑书役像，皆生前肖形所为。有库吏张南珍者，亦厕其间。一日，以事偕友人庙，有指像戏语曰："尔尚未当差耶？"张曰："老爷不见唤耳。"散后越日，张午倦伏枕，瞥见皂衣人来若促其趋公者。起随之行，至一衙署，穿石牌楼过池上平桥越厅事到后堂，不知为何地也。伫立良久，皂衣人曰："官升座矣。"则见短身白须蓝袍短褂而顶戴者据案坐，旁一吏侍，张膝地叩头，官问："尔张某耶？尔谓我不唤尔当差，今来此何如？"张始悟为城隍神以昨戏言故也。意颇惶窘，复叩头称愿执役，但有心事未了，吁恳宽限。神诘其为何，张以三柩尚未葬诉。神颜似不怿，曰："尔年已七十三矣，此事不应早了耶？"张复以家寒无力诉。神旁顾吏捧巨册进，略一展帙，遽色霁点首曰："尔尚有一点好生之心，合多活十年，届时来当差可也。"麾之出，遇故隶马丹书者，谓之曰："尔何不速归耶？"拍其肩，遂醒，则僵卧已三昼夜，妻子环泣，以心头尚温，未即棺殓耳。张为人和易，管库日有蠹吏伙造伪串冒征事发，曾为设法补苴，吁求当局多方开释，卒免骈诛，得从未减，盖其力也。神所云一点好生之心，其谓是耶？


请裁抑外戚疏


伏蒙发下工部覆武清伯李伟请价自造坟茔一本。该文书官孙斌口传圣旨：“该部折价太薄，从厚拟来。钦此。”

臣等看得李伟乃皇家至亲，与众不同。皇上仰体圣母笃念外家之意，礼宜从厚。但昨工部尚书郭宾等见臣等，言先朝赐赉外戚恩典，唯玉田伯蒋轮家为最厚，正与今圣母家事体相同，故本爵亦遂据蒋轮例以请。及查嘉靖二年，蒋轮乞恩造坟，原系差官盖造，未曾折价。该部处办木石等料，当时估计该银二万两，卷案具存。该部因本爵自比蒋轮例，故即查蒋轮例题覆。其做工班军，及护坟田土，另行拨给，原不在此数。今奉圣谕，欲令从厚，臣等敢不仰体皇上孝心？且臣等犬马之情，亦欲借此少效微悃于圣母之家。但该部查照旧例，止于如此，今欲从厚，惟在皇上奏知圣母，发自宸衷，特加优赉，固非臣下所敢擅专也。

臣等又惟昔玉田伯，乃世宗皇帝亲母家也。当时章圣皇太后母仪天下，世庙奉事母后，笃厚外家，何所不至？而其所给，乃仅于此数。想以祖宗以来，相传恩例如此，有难以逾越耳。今皇上孝事圣母，岂能有加于世庙？而圣母之笃厚外家，亦岂能有逾于章圣皇太后乎？今以世宗皇帝之所不能加，章圣太后之所不可逾，而圣母与皇上必欲破例处之，此臣等所以悚惧而不敢擅拟者也。

夫孝在无违，而必事之以礼；恩虽无穷，而必裁之以义。贵戚之家，不患不富，患不知节。富而循礼，富乃可久。越分之恩，非所以厚之也；逾涯之请，非所以自保也。臣等待罪辅弼，不敢不尽其愚。伏惟圣慈垂鉴。






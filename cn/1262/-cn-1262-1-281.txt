修史：

高相国请修国史实录，许之。遽去位，未开局。钱尚书谦益多藏书，意任史，竟变作。

礼部署事右侍郎管绍宁复请修史，疏请门下士某预史馆，报可准贡。前相国疏荐予中书，予力辞至泣下，乃荐宣城唐祖命、歙县方世鸣等。至是又欲荐予史馆，如管例，辞之。或问其故，曰：「国初布衣预史馆，时略势分，广采集。今进贤冠载笔尚论崇卑，一措大厕其间，仰望鼻息，不过呈翰吮墨，等于门下牛马走。宁藏身瓮牖，同腐草木耳。」




卷四十二

钦定四库全书

续後汉书卷四十二　　　　元　郝经　撰

列传第三十九

魏臣

辛毗　杨阜　高堂隆【栈潜　张茂董寻】

谨案辛毗杨阜高堂隆传俱阙止存栈潜张茂附传二篇议赞亦全阙

任城栈潜字彦皇【原注见应璩书林】曹操世历县令尝督守邺城时曹丕为太子耽乐田猎晨出夜还潜谏曰王公设险以固其国都城禁卫用戒不虞大雅云宗子维城无俾城坏又曰犹之未远是用大谏若逸於游田晨出昏归以一日从禽之娱而忘无垠之衅愚窃惑之丕不悦然自後游出差简黄初中丕将立郭贵嫔为皇后潜上疏谏曹叡立衆役并兴戚属疏斥潜上疏曰天生蒸民而树之君所以覆焘羣生熙育兆庶故方制四海匪为天子裂土分疆匪为诸侯也始自三皇爰暨唐虞咸以博济加于天下醇德以洽黎元赖之三王既微降逮于汉治日益少丧乱弘多自时厥後亦罔克乂太祖濬哲神武芟除暴乱克复王纲以开帝业文帝受天明命廓恢皇基践阼七载每事未遑陛下圣德纂承洪绪宜崇晏晏与民休息而方隅匪宁征夫远戍有事海外县旌万里六军骚动水陆转运百姓舍业日费千金大兴殿舍功作万计徂徕之松刋山穷谷怪石珷玞浮于河淮都圻之内尽为甸服当供槀秸銍粟之调而为苑囿择禽之府盛林莽之秽丰鹿兎之薮伤害农民繁茨丛棘灾疫流行民物大溃上减和气嘉禾不植臣闻文王作丰经始勿亟百姓子来不日而成灵沼灵囿与民共之今宫观崇侈雕镂极妙忘有虞之总期思殷辛之琼室禁地千里举足投网丽拟阿房役百乾谿臣恐民力雕尽下不堪命也昔秦据殽函以制六合自以德高三皇功兼五帝欲号諡至万叶而二世颠覆愿为黔首由枝干既杌本实先拔也盖圣王之御世也克明峻德庸勲亲亲俊乂在官则功业可隆亲亲显用则安危同忧深根固本并为干翼虽历盛衰内外有赖昔成王幼冲未能莅政周吕召毕并在左右今既无卫侯康叔之监分陕所任又非旦奭东宫未建天下无副愿陛下留心关塞永保无极则海内幸甚後为燕中尉辞疾不就卒沛国张茂【谨案志注茂字彦林】为太子舍人以吴蜀数动诸将出征而叡盛兴宫室留意玩饰赐与无度帑藏空竭又録夺士女前已嫁为吏民妻者还以配士既聼以生口自赎又简选其有姿色内之掖庭乃上书谏曰臣伏见诏书诸士女嫁非士者一切録夺以配战士斯诚权时之宜然非大化之善者也臣请论之陛下天之子百姓吏民亦陛下之子也礼赐君子小人不同日所以殊贵贱也吏属君子士为小人今夺彼以与此亦无以异於夺兄之妻妻弟也於父母之恩偏矣又诏书聼得以生口年纪顔色与妻相当者自代故富者则倾家尽产贫者举假贷贯贵买生口以赎其妻县官以配士为名而实内之掖庭其丑恶者乃出与士得妇者未必有懽心而失妻者必有忧色或穷或愁皆不得志夫君有天下而不得万姓之懽心者尠不危殆且军师在外数千万人一日之费非徒千金举天下之赋以奉此役犹将不给况复有宫庭非员无録之女椒房母后之家赏赐横兴内外交引其费半军昔汉武帝好神仙信方士掘地为海封土为山赖是时天下为一莫敢与争尔自衰乱以来四十五载马不舍鞍士不释甲每一交战血流丹野创痍号痛之声于今未巳犹强寇在疆图危魏室陛下不兢兢业业念崇节约思所以安天下者而乃奢靡是务中尚方纯作玩弄之物炫燿後园建承露之盘斯诚快耳目之观然亦足以骋寇讐之心矣惜乎舍尧舜之节俭而为汉武之侈事臣窃为陛下不取也愿陛下沛然下诏万机之事有无益而有损者悉除去之以所除无益之费厚赐将士父母妻子饥寒者问民所疾而除其恶实仓廪缮甲兵恪恭以临天下如是吴贼面缚蜀虏舆榇不待诛而自服太平之路可计日而待也陛下可无劳神思於海表军师高枕战士备员今羣公皆结舌而臣所以不敢不献瞽言者臣昔上要言散骑奏臣书以聼谏篇为善诏曰是也擢臣为太子舍人且臣作书讥为人臣不能谏诤今有可谏之事而臣不谏此为作书虚妄而不能言也臣年五十常恐至死无以报国是以投躯没身冒昧以闻惟陛下裁察书进上顾左右曰张茂恃乡里故也以事付散骑而已








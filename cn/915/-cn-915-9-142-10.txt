◇请改郊祀仪注

礼：大裘而冕，祭昊天上帝，五帝亦如之。良由天神高远，义须诚质。今从泛祭五帝，礼不容文。

齐仪：初献樽彝，明堂贵质，不应三献，又不应象樽。礼云：「朝践用太樽。」郑云：「太樽、瓦也。」记又云：「有虞氏瓦樽，此皆在庙所用，犹以质素况在明堂，礼不容象。今请改用瓦樽，庶合文质之衷。

宗庙贵文，故庶羞百品，天义尊远，则须简约。今仪注所荐，与庙不异，即理徵事，如为未允，请自今明堂有膳准二郊。但帝之为名，本主生育，成岁之功，实为显著。非如昊天，义绝言象，虽曰同郊，复应微异。若水土之品，蔬果之属，犹宜以荐，止用梨枣橘栗四种之果，姜艹蒲葵韭四种之俎菹，粳稻黍粱四种之米，自此以外，郊所无者，请并从省除。（《隋书·礼仪志》一，天监十年，仪曹郎朱异以为云云。）

明堂既泛祭五帝，不容的有先後，东阶而升，宜先春帝，请改从青帝始。

明堂笾豆等器，皆以雕饰。寻郊祀贵质，改用陶匏，宗庙贵文。诚宜雕俎，明堂之礼，既方郊为文，则不容陶匏。比庙为质，又不应雕俎，斟酌二途，须存厥衷，请改用纯漆。

旧仪，明堂祀五帝，先酌郁鬯，灌地求神，及初献清酒，次酃，终，礼毕。太祝取俎上黍肉，当御前以授，请依郊仪，止一献清酒。且五帝天神，不可求之于地，二郊之祭，并无黍肉之礼。并请停灌及授俎法。

旧明堂皆用太牢，案记云，郊用特牲。又云：天地之牛角茧栗。五帝既曰天神，理无三牲之祭，而《毛诗》我将篇云：「祀文王于明堂。」有维羊维牛之说，良由周监二代，其义贵文。明堂方郊，未为极质，故特用三牲，止为一代之制。今斟酌百王，义存通典，蔬果之属，虽符周礼，而牲牢之用，宜遵夏殷。请自今明堂止用特牛，既合质文之中，又见贵诚之义。（《隋书礼仪志》一）


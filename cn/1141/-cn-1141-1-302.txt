行部稍憩新喻学舍用壁间韵四首

其一
昏旦相驱策，心催簿领中。
但愁为政拙，宁敢怨官穷。
日霁云山出，天寒江海空。
沙头鸥鹭在，饮啄倘能同。

其二
论文欣有地，偶到郑虔家。
竹露暗成雨，江云晴变霞。
远游思皂帽，多病想丹砂。
苦愧篱边菊，深冬尚作花。

其三
渝川风候暖，腊近似残秋。
城压一江好，枫攒满眼愁。
星霜供跼蹐，吏隐愧沉浮。
但卜还家日，何辞早白头。

其四
宵分萦百计，晨起事茫然。
壮志思回日，幽怀怯问天。
流民填海水，吹角乱山烟。
莫怪无清梦，愁来罢醉眠（时尽徙沿海编户入内地。）。



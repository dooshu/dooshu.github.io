126　庶言同則繹


史伯論周之敝曰「去和而取同」，與晏子之論齊、事見昭公二十年左傳。子思之論衞一也。西漢之亡，亦以群臣同聲，故曰「庶言同則繹」。

【全云】孔光、劉歆之同，豈真同哉！王舜且以此憂悸而死。總之小人之同，本不可謂之同，所謂瓦合者也。

【元圻案】鄭語史伯曰〔一〕：「今王去和而取同，夫和實生物，同則不繼。以它平它謂之和，故能豐長而物生之。若以同裨同，盡乃棄矣。」〇孔叢子抗志篇：「衞君言計是非，而群臣和者如出一口。子思曰：『人主自臧，則衆謀不進。事是而臧之，猶却衆謀，況和非以長乎？』」〇漢書孫寶傳：「平帝立，會越嶲郡上黄龍游江中，孔光、馬宫等咸稱莽功德比周公，宜告祠宗廟。寶曰：『周公上聖，召公大賢，尚猶不相説，著於經典，兩不相損。今風雨不時，百姓不足，每有一事，群臣同聲，得無非其美者〔二〕。』」〇君陳孔傳曰：「衆言同，則陳而布之，禁其專。」薛氏書古文訓曰：「衆言同乎爾者，爾當繹而後行，不可苟也。」〇蔡傳謂：「衆論既同，則又細繹而深思之而後行也。」其義各異，王氏蓋從蔡傳。

〔一〕「鄭語」，原作「周語」，據上古本國語卷一六鄭語改。

〔二〕「美」，原作「善」，據中華本漢書卷七七孫寶傳改。






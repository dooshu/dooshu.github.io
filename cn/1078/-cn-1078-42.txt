续集卷十四

钦定四库全书

东里续集卷十四　　　　明　杨士奇　撰序

读杜愚得序

李杜正宗大家也太白天才絶出而少陵卓然上继三百十一篇之後盖其所存者唐虞三代大臣君子之心而爱君忧国伤时闵物之意往往出於变风变雅者所遭之时然也其学博而识高才大而思远雄深闳伟浑涵精诣天机妙用而一由於性情之正所谓诗人以来少陵一人而已世之注杜多矣浅者或陋深者或凿不足以究杜之心微辞奥义盖有汨而不白者焉虞文靖公集取其近体百余篇为之注盖得杜之心而长篇短章关乎世道之大者未徧及也剡单复阳元用志於杜而不足於前注遂以所自得亦为之注考事究旨必归於当其疑不可通者阙之凡十八卷名读杜愚得简直明白要其得杜之心为多阳元洪武中为汉阳湖泊官谋刻以传未有所遇而卒武昌丁鹤年重其书从其家求得遗稿欲成阳元之志又未有遇前三十余年余过武昌鹤年以属余及张从善余时未暇録而心恒不忘比与训导严颐语及之颐曰江隂之善庆兄弟清尚务义喜为诗尝刻当时名人所作以传此其无难者遂求从善所録本证之不数月颐书来言刻完求序何其成之速也事固各有遇然今之遇如善庆求十一於千百不易得也论者谓杜集诗之大成以其兼备衆体也文靖亦言学杜则无往而不在善庆斯举非徒不泯阳元之用心其於学杜者有助益焉遂书为序

杜律虞注序

律诗非古也而盛於後世古诗三百篇皆出乎情而和平微婉可歌可咏以感发人心何有所谓法律哉自屈宋下至汉魏及郭景纯陶渊明尚有古诗人之意顔谢以後稍尚新奇古意虽衰而诗未变也至沈宋而律诗出号近体於是诗法变矣律诗始盛於开元天宝之际当时如王孟岑韦诸作者犹皆雍容萧散有余味可讽咏也若雄深浑厚有行云流水之势冠冕佩玉之风流出胸次从容自然而皆由夫性情之正不局於法律亦不越乎法律之外所谓从心所欲不踰矩为诗之圣者其杜少陵乎厥後作者代出雕锼锻链力愈勤而格愈卑志愈笃而气愈弱盖局於法律之累也不然则叫呼叱咤以为豪皆无复性情之正矣夫观水者必于海登高者必于岳少陵其诗家之海岳欤百年之前赵子昂虞伯生范德机诸公皆擅近体亦皆宗於杜伯生尝自比汉庭老吏谓深於法律也又尝取杜七言律为之注释伯生学广而才高味杜之言究杜之心盖得之深矣观其题桃树一篇自前辈以谓不可解而伯生发明其旨了然仁民爱物以及夫感叹之意非深得於杜乎或疑此编非出於虞盖谓欧阳原功所撰墓碑不见録也伯生以道学文章重当世碑之所録取其大而略其小故録此未足以见伯生然必伯生能为此也此篇旧未有刻本江隂朱善继尝刻单阳元读杜愚得其子熊得此编又请於父而刻之吾闻熊有孝行固其克承父志欤

庐陵李伯葵先生诗集序

余童丱侍陈心吾先生入郡城时郡中儒师耆老多在日过从相乐李伯葵先生年最少诸老出伯葵恒独留每出所作诗介陈先生评余时未有知也而见陈先生爱玩称赏之不厌伯葵出余私请焉陈先生曰衆意凡陋伯葵独志高古衆窘局蹐伯葵独舒徐有余且其进未可量也余心识之陈先生没余益壮而不至郡城者二十年独时时闻往来传诵伯葵之诗心益慕之又二十年再见於南京相握手月余先生虽苍顔白颠而矩度雍容言论雅则乃其意恒慨叹前辈之远而不能忘焉於是得观其平生所赋益多嗈乎金石之和也瑲乎佩玉之清也?乎兴寄之远也浑乎古意之犹存也盖先生学富而志笃意广而才高一芥尘俗不得入其灵台丹府间是以其诗之昌也先生怀仁秉义蹈履以正所居郡城之北安澹适而避荣名虽其子贵显而角巾布袍于于然入则集其子弟及乡之俊秀谈道终日或天清景和则出偕幽人贞士遨嬉溪山泉石超然自得於埃氛之表也而吉之为守贰以下欲有所问政者皆之焉以及四方之缙绅名人过吉欲有所致礼者皆之焉呜呼吉自诸老沦谢惟伯葵先生岿然独存今又捐舘五六年吉之士其能忘先生者哉先生蚤岁之诗陈先生尝序之今其子河南左布政使昌祺并集中岁以後之诗将刻之又属予序予蚤知敬先生而与昌祺同朝相知三十年昌祺自登高科历朝署出长大藩寛厚亷洁卓然名臣固先生之教也序其可辞乎

通监纲目集览正误序

朱文公因司马文正资治通监作纲目五十九卷大书为纲分注为目其书则孔子作春秋之义以正人心植世教有助於治道者也分注既详而其言与事或出於深僻有非浅尠所能遽通昔王行卿尝着集览以便学者其意善矣然其间不无文选蹲鸱之陋亡友右春坊赞善陈济伯载为正其谬误四百余事名曰集览正误伯载学博识端於此书致力勤而历年多考据精切殆无余憾有助於纲目者也其书故藏予家近陪太师英国公在史舘间论及纲目书公益深叹集览之误因出伯载所着公阅而是之曰宜广其传遂取梓行之嗟乎纲目有关治道之书也伯载此编诚不可无者太师公勲德大臣好贤重儒之有素而图其不泯所存厚矣士君子有志尊主庇民之道而欲稽古以扩充焉者是编岂小补之哉予深嘉之故为序诸简首

蠖闇集序

为学不求诸经为教不本诸经皆苟焉而已经者圣人之精也不明诸经则不达圣人之道然世未尝无学者惟善教者难遇也元之世江右经师为四方所推服五经皆有专门精深明彻讲授外各有着书以惠来学当时齐鲁秦蜀之士道川陆奔走数千里以来受业者前後相望迨国朝龙兴江右老师宿儒往往多在学者有所依归如南昌包鲁伯傅拱辰临江梁孟敬胡行简庐陵陈心吾刘云章欧阳师尹萧自省刘允恭刘伯琛陈村民临川吴大任何伯善皆岿巍浩博而凡有志经学者所必之焉何先生名淑以诗经名家登至正辛卯进士第授湖广武冈县丞会湖湘寇乱不果上时吴伯高为江西亷访使辟先生署从事不就虽寇祸延及乡里而执经相从者常不絶洪武中以贤良徵继以太子宾客召皆引疾辞他日特召天下名士九人先生预焉既至入见固以疾辞归而从学者益衆朝廷後复遣使即其家起之时蜀献王亦遣使奉书币来聘盖先生以前月捐舘矣使者相顾叹息而去先生得於经修於躬光明俊伟岂徒以空言示学者哉先生之文铿然金声莹然玉洁发明至理一以启迪人心扶植世教盖譬诸布帛菽粟之有资乎民生之实用也余家距先生之乡数百里童子时伏读先生程文心切慕之而不能趋拜请教稍长则先生厌世矣每以自憾呜呼前辈老成凋谢尽矣而使寡陋小子滥备斯文之任循省愧汗恒用感叹今年先生之孙寜国府学训导士彦在京师出其家所刻蠖闇集属余序之蠖闇先生所自号其退处之居也集中古近体诗二卷赋序记说题跋行状墓表志铭策问六卷尝见先生所着诗经衍义等书皆已传世因念国初诸老皆有着作今独梁何二家所着有传盖由其门人及子孙之贤也则余於序斯文安得不益增感叹而重先生之有後哉

王忠文公文集序

古之为士者文行皆备而必行为之本故三代以上文最高古而无以文名者其所本不系於文也秦汉以来士始有专以文名如或违道畔义君子不道也扬子云剧秦美新是已若断断焉发於忠君爱亲之诚读之使人感激奋发希慕之不置虽去之千载犹目前然者诸葛武侯之出师李令伯之陈情是已近数百年来士多喜读韩文公欧阳文忠公苏文忠公之文要皆本其立朝大节炳炳焉有以振发人心者也我国家龙兴之初金华宋公景濓王公子充相继入翰林持文柄时诏修元史二公皆任总裁岿然一代之望也已而王公以翰林待制奉命招谕云南之未下者至则以天命人心从违吉凶之道反覆开谕其人初已向服会有倔强拒命者公奋义死之後十年天兵下云南王公死事始暴白於中朝然旌褒之泽未及也皇上嗣大统之五年义乌丞刘杰白其忠于朝下诹於衆而信诏赠翰林学士中奉大夫赐諡忠文於是距公之死七十年矣命下之日舆论欣快盖忠孝人人性分所固有者为天下者必表章之以正人心善俗化治道所系也其或晦於前而必彰於後者天道显忠佑善虽久远不爽也杰又辑王公平素之文将刻以传属余序公之文蚤有声於胜国时既入国朝首见用於朝廷於郊庙宋学士诸公序之详矣余特録其死节事以着其文之本也呜呼王公之死以使命盖与唐顔鲁公同鲁公之书传於後虽片楮尺素人得之千金不易矧文者至理要道之所寓乎其传无疑也公名禕义乌人死年五十有二杰所建白十事采用其九论公死事在焉其亦可为达於政事者矣

性理羣书补注序

天之生人赋予之均也而人之禀受有不齐上焉者得夫气之粹而理之全此圣人也圣人之德纯乎天次焉者知其均得於赋予而有不能备夫粹且全者於是明之修之不敢违天而必宗於圣人此贤人也自孟子没圣教不流圣道日晦历干余岁其间知宗圣人者虽未尝乏然其足以明之修之盖尠迨濓洛诸君子出然後圣人之所以为教者晦而复明学者始了然知正道之所在而有所依据向微濓洛诸子相与明之修之用示法焉将世之学者日趋於异端无所底止而安知上宗圣人以归於正哉故欲学圣人者必自濓洛始昔我文公先生尝辑周程以下诸君子嘉言懿行作伊洛渊源録後来熊端操又着性理羣书盖因文公所辑而益以司马文正及文公先生之言行熊刚大从而为之句释无非以导学者於正也比年吾友吴君敏德又为性理羣书补注而於端操所辑间有损益於刚大所释颇见更定各有攸当焉而於义理之原讲学之方大要具矣夫圣贤之言一理也古今之人一心也学者於是编成因前古以求诸吾心稽往行以务诸吾身笃信而允蹈积累深而涵养熟虽由此而泝濓洛望洙泗未有不可驯致者敏德之所望於学者远且大哉敏德学端而识明志笃而行庄所着非止是编要皆端本澄源之意也其集解文公小学上初御经筵即録上进敏德历官台宪至左副都御史肃清之暇又辑前代名臣谏疏以励其属昉年七十即引疾退吾尝论敏德古道古心盖非今世所常有者故因此编而并及之

医经小学序

医学肇於三皇至周六官有医师掌医之政令所以卫民之生也历代明於医者皆有着书去古愈远後生晚出往往不究宗旨甚者於脉证隂阳表里经络运气之说一切懵然惟执前人一定之方以待病者用觊幸於万一而使斯民不幸不获保终其天年者盖莫甚於今比者宪臣有言请於邑里建学设教庶几免人於夭阏虽一时格於廷议然其发於恻隐之诚实切民用也往年副都御史陈公有戒刻刘纯所辑医家玉机微义以为施治之资矣又欲为施教之资也并刻纯所辑医经小学以传其书首本草次脉诀次经络次病机次治法次运气凡六卷一本於素问灵枢难经及张仲景王叔和至近代刘守真张洁古李明之朱仲修诸家之书撮其切要缀为韵语类稡以便初学本末条理明切简备医学之指南而端本之书也凡善学者皆务本况医人之司命其可昧本而苟乎哉学医者诚能熟究是编融会於心将所行皆正途所用皆正法触类长之於岁论十全何有哉此书非刘氏莫之为非陈公亦莫之传学医之幸生民之幸也纯字宗厚吴陵人其父叔渊仲修之高弟授受有自云

新编葩经正鹄序

国家取士以经术为上士之尚志者务以经术进经者圣人心法之所寓而出治之本也士不通经不适於用故三代而下用世之士於事君治民功业伟然可纪者必出於经术而明经不易矣即诗之为经其言优柔微婉其理精深藴奥明之必得其要也而非得其方岂得其要哉梁君本之佐教筠庠时虑学者於精深藴奥不易入也偕其内弟陈赏取朱备万所为解颐何伯善曹居贞所为主意林泉生所为矜式篇别而章附之合为一名曰葩经正鹄使学诗者读之大要了然无复他岐之惑诚亦三百篇之指南也梁君嘉惠学者之心可谓深矣筠久不荐经术士本之来职教而後筠之学者选乡贡选进士科不乏焉是书之利於人也亦既有效虽然商周以来所以正心修身齐家治国平天下之事与夫上下之间其行事之是非皆见诸三百篇之中而自汉以下言其旨者至多也至宋朱文公始折衷归一焉此书又明文公之旨而会其要者也士诚能因其书以求其要能求其要以察其心能察其心以明其道之是非而由之戒之则於贵贱内外进退隐显无所处而不利岂独利於文字进退之间而已哉此又读葩经正鹄者所当知也本之将教论溧阳探其囊得之读之跃然以喜本之求余序之故为书其简首

恒轩韩先生诗集序

恒轩集者越山隂本常韩先生之所着也其先相之安阳人宋司徒兼侍中赠尚书令魏国忠献王之一十二世孙建炎间韩氏以勲旧之门扈从南渡因家于越迨今为越之山隂人先生少有大志行谊素闻於乡先生之尊人叔英先生尝遣从乡之诸老游时则有若赵公本初刘公昭父王公思敬钱公子予吕公中立先生皆游学焉洪武初遇科举法行先生谓功名可引手取乃刻苦为举子业虽初寒暑雨手卷不释废寝忘飡致成痞疾後有司屡以经明行修为荐俱以病痞辞遂家居教授以淑乡之晚进筑室一所扁曰恒轩陶情养性其间日以吟咏为乐尤笃意教其子阳以缵先业先生生平吟咏甚富五七言律长短歌行字字句句悉中矩矱缘情序事温厚清邃所谓发乎性情止乎礼义之作也欤奈旧稿回禄之余所存止此可胜惜哉先生虽物故子阳以永乐丁酉乡贡进士职训苏松二郡学及教谕润之丹阳所至能以师道自立用太常卿吾友姚君友直荐擢拜监察御史亷重刚正克振风纪中外皆知之今观先生所着诗温厚清邃而忠君孝亲之心累形於篇什之中由此亦可知阳居官行事之善未有不本於先生义方家学而致然也兹以诗集请序遂书此弁诸首云

西廵扈从诗序

宣德甲寅秋居庸之外怀来保安宣府万全皆大熟上虑边人安於足给而忽警备也乃九月甲申车驾亲廵饬之词林从者士奇勉仁宏济德遵士奇年七十特给舆卒二十人而道中气候清和动息舒徐号令严肃行者不劳居者无扰间驻跸平旷命将士飞放驰射用阅武也是月丁酉至洗马林盖去宣府西百八十里洗马林者旧名荨蔴林语袭讹也时北边阿噜台之衆为卫拉特摧败狼狈假息塞下左右从臾希合之臣多请掩捕之者上曰朕知饬备耳困人於厄非王者事不听从臣中士奇为最不习兵事间以文事承顾问而宠遇恒均一夕召问士奇卿数日马上亦赋诗否士奇惶恐叩首上慰劳再三既班师十月甲辰至北京扈从往复裁二十日其间情之所至亦时见诸赋咏凡得小诗若干首记忆前五年从廵边至宣府往复二十日在道未尝不寓兴於诗而以今视昔年益迈气力益衰词意益鄙陋无足采特以其发於一时之扈从而将来亦可考见岁月故遂録之而不弃云

玉机微义序

都察院副都御史姑苏陈公有戒奉命镇抚陕西仰体皇仁躬勤蚤莫苏息雕弊民用向安遂饬边疆亦既完固时有余暇其恤人之念未始或忘苟可利之为之恐缓间遇医家玉机微义一编谓可以济人捐俸僦工刻以广布於是布政郝公珩王公敏合其同官志在施济者率效协助焉既成郝公以求余序此编集於会稽徐彦纯吴陵刘宗厚续有增益皆明于医者凡五十卷门分类集於论病因证治条理粲然既详备矣夫医家神农轩岐伊尹及秦越人张仲景之书万世所宗不可易也历晋唐宋代有名者近代张元素起北方盖得神授深造阃奥再传李明之三传王好古南方朱彦修得私淑焉遂为医家之正派彦纯宗厚又私淑彦修者也论者谓元素医家之王道盖王道以养民为本元素之法厚脾土为要此知本之务也是编主素难金匮及元素一派之旨若诸家治法不倍此者亦旁采而附益之虽中医执此施治可以成功如病者有能知之亦必不为庸医所误其所济利岂小补哉医者圣人仁民之术也有戒诸公於此编协志以广其传盖其不忍人之心所不能已也将其不忍人之政讵可涯欤

沧海遗珠序

诗本性情关世道三百篇无以尚矣自汉以下历代皆有作者然代不数人人不数篇故诗不易作也而尤不易识非深达六义之旨而明於作者之心不足以知而言之萧统之选古高适姚合辈之选唐下逮宋元亦各有选其采之不详选之不当皆不免於後来之讥盖选之不当者识之不明也近代选古惟刘履选唐惟杨士宏几无遗憾则其识有过人者矣我国家文运隆兴诗道之昌追古作者选録者不啻十数家然惟刘仔肩王偁所録为庶几焉仔肩过略偁録虽精且详而犹未免於有遗也都督沐公以其所得名人之作择其粹者通古近体二百余篇皆前选所不及者名沧海遗珠将刻以传属余序余阅其诗大抵清楚雅则和平婉丽极其趣韵莹然夜光明月之珍可爱可玩而可传也有以知都督公之识之明矣公字景顒黔寜王仲子方以忠谟宏略佐兄黔国公为朝廷镇抚西南一方而绥靖余暇适情吟咏以及斯事非兼文武之智而能之哉然今好文之朝天下之广制作之富有遗而可録者未必止此此殆其权舆者乎

法书志序

余素简澹无他嗜好独好文籍及古法书然法书佳者於今极难遇间一遇之非特其力不足以致亦不欲以已之好移人之好也而先生朋友有知其意分其余以遗之者辄喜受之不辞故余所得者皆世之所有而世所嘉者率不在余也间以所得自周以来篆隶行草之书百二十本各志之而稡为一卷名法书志云

文籍志序

夫所贵士者能尽道焉耳明道必自读书始经圣人之精也史备行事之得失诸子百氏有醇焉有駮焉审其是非邪正以求至当之归其书皆不可以阙也吾先世藏书数万卷元季悉毁于兵吾蚤有志乎学而孤贫不能得书稍长事钞録无以为楮笔之费则往往从人借读不能数得年十四五出教童蒙颇有所入以供养不暇市书也弱冠稍远出授徒所入颇厚始畜书不能多也及仕于朝有常禄又时有赐赉节缩百费日月积之一为收书之资历十余年经史子集虽不能备颇有所蓄视吾先世所藏千百之十一视吾少之时可谓富矣夫人於其所好劳心苦力以求得之必将谨护珍袭不至於废坏逮传其後之人未尝知得之之难盖有视之漠然不以留意弃之如弃瓦砾者矣吾惧後之人不知守也凡书具志吾所以得而勉其所以守盖昔人爱一草一木犹戒子孙以勿坏矧书籍圣贤至训之所寓乎敬之哉且积书岂徒以侈座隅充箧笥而已必将讲读究明务得之於心而行之於身也司马君实谓积书不若隂德以子孙未必能读彼非有激而云然乎不然其待乎後之人者薄也吾不以薄待後之人也勉之哉

牧斋诗序

陈子韶名其藏修之所曰牧斋盖取孔子赞易卑以自牧之义自勉也其妻之弟翰林庶吉士萧省身在京师求诸缙绅贤士为赋之以余知子韶属为之序余往年读书桃源山中与子诏还往子韶愿谨恂恂务自韬匿未尝采荣钓名也或徒观其外以为巽耎缩朒如不任者而其中强执确然不可夺家贫教授以为业虽所入不腆裁给寒暑朝夕然懙懙安舒自得视千驷万锺不足与易者然吾於子韶有可慨焉者陈氏自五季来迁泰和四百余年之间诗书簪绂辉映先後屹然为邑钜族其後之人有如子韶可谓不辱矣且泝子韶高曾以上至于始迁之祖其流派彰彰着明乡人长老皆能言之而今谱陈氏之族无録子韶焉者陈氏之後世贤者固多也若其不贤於子韶亦未必不少是谱得子韶不尚有重乎为子韶重轻固不系谱之録否第为谱如此果可谓无憾乎哉而子韶未尝以是尤人曰我之行殆有忝於先乎益敬修不懈於乎子韶所以自取乎卑牧者岂徒载之空言而已世之托仁附义以为名号卒之所由判然如薰莸昼夜之相反者其视子韶为何如此宜缙绅贤士之为之赋也赋或颂或规不一其旨要皆有以发子韶之意故为摭其行实之槩以为之序使读诗者得以考信云尔

志训堂後序

吴兴章自明甫其子善洪武中授茌平县典史自明甫寓书训之娓娓千余言於持身莅政事神恤民敬长亲贤之道备举而曲尽盖不徒可以赞治一邑而已也爱之深故言之详知之明故言之当即所言以考所存自明甫其贤父乎善拜受父训掲于堂中旦夕省览以图无忝及自明甫没善历茌平令数进其官今为刑部郎中为人闓敏恭慎而拳拳斯训所至掲诸堂恒若其父之临乎上而始受命也善其贤子乎盖亲之德与天之德同一仁也儒者有言事亲犹事天受天之命以生犹子禀父之命以行君子畏天命而不敢违犹孝子敬父命而不敢悖故敬父即敬天也则自少壮至老至终其身可有一息之或间乎古之言孝者必曰曾子其戒慎惕厉之意必至启手启足而後免善必务於此哉善以志训名其堂缙绅君子为之序为之记矣又以属余序余既嘉之又愿望之未已也为书于後

善安堂诗序

吾邑刘文复和易惇信而重气义乡人士多乐与之交今年来京师京师士大夫亦多爱其为人知其家有善安堂为之咏歌文复以属予序予念童丱时识文复其家在县城中其时城中有骋私智欺愚弱致厚赀者高堂重屋歌舞丝竹欢乐之声以夜继昼孰不自意可以终其身及其子孙於无穷哉而文复与其兄存礼谨谨自守不敢苟求所欲於理分之外日以奉亲为乐作龙洲书舘延师教其子所资非饶裕而仰事俯育之余以济贫乏不靳也迨予弱冠求向之盛富而极乐者忽然若烟消若澌尽无复遗余而文复一家之内父子祖孙兄弟孝敬慈爱天伦之乐视昔弗替而益加也岂非所由之道安危之异哉夫人置其身其家亦若置器焉置於安亦安於危亦危为善者置安之术也书曰作善降之百祥易曰积善之家必有余庆善固天之所佑也其後文复之父至八十有八母八十有七其兄弟皆垂白无恙其子长而知学斯其得於所佑者然欤故书予所见者於诸贤咏歌之首使读者知为善之必有徵且欲安者当知所择术也

崇孝堂序

江隂朱熊惟吉性至孝母尝疾剧叩医巫皆不效熊痛迫罔措或言古医书有人肉治弃疾之说即露祷北辰自刲股煮液进母者再母食之疾愈宗族乡党称之无间言翰林检讨陈嗣初先生闻而嘉之名其事亲之堂曰崇孝崇者盖将进之於道也既为之记又为书道熊来见亦欲予一言进之夫刲股在吾儒有不足焉者盖谓圣人之教所未有且虑至於残毁而伤生也夫残毁而伤生宜见黜於名教然论人者亦究其心之诚何如耳父母吾身之本也父母危殆将絶是吾之本将絶而暇计吾之身哉盖於是时父母为重身为轻矧事迫计穷无可奈何之际虽捐生有不顾其心固曰吾之身受诸父母幸父母之安也捐生所甘心焉矧人肉治疾着在医家书吾於父母而可以已乎矧刲体未必皆伤生乎故刲股为世所嘉者亦谅其出於爱亲之诚而儒者明道以正言则立范垂世之用心也而用恕者庶几可以无訾焉熊之诚孝可嘉然而君子之孝非止乎是也孔子语曾子曰立身行道扬名於後曾子动求诸己自日三省至於启手启足不敢忘孝曾子之学者亦曰一举足一出言不敢忘父母虑辱其身羞其亲皆君子之孝也君子之道务其远者大者熊朂乎哉奉养之暇力探前言往行而躬蹈之以称陈先生名堂之义哉且吾闻子诗礼故家也今子之世父父皆惇行尚义亦宜子之嗣承不隳也熊朂乎哉遂书以为崇孝堂序

沙村江楼诗序

沙村江楼者乡先辈刘伯川之所作也沙村在吾邑之南山水深邃幽僻之处四方往还之迹所不及而刘氏世居之伯川刘之秀而文者楼据沙村之胜杰然而特出乡名卿钜老皆有赋咏纪述历世变故伯川没无子简牍散逸无存而楼亦久仆其从弟伯埙今即故址复作之伯埙能记忆刘尚书子高故所题楼中长句及所寄伯川近体之诗间於翰林诸公诵之诸公闻尚书江楼诗皆喜而继作者曾学士而下若干人伯埙并稡之以求予序楼始作於伯川余虽不及见然观伯川可以知之伯川先公同门友尝闻邑老言其家甚富於崇儒礼士汲汲恐有所未尽元季兵乱攻剽充斥民奔窜深山穷谷不能保一时率视沙村为王官谷而邑之士大夫挈妻子走依伯川伯川倾倒迓迎舘谷之不使有几微羇旅之意益久不厌凡依伯川者皆如家焉尚书所寄近体盖谓此也伯川平生轻财如粪土年四十尚有田数千亩一日悉散予其亲戚闾里又散遣臧获独与其妻处弊庐数楹仅蔽风雨而旦暮饘粥休休自得也平居不与俗人接然善观人且喜奨掖後进士奇年十四五与陈孟洁往拜之皆以故人子见爱是日雪霁酒酣以予两人循溪行咏命各赋小诗言志孟洁对曰十年勤苦事鸡窗有志青云白玉堂会待香风杨柳陌红楼争看緑衣郎予即一时景趣塞责曰飞雪初停酒未消溪山深处踏琼瑶不嫌寒气清人骨贪看梅花过野桥伯川顾孟洁笑曰十年勤苦只博红楼一看耶又曰不失一风流进士顾予笑曰虽寒士当耐又曰人有不为而後可以有为其勉之後伯川卒二十余年孟洁登第为翰林庶吉士而卒今又二十年余幸存余喘皆如伯川言然予未能有副其所望恒用内愧伯埙自刑部主事再陞郎中相与同朝每共论往事追念前辈高风远韵不可复得今喜伯埙能继其作楼之意也故因叙诸公之诗并及伯川为人大略云

禄养堂诗文序

永新戴礼本敬永乐乙未举进士登第登进士第者例观政於诸司然後授官本敬独念其母春秋高爱日之诚不可缓也以其情言於朝冀得教职近地以禄养其亲遂得衡州府学教授衡去永新不五百里即过家奉亲以行到官顔其奉亲之堂曰禄养志喜也缙绅大夫闻者皆为之喜或为文记之或为诗章謌咏之且盈卷矣永乐辛丑余与本敬同奉命考会试因以出示属序焉夫士之仕也皆欲行其道上焉以事君下焉以为民而事君为民之道皆本乎事亲故曰孝者百行之源行道之所先也人之爱其亲固本於天性然有幸不幸焉亲在而养不备及得禄而亲不逮终身怀仲由之戚者世不少矣本敬虽早丧其父而母孺人垂白康豫本敬出而与诸生谈周公仲尼之道入而升堂上夀甘旨有资承顔婉愉天伦之至乐人生之至幸得之而喜宜也士大夫皆喜为之文若诗亦天理民彞具於心者之所同也则夫升斯堂诵其文咏其诗者有不欣喜而歆羡者乎

虚庵诗序

河南按察司佥事吾邑刘咸士皆名其所居曰虚庵盖取易咸象之义而求益者也缙绅君子与之游者为文记之矣又有为之赋咏者稡以属余序焉人之心其体本虚也圣人者全其本然之体虚灵澄澈廓然大公而物来顺应下圣人者不免拘於气禀累於物欲不能全其本然之体是以所存所由不能不倍於道故圣人之教必以虚为求道之要虚者无我之谓也君子达乎斯旨则其心一於道而不蔽於私欲主於公而不介於物我是以天下之善皆归之而日进乎高明之域小人昧焉私智自高偏见自是以此窒乎内拒乎外天下之善无自而入日沦於污下而不自知矣此贤不肖所由分也士皆有见乎此以之名所居而朝夕视警焉将进於道未可量也此宜缙绅君子为之赋咏欤士皆以明经擢第今佥宪外藩朝廷之耳目政治之纲纪生民之休戚谳议之得失皆系之诚由此道而不倦焉必将有立於当时有传於後世勉哉士皆余於士皆为执友故因叙此诗而特有所期望云

东郭草亭宴集诗序

圣天子嗣大宝之明年改元正统仁义之施洽被迩遐稿者以苏仆者以植万彚咸畅而凡中外小大之臣咸洗濯修饬祗奉法度天子恒昧爽朝百官亲万机既即位御经筵文学从臣执经左右讲说尧舜禹汤文武周公孔子之道日恭日励不敢怠逸乃三月之望有赐假於是讲臣九人豫约郊游以娱一日之暇是日早朝退联骑出文明门礼部尚书胡公适邂逅焉遂偕东行二里所鸿胪卿杨君思敬望而欣然出迓指顾道左而言曰此中可以少憇也皆下马径而入折稍北旷地可百数十亩环以苇樊樊之内皆蔬畦麦壠沟塍秩秩如画中置井作辘轳引泉灌注凡种艺具有条理盖思敬别业也衆从容周览还坐井傍柳下共歆艶思敬之乐思敬饮客嘉茗遂治具延入坐小亭亭覆以茅俭质而清雅幽邃而闓爽亭之外杂植名卉异果周垣以护之垣之外树桃李杏时花盛开翛然有尘外之趣思敬举酒乐客一叟弦歌佐之爵行无算客亦欢然倾写皆赋诗留亭中已而夕阳冉冉薄西山思敬送客出曰愿岁以是日候从者於斯又谓士奇曰愿序诗俾後之人知衆君子之尝乐于斯也夫君子之乐岂苟焉者哉何也生民之失寜弗乐也处非其地弗乐也与非其人弗乐也今圣明在上百职举而群生遂海内无事可乐旦暮劬于职务而得适意于旷闲萧散之滨以坐玩夫时物之发育可乐斯集又皆卿大夫之贤藴道德而服诗书志合而言契靡不可乐矧思敬好客有郑当时陈孟公之风若之何不乐哉乐而形诸诗歌乐之至也後之读诗者尚考其乐之所自诗凡十首皆近体是月十有七日序

翠玉楼诗序

永阳胡孔时往年来京师胥晤于吾友周是修所是修为余具道孔时之行又示以所为其家翠玉楼记槩述景物之趣而寓喻勉之意也余既重孔时为人又重是修之爱人有道未几是修没与孔时不相闻十又四年今年再见京师其恂恂慎重尚贤好德之意加笃胡氏居永阳诗书行义为乡郡所重者累世吾少犹及识国宾先生表然修整端确和厚使人敬而爱也渚樵先生虽不获识然闻其笃学务义汲汲以成就後进为己任盖孔时大父也夫产于崑山生于丹穴必为世所贵矣今之来告余曰比年士君子为翠玉楼诗多矣诗必有叙敢请时其简留於家一见既不可得固辞不能叙不获也翠玉者是修取苏文忠公诗语名之是岂专以言山水之胜登览之乐哉其亦欲使因其言想见其人而勉之於已乎孟子曰尚论古之人颂其诗读其书不知其人可乎是以论其世也是尚友也文忠公学问之闳博文章之雄迈气志之刚正独立而不顾百折而不变当时如黄文节其於公犹曰晚进之士不愿亲炙先烈以增益所不能者非人之情又曰心之所期可与知者道难与俗人言景慕如此则後之为士者欲有所立於世而求之文忠未必无所助益也是修爱人有道其意不在此乎然引而未发也诸君子之作於诗必有及此者乎孔子曰诗可以兴可以观兴观诗之道也请以是复孔时为翠玉楼序

东里续集卷十四








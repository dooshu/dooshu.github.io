31　庾氏絶劉闢不爲親　白居易爲詩頌庾氏


劉闢亂於蜀，案：在憲宗元年。其嫂庾氏棄絶不爲親。白樂天爲詩贈樊著作，與陽城、元稹、孔戡並稱，欲其著書編爲一家言。而唐史於庾氏無述焉，故表而出之。

【元圻案】唐書劉闢附韋皋傳：「闢，字太初，擢進士宏詞科，佐韋皋府。皋卒，闢主後務，諷諸將徼旄節，憲宗以給事中召之，不奉詔。時帝新即位，欲静鎮四方，即拜檢校工部尚書、劍南西川節度使。闢以兵取梓州。杜黄裳薦高崇文等將神策行營兵皆西。詔許自新，不聽，下詔奪其官爵，遂下成都，擒之。」〇樂天贈樊著作詩云：「陽城爲諫議，以正事其君。其手如屈軼，舉筆指佞臣。卒使不仁者，不得秉國鈞。元稹爲御史，以直立其身。其心如肺石，動必達窮民。東川八十家，冤憤一言伸。劉闢肆亂心，殺人正紛紛。其嫂曰庾氏，棄絶不爲親。從史萌逆節，隱心潛負恩。其佐曰孔戡，捨去不爲賓。凡此士與女，其道天下聞。君爲著作郎，職廢志空存。雖有良史才，直筆無所申。何不自著書，實録彼善人。編爲一家言，以備史闕文。」






毛璋


毛璋，沧州人也。梁末，戴思远为横海军节度使，璋事思远为军校。晋已下魏博，思远弃沧州出奔，璋以沧州降晋，以功为贝州刺史。璋为人有胆勇，自晋与梁相拒河上，璋累战有功。庄宗灭梁，拜璋华州节度使。在镇多不法，议者疑其有异志，乃徙璋镇昭义。璋初欲拒命，其判官边蔚切谏谕之，乃听命。璋累历藩镇，又在华州得魏王继岌伐蜀余赀，既富而骄，益为淫侈。尝服赭袍饮酒，使其所得蜀奴为王衍宫中之戏于前。明宗闻而恶之，召为金吾上将军。东川董璋上书言璋遣子廷赟持书往西川，疑其有奸。明宗乃遣人追还廷赟，并璋下御史狱。廷赟款称实璋假子，有叔父在蜀，欲往省之，而无私书。璋无罪名，有司议：“璋前任藩镇，阴畜异图，及处班行，不慎行止。”乃停璋见任官，勒还私第。

初，廷赟之蜀，与其客赵延祚俱，及召下狱，延祚多捃璋阴事欲言之，璋许延祚重赂以灭口。既出而责赂于璋，不与，延祚乃诣台自言，并璋复下狱，鞫之无状。中丞吕梦奇议曰：“璋前经推劾，已蒙昭雪，而延祚以责赂之故，复加织罗。”乃稍宥璋。璋款上，有告者言梦奇受赂而劾狱不尽，乃移军巡狱。狱吏希旨，锻炼其事，璋具伏：许赂延祚而未与，尝以马借梦奇而无受赂。璋坐长流儒州，已而令所在赐自尽。





125　近寶則公室乃貧　詩文中誤用事之例


柳子晉問：「魏絳之言：『近寶則公室乃貧。』」按左傳成六年，此乃韓獻子之言。

【閻按】東坡石鐘山記「魏獻子之歌鐘也」，「獻」當作「莊」。

【何云】詩文中誤用事，有自誤者，有因古人之誤而亦誤者。如晉問作魏絳，乃出水經注，非不記左傳，故以示博，此又一例也。

【方樸山云】朱子注論語「夏瑚商璉」，亦因舊注，非不知與明堂位戾也。

【繼序按】包、鄭注論語，賈、服、杜注左傳，皆云「夏曰瑚」。

【元圻案】水經六「澮水」下注曰：「春秋成公六年，晉景公謀去故絳，欲居郇、瑕，韓獻子曰：『土薄水淺，不如新田有汾、澮以流其惡。』遂居新田。」〇四庫全書校本案：「原本及近刻『六年』訛作『元年』，『晉景公』訛作『悼公』，『韓獻子』訛作『魏獻子』，今據左傳改正。」若如義門所云，豈「韓」之訛作「魏」，唐時本已然與？〇晁無咎嘗取晉問以續楚辭，曰：「枚乘七發，蓋以微諷吴王濞毋反。晉問亦七，蓋效七發以諷時君薄事役而隆道實云。」






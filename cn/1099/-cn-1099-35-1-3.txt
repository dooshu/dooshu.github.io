○請補軍民冊籍疏 【 軍民冊籍】

國家以民數為重。軍民以冊籍為先。凡在有司、理當收貯、洪武元年以來軍民等項戶口、俱以版籍為定每次重造一樣五本、戶部及司府州縣各收一本存照。以備日久吊查、俾奸巧移易者。不得售其私。避重就輕者。不得更其役。立法之意、至矣備矣、臣近往太原等府、遼沁等州縣、清理軍伍、為因各處軍民告訐、軍役要吊洪武初年原垛軍冊查理分豁、其名該官吏、推稱年久、俱各無存、多被吏書更改作弊、將軍作民民捏為軍。以致連年告訐。互相推調。空歇軍伍。乞各府州縣掌印官員、查自洪武元年以來、原造軍民籍冊并節次原垛、及抽丁等項軍冊到官、逐一點看寫補修整完備、其迷失損壞、燒毀無存者、著令吏書前赴各該上司查寫回還、務要不失祖戶姓名、原垛丁口。其充軍來歷衞所鄉貫。備細緣由。依式補造。照舊改正、比對無差。發庫收架、如法安置、時常晒晾、庶版籍、定、軍伍清、而偷盜棄毀之弊、亦可革矣 【 正統十二年上時為左參政】


典衣买书　二首（限冬、歌、青韵）


自笑难登箸作庭，贫中书仅购零星。轻裘付与长生库，一卷携归问字亭。

寒士性情能耐冷，秀才风味喜横经。何时借读来中秘，照我朝衫太乙青。

一瓻难借读三冬，典到青衫费足供。入库酒痕双袖满，拥城书味十分浓。

输金共论文章价，脱布思罗锦绣胸。相国寺前碑版好，易安夫妇最情钟。






诈贿被侮


衙役之辈，遇事敲诈，久为社会所切齿。苟贤有司执而痛惩之，当无不称快者。然惩之之快，犹不如玩弄之之为可笑也。

昔慈安太后宾天时，哀诏至沪，臣民遵例穿孝百日。乃于此百日之内，有御枣红马褂以出者。某役见之，以为是可择而噬者也，遽前呵之。其人作惶恐状，问何故。役呵曰：“国制，汝不知耶？”曰：“国制奈何？”曰：“汝御红衣胡为者？”曰：“红衣不可御耶？余制此已三年矣。”役怒曰：“蠢奴才！不足与言，惟当捉将官里去。”遽前执之。其人大惧，愿出资免。役伸手索资。其人摸索囊中，良久，仅出十文钱，授之曰：“吾仅有此。”役怒，复前执之。其人哀之曰：“毋然，吾当质物以酬汝。”役许之，同趋路旁质家。其人解所衣枣红马褂，质钱两串，纳囊中径去。役追索资，其人唶曰：“若胡为而妄索吾资？”役亦唶曰：“汝违制穿红衣，岂忘之耶？”其人笑问曰：“然则吾之红衣何在？”役嗒然。






○郊丘明堂严配议

谨按《孝经》云：“孝莫大於严父，严父莫大於配天。”既言莫大於配天，明配尊大之天，昊天是也。物之大者，莫大於天，推父比天，与之相配，行孝之道，莫过於此，以明尊严之极也。又《易》曰：“先王以作乐崇德，殷荐之上帝，以配祖考。”郑玄注：“上帝，天帝也。”故知昊天之祭，合祖考并配。请奉太宗文武圣皇帝、高宗天皇大帝，配昊天上帝於圜丘，义符《孝经》、《周易》之文也。神尧皇帝肇基王业，应天顺人，请配感帝於南郊，义符《大传》之文。又按《祭法》云：“祖文王而宗武王。”祖，始也；宗，尊也。所以名祭为尊始者，明一祭之中，有此二义。又《孝经》云：“宗祀文王於明堂。”文王言祖而去宗者，亦是通武王之义，故知明堂之祭，配以祖考。请奉太宗文武圣皇帝、高宗天皇大帝、配祭於明堂，义符《周易》及《祭法》之文也。谨议。

李撰

撰，韩王元嘉子。少以文才见知诸王子中，天后朝官通州刺史。元嘉起兵诛武氏，与父同坐诛。


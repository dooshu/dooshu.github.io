◇答范光禄书

辱告慰企，晚寒体中胜常，灵运脚诸疾，比春更甚忧虑，故人有情，信如来告，企咏之结，实成饥渴，山涧幽阻，音尘阔绝，忽见诸赞，叹慰良多，可谓俗外之咏，寻览三复，味玩增怀，辄奉和如别。虽辞不足观，然意寄尽此，从弟惠连，後进文悟，衰宗之美，亦有一首，并以远呈：

承祗洹法业日茂，随喜何极，六梁徽缘，窃望不绝。即时经始招提，在所住山南，南檐临涧，北户背岩，以此息心，当无所忝邪？平生缅然，临纸累叹。敬惜为先，继以音告。傥值行李，辄复承问。（并《广弘明集》十五。）


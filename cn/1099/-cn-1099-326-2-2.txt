○又與薊遼總督譚二華 【 築臺戍守】

戚帥以總理改總兵、誠為貶損、緣渠當僕以書相問之時、不急以此意告我、而本兵又倉卒題覆、故處之未盡其宜、然及今尚可為也、望公于議疏中委曲為言、不但體面降抑、為下所輕、且督撫摽兵皆欲付之訓練。若不兼總理何以行。便乞特致一書于閣中二公。及虞坡思齋。僕得從中贊之。更易為力也。倘得如意。當于敕書中增之。其關防當改鑄矣。昨議增築敵臺、寔設險守要之長策、本兵即擬覆行、但據大疏謂一臺須五十人守之、則千臺當五萬人矣不知此五萬人者。即以擺守者聚而守之乎。抑別有增益乎。聚則乘垣者無人。增則見兵止有此數。不知又當何處也。守臺亦須五十人然此制誠為狹小又四面周廣才一丈二尺。雖是收頂之式。度其根腳。當亦不過倍此數耳。以五十人周旋于內。一切守禦之具。與士卒衣糧薪水之類。充牣其中。無乃太狹乎。便中仍望見教。萬萬、山東民兵、徒有征戍之勞。而無戰守之益。若折解工食銀兩。則一歲中即可得十餘萬。以此十餘萬之貲。召募土著精壯之人。便可得勝兵五六千。比之千里遣戍。功相萬矣。僕久懷此意、未有以發、公熟計其便、再疏言之何如、凡僕所白皆密要語、故不敢令人代書、極知艸艸、


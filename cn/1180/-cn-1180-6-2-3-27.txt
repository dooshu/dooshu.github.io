答总督方金湖


边事近来处置，幸已就绪。今秋三陲晏然，一矢不惊，诚宗社生灵莫大之庆。但外宁内忧，圣人所戒，封疆之臣未可一旦而忘备也。昨具疏请敕，饬戒诸边，仰荷圣明允行。

世必有非常之人，然后有非常之事；有非常之事，然后有非常之功。今边政久弛，诚欲及时整理，兴建鸿业，非常人所能也。如虞坡、二华故事，借丈以墨绖临戎。使旋，辄附鄙意，外小疏寄览。






杨万里　後一月再宿城外野店，夙兴入城，谒益公二首

吹灯览镜又匆匆，乌帽新时白鬓空。

残月忙追晓星上，飞霜先到轿窗中。

如何五鼓寒十倍，不肯半分饶一翁。

到得火轮相暖热，山霏特地碧朦胧。

杨万里

杨万里　後一月再宿城外野店，夙兴入城，谒益公二首

归途未信欲斜阳，只怪行人影转长。

松寿已高犹绿发，枫年方少更红裳。

秋光便是天金谷，画本偷归我锦囊。

只怨冲寒叹行役，青鞋布袜却芬香。

杨万里


○罢差科徭役诏

《诗》不云乎：“民亦劳止，汔可小康。”自有隋失驭，政刑板荡，豺狼竞起，肆行暴虐，徵求无度，侵夺任己。下民困扰，各靡聊生，丧乱之馀，百不存一。上天降监，爰命朕躬，廓定凶灾，乂宁区域。念此黎庶，凋弊日久，新获安堵，衣食未丰。所以每给优复，蠲减徭赋，不许差科，辄有劳役，义行简静，使务农桑。至如大河南北，离乱永久，师旅荐兴，加之饥馑，百姓劳弊，此焉特甚。江淮之间，爰及岭外，涂路悬阻，土旷民稀，流寓者多，尤宜存恤。此等诸处，往隔寇戎，自经开泰，岁月未久，犹恐士民积习，不改前弊，州县官人，未称所委，迎送往来，尚致劳费。其河北江淮以南，及荆州大总管向西诸州，所司宜便班下。自今以后，非有别敕，不得辄差科徭役，及迎送供承。庶令安逸，明加简约，称朕意焉。


◇祭用鲜槁鱼议

今祭有生鱼一头，干鱼五头。《少牢·馈食礼》云：「司士升鱼腊肤鱼，用鲋十有五。」上既云「腊」，下必是「鲜」。其数宜同。称「肤」足知鳞革无毁。《记》云：「槁鱼曰商祭，鲜曰廷祭。」郑注：「商，量；廷，直也。」寻「商」旨裁截，廷义在全。贺循《祭义》犹用鱼十五头。今鲜顿删约，槁皆全用。谓宜鲜、槁各二头，槁微断首尾，示存古义。（《南齐书·礼志》上，永明六年，太常丞何之议。）


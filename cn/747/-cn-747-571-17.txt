○代李襄州谢上任表

俸对丝纶，惭悸无地，拜命兢悚，不知所裁。臣凡贱琐才，智略无取，幸赖先臣绪业，累忝国恩。天泽曲流，遂司节制，寄深分阃，任重专征。顾无将领之才，谬处众人之上。岂谓宸私轸念，仁育为心，霈泽无涯，德音屡降，士众感悦，咸思竭忠，遂得潜师，暗入贼境，不意凶渠就戮。此皆圣谟，岂敢叨天，以为己力？仰荷殊造，重於丘山。臣以月日上讫。谨当敷宣皇化，曾谕圣慈，绥抚三军，安百姓，冀以尘露，上答鸿私。


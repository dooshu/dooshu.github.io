○睿智文武皇帝册文

维元和三年岁次壬子正月癸未朔十一日癸巳，摄太尉银青光禄大夫守兵部尚书兼御史大夫上柱国赵郡开国公臣李巽及文武官五千七百九十四人等言：臣闻自天元而升，地黄而凝，皇王之道，尧舜首出，故典谟述焉。自尧及唐，历纪三千，致理之君，不过十数，升平之运，不至五百。天人之交际，不其难欤？我唐运之兴，昌期是膺。四海一统，十圣丕承。以至於皇帝，则君十一而年二百矣。历考前代，丁於斯时，皆王泽已竭，君明浸替，未若我后之维新厥命。我唐之中兴厥祚，顾视周汉，不其蔑欤？

伏惟皇帝陛下绍太宗之英武，禀德宗、顺宗之寅畏，乾乾翼翼，若不满志。故爱於文母，顺色之孝也；睦於兄弟，因心之友也。崇谠议，察迩言，去疑谋、杜谗说，俾王道正直，砥为夷涂。发前圣之韫椟，披人文之光耀。而气有者，反时为妖。若黎崇之不恪，苗人之逆命。或诞敷文诰，或震叠武功。圣造不疾而速，非陛下畴能之。然後奉四表之欢心，总百神之受职。蠲祀於清庙，严祀於上元，天地察而神著矣。臣闻之，君人者，谦逊静悫，则天应之以福，故休祥出焉；慈仁爱育，则人应之以诚，故鼓舞从焉。王者因人心，稽天意，天下俱应，而徽号加焉。至公之道，不可辞也。

臣等所以勤勤恳恳，至於再、至於三，愿奉鸿徽，以彰休德。陛下犹三揖而五让之，久而罔已，始降俞诏。於是百辟卿士，洎四方侯卫之臣上言曰：陛下诞睿圣之姿，应会昌之期。经天地之谓文，禁暴乱之谓武。臣等不胜大愿，谨奉玉册玉宝上尊号曰睿圣文武皇帝。惟陛下懋一德，勤万邦，干禄百福，垂唐之无疆。


○中书门下贺汴州擒送李乃表

臣某等言：“中使某乙奉宣进止，汴州以今月三日擒送李乃，军州并巳宁帖者。”伏以圣德含宏，在宥天下。而匪人丑类，自抵刑章。李乃本以庸微，谬从军校，潜怀狂戾，辄扰师徒。乘其疾病，坐邀职秩，怙乱以逞志，专戮以作威。人思纳忠，义不从恶。俄就械系，一方晏然。虽枭獍之心，暂求假息。而鹰之逐，曾不崇朝。众情交欣，以待朝旨。陛下命将相之重，抚绥是邦，明书罪人，且示轻典。成命方下，浚郊以清。圣谟炳然，若合符契。足使义士励节，贪夫革心，禀化畏威，无有远近。臣等谬居台铉，每奉德音，愧乏嘉猷，以承睿略。无任欢忻庆幸之至！谨奉表陈贺以闻。


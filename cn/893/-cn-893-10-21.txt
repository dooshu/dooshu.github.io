赠崔秋浦三首





吾爱崔秋浦，宛然陶令风。[一]门前五杨柳，井上二梧桐。[二]山鸟下听事，[三]檐花落酒中。[四]怀君未忍去，惆怅意无穷。

[一]陶令五柳事，已见本卷注。



[二]元行恭诗：“惟余一废井，尚夹两梧桐。”



[三]《盐铁论》：“曾子倚山而吟，山鸟下翔。”《北堂书钞》：“《益部耆旧传》：景放为益州太守，威恩洽畅，有鸠巢于听事。”胡三省《通鉴注》：“听，他经翻，听受也。中庭曰听事，言受事察讼于是也。汉、晋皆作听事，六朝以后始加广作厅。”



[四]何逊诗：“燕子戏还飞，檐花落枕前。”





其二





崔令学陶令，北窗常昼眠。抱琴时弄月，取意任无弦。[一]见客但倾酒，为官不爱钱。东皋多种黍，[二]劝尔早耕田。

[一]北窗卧、无弦琴，俱陶潜事，已见本卷注。



[二]阮籍《奏记》：“方将耕于东皋之阳，输黍稷之税，以避当涂之路。”张铣注：“东皋，籍所居之东也。泽畔曰皋。”





其三





河阳花作县，[一]秋浦玉为人。[二]地逐名贤好，风随惠化春。水从天汉落，[三]山逼画屏新。应念金门客，投沙吊楚臣。[四]

[一]《白帖》：“潘岳为河阳令，种桃李花，人号曰河阳一县花。”庾信《春赋》：“河阳一县并是花。”



[二]《晋书》：裴楷风神高迈，容仪俊爽，博涉群书，特精义理，时人谓之玉人。



[三]又《晋书》：王蕴为竟陵太守，有惠化，百姓歌之。杨齐贤曰“水从天汉落”，指九华山之瀑布也。



[四]《汉书》：贾谊为长沙王太傅，既以谪去，意不自得，及渡湘水，为赋以吊屈原。屈原，楚贤臣也。被谗放逐，作《离骚赋》，遂自投江而死。谊追伤之，因以自谕。谢灵运诗：“投沙理既迫，如邛愿亦愆。”投，弃也。谓弃之于长沙，正用谊事。






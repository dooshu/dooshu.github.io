14　王景修汴渠


明帝永平十三年，王景修汴渠成。

【元圻案】此後漢書明帝紀文。





汴渠亦名蒗蕩渠　禹塞滎澤以通淮泗　滎陽漕渠爲礫谿口　王景王吴修汴渠浚儀渠


詔曰：「自汴渠決敗，六十餘歲。【原注】平帝時。今既築隄理渠，絶水立門，河、汴分流，復其舊迹。」見明帝紀。郡縣志河南道一：「汴渠在河南府河陰縣【原注】漢滎陽縣，唐屬孟州。〇集證：「今河南開封府滎澤縣。」南二百五十步，亦名蒗蕩渠。禹塞滎澤，開渠以通淮、泗。漢命王景修渠。」【原注】漢書有滎陽漕渠，如淳曰：「今礫谿口是也〔一〕。」水經注：「王景即滎水故瀆東注浚儀，謂之浚儀渠。」〇閻按：「如淳曰『今礫谿口』，歷來漢注本皆然，不知蔡氏當日何緣讀『今』作『砱』，遽生出『砱礫』地名，謂河徙此，兩見其書傳。虞翻曰：『立乎學校，臣竊恥之。』」〇全云：「胡東樵水經注濟水篇欲攻蔡九峰『砱礫』之失，而自造爲『北礫谿』、『南礫谿』，則分一水爲二水矣。」

【元圻案】後漢書循吏王景傳：「永平十二年，議修汴渠，乃引見景，問以理水形便。遂發卒數十萬，遣景與王吴修渠築隄，自滎陽東至千乘海口千餘里。景乃商度地勢，鑿山阜，破砥績，直截溝澗，防遏衝要，疏決壅積，十里立一水門，令更相洄注，無復潰漏之患。明年渠成。」又曰：「時有薦景能理水者，顯宗詔與將作謁者王吴共修作浚儀渠。吴用景墕水法，水乃不復爲害。」〇水經注五〔二〕：「河水又東過滎陽縣北，蒗渠出焉。」注：「大禹塞滎澤，開之以通淮、泗，即經所謂蒗渠也。漢平帝之世，河、汴決壞，未及得修，汴渠東侵，日月彌廣。明帝永平十二年，議治汳渠，上乃引樂浪人王景，與將作謁者王吴治渠，明年渠成。順帝陽嘉中，又自汴口以東，緣河積石，爲堰通渠，咸曰金隄。靈帝建寧中，又增修石門，以遏渠口。水盛則通注，津耗則輟流。河水又東逕八激隄北。漢安帝永初七年，令謁者太山于岑，于石門東積石八所，皆如小山，以捍衝波，謂之八激隄。」又七，經文：「濟水與河合流，東至北礫谿南，東出過滎陽北。」顧氏震曰：「『北』字後人所加。漢書溝洫志顔師古引水經『泲水東過礫谿』，無『北』字，可辨證。」酈注：「濟水又東，礫石溪水注之。」顧氏震曰：「此十字及近刻並訛作經，『礫石溪』上又加『南』字。胡渭禹貢錐指云：『上有北礫谿，故以此爲南礫谿，「石」字衍。』考下云『世謂之礫石澗』，則『石』字非衍明矣。經言礫谿于滎陽縣下，此亦言于滎陽縣下，豈有兩滎陽縣乎？後人不察前屬經文，後屬注文，故妄加南北字耳。」據此則胡東樵南、北礫谿之説，蓋承水經注俗本之訛，非自造也。

〔一〕「今」，元刊本作「砱」。

〔二〕「五」，原作「四」，據中華本水經注校證卷五河水改。






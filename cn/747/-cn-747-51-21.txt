○三节赐宴赏钱诏

比者卿士内外，朝夕公务。今方隅无事，蒸民小康。其正月晦日、三月三日、九月九日三节日，宜任文武百僚，择胜地追赏。每节宰相常参官共赐钱五百贯文，翰林学士一百贯文，左右神威神策等十军各赐五百贯，金吾英武威远及诸卫将军共赐二百贯，客省奏事共赐一百贯，委度支每节前五日支付，永为常制。


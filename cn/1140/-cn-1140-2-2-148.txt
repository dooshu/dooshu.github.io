湖西行

辛丑岁分守湖西壤瘠岁饥有司坐逋赋失职相望予奉檄按部督促是时西南用兵不逾时符牒三四至吏民後期者法无赦於乎一官贬斥不敢辞当奈民何有痛相告诫而已作湖西行

节使坐徵敛此事旧所无军糈日夜急安敢久踟蹰昨日令方下今日期已逾揽辔驰四野萧条少民居荆榛蔽穷巷原田一何芜野老长跪言今年水旱俱破壁复何有永诀惟妻孥岁荒复难鬻泣涕沾敝襦肠断听此语掩袂徒惊吁所惭务敲朴以荣不肖躯国恩信寛厚前此已蠲逋士卒待晨炊孰能缓须臾行吟重呜咽泪尽空山隅


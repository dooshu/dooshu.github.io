卷九

后唐长兴二年十二月二十六日，御史台奏：

先奉敕，前守亳州谯县主簿卢茂谦进策内一事。窃见京城内偶遭凶丧者，身不居于爵禄，葬有碍于条流，须使鳖甲车殡送者，事虽该于往制，敕已著于前文。或值炎郁所拘，偶缘留驻，利便须期于时日，贫穷旋俟于告投，停日既多，茔园又远，伏乞特付所司，别令详定，权免鳖甲车送葬者。

奉敕：“送葬之仪，虽防越制；令文之设，亦许便时。其或候历炎天，事从远日，停留既久，迁送有期，车中便苦于撼揺，陌上可量于凶秽。人情所病，物议佥同，宜在酌中，庶成恻隐。应丧葬自五品以下至庶人，自春夏秋，宜并许第等置轝，其馀仪式，一切仍旧。兼丧车亦不全废，如要令陈于灵轝之前，其轝大小制度及结络遮蔽，所使疋帛颜色并擎舁人数次第，仍令御史台详核，据品秩等级，士庶高低，各定规制施行。兼空城内，旧制比无居人，近日许人户逐便居止，或有丧死，旋须迁送，其出时并舁遣次第，亦可稳便制置，务在得宜者。”

今台司准敕追到两市葬作行人白望、李温等四十七人，责得状称：一件，于梁开平年中，应京城海例，不以高例及庶人使锦绣车轝，并是行人自将状于台巡判押。一件，至同光三年中，有敕著断锦绣，祗使常式素车轝。其轝，稍有力百姓之家，十二人至八人，魂车、虚丧车、小轝子不定人数。或是贫下，四人至两人。回使素紫白绢带额遮帏，轝上使白粉埽木珠节子，上使白丝，其引魂车、小轝子使结麻网幕。后至天成三年中有敕，条流庶人断使轝，祗令别制造鳖甲车载，亦是紫油素物，至今行内见使者。今台司按葬作行人李温等通到状，并于令内及天成四年六月敕内详，稳便制置，定例五品至八品升朝官，六品至九品不升朝官等，及庶人丧葬仪制，谨具逐件如后：

五品至六品升朝官，使二十人舁轝车，竿高七尺，长一丈三尺，阔五尺，以白绢全幅为带额，妇人以紫绢为带额，并画云气，周回遮蔽，上安白粉埽木珠节子二十道。魂车一，小香轝子一，并使结麻网幕。魌头车一，挽歌八人，练布深衣，披、引、铎、翣各一，不得着锦绣。明器三十事，四神十二时在内，四神不得过一尺，馀不得过七寸。园宅一，方三尺。其明器物，不得以金银毛髪装饰。共置八轝，内许两个纱笼，已上并不得使结络锦绣装饰。如事力不办，任自取便。

七品至八品升朝官，使一十六人舁轝车，竿高七尺，长一丈三尺，阔五尺，以白绢全幅为带额，妇人以紫绢全幅为带额，周回遮蔽，上安白粉扫木珠节子二十道。魂车、香轝子各一，并使结麻网幕。魌头车一，明器二十事，以木为之，四神十二时在内，四神不得过一尺，馀不得过七寸，不得使金银雕镂、帖毛髪装饰。园宅一，方二尺五寸，共置六舁。挽歌一十六人，练衣深衣，披、引、铎、翣各一，已上并不得着锦绣结络装饰。如事力不办，任从所便。

六品至九品不升朝官，使一十二人舁轝车，竿高六尺，长一丈一尺，阔四尺，以白绢全幅为带额，妇人以紫绢为带额，周回遮蔽，上安白粉扫木为珠节子一十六道。魂车一，香轝子一，并使结麻网幕。明器一十五事，并不得过七寸，以木为之，并不得使金银雕镂、帖毛髪装饰，共置五轝。挽歌四人，练布深衣，铎、翣各一，不得着锦绣及别有结络装饰。如事力不办，任自取便。检校兼试官并依此例。

庶人使八人舁轝车，竿高五尺五寸，长一丈，阔四尺，男子以白绢半幅为带额，妇人以紫绢半幅为带额，周回遮蔽。魂车一，香轝子一，并使结麻网幕。明器一十四事，以木为之，不得过五寸，共置五轝，不得使纱笼、金银、帖毛髪装饰。除此外，已上不得使结络锦绣等物色，如人户事力不便，八人以下，任自取便。其丧轝车已准敕不全废，任陈灵轝之前者。

已上每有丧葬，行人具所供行李单状，申知台巡，不使别给判状。如所供赁不依状内及逾制度，仍委两巡御史敕驱使官与金吾司并门司所由，同加觉察。如有违犯，追勘行人。请依天成二年六月三十日敕文，行人徒二年，丧葬之家即不问罪者。皇城内近已降敕命指挥，每有丧葬，以色服葢身，出城外任自逐便，如回来不得立引魂幡子，却著孝衣入皇城内者。今请再降敕命，指挥皇城内此后每有人户丧葬，令至晩净后取便出门，不得取内外诸色趋朝官。右谨具定到五品至八品升朝官、六品至九品不升朝官及检校兼试官，并庶人丧葬仪制如右。

奉敕：“宜依。”

四年五月二十五日，御史中丞龙敏奏：“京城士庶丧葬，近有起请条流，臣等参详，恐未允当。伏见天成二年敕内，事节分明。凡有丧葬，行人须禀定规，据其官秩高卑，合使人数物色，先经本巡使判状，自后别有更改，不令巡使判状，祗遣行人具其则例申台巡。今欲却勒行人，依旧先经两巡使判状，其品秩物色定制，不得辄违。别欲指挥行人，于丧葬之家，除已得本分工价钱外，保无内邀难，乞觅文状，送到台巡，如有改违，必加惩责。”敕：“从之。”

应顺元年三月敕：“今后藩侯带平章事以上薨谢者，差官撰神道碑文宣示，未带平章事及刺史准令式合立碑者，其文任自制撰，不在奏闻限。”〈以故忠武军节度使孟鹄男道古上章乞立其父碑，故有是敕。〉

清泰二年十月，中书门下奏：“奉长兴二年四月五日敕：‘朝臣居丧终制，委御史台具名申奏，诸道幕府职事除丧后，宜行恩命，州县官才授官，及到任一考前丁忧服阕，并与除授。’依常定格，自有节文。应州县官新授及到任一考后丁忧服阕，准格取文解南曹磨勘，申中书门下，当与除授，不得经堂陈状。”从之。

周广顺三年十一月敕：“应内外文武臣寮、幕职、州县官、举选人等，今后有父母亡殁，未经迁葬，其主家之长，不得辄求仕进，所由司亦不得申举解送。如是卑幼在下者，不在此限。其合赴举选者，或是葬事礼毕，或是卑幼在下，勒于所纳家状内具言，不得调冒。宜令御史台巡及逐处长吏，本司长官所由司觉察纠举，犯者必行典法。如是不切觉察，纵任调冒，罪在纠举之司。其中有兵革阻缩，或是朝廷特恩除拜，起复追征，及内外管军职员，并不拘此例。所有敕前见任职官，及今年举选人，不在纠举之限。”

后唐应顺元年闰正月十六日敕：“凡在苴麻，并须终制，比缘金革，遂有夺情，孝以移忠，藉其陈力。其内诸司使副带西班正官者，宜候过卒哭起复授官；不带正官者及供奉官、殿直承旨等，宜过卒哭休日赴职；其有带承班官者，祗以检校官充职，服阕日加授前职。”

梁开平三年十月，敕太常卿李燕、御史司宪萧顷、中书舍人张衮、尚书户部侍郎崔沂、大理寺卿王鄯、尚书刑部郎中崔诰，共删定律令格式。至四年十二月，中书门下奏：“新删定令三十卷、式二十卷、格一十卷、律并目录一十三卷、律疏三十卷，共一百三卷。请目为大梁新定格式律令，颁下施行。”从之。

后唐同光三年二月，刑部尚书卢质上新集同光刑律统类十三卷。

天成元年九月二十八日，御史大夫李琪奏：“奉八月二十八日敕，以大理寺所奏管见四部法书内有开元格一卷，开成格一十一卷，故大理卿杨遘所奏行伪梁格并目录一十一卷，与开成格微有舛误，未审祗依杨遘先奏施行，为复别颁圣旨，令臣等重加商较刊定奏闻者。今莫若废伪梁之新格，行本朝之旧章，遵而行之，违者抵罪。”至其年十月二十一日，御史台、刑部、大理寺奏：“奉九月二十八日敕：‘宜依李琪所奏，废伪梁格，施行本朝格令者。’伏详敕命，未该律令。伏以开元朝与开成隔越七帝，年代既深，法制多异，且有重轻。律无二等，若将两朝格文并行，伏虑重叠舛误。况法者天下之大理，非一人之法，乃天下之法也，故为一代不变之制。又准敕：‘立后格合破前格。’若将开元格与开成格并行，实难检举。又有太和格五十二卷，刑法要录一十卷，格式律令事类四十卷，大中刑法格后敕六十卷，共一百六十一卷，久不检举，伏请定其予夺。奉敕：‘宜令御史台、刑部、大理寺同详定一件格施行者。’今集众商量，开元格多定条流公事，开成格关于刑狱，今欲且使开成格。”从之。

长兴四年六月，敕御史中丞龙敏、给事中张鹏、中书舍人卢道导、尚书刑部侍郎任赞、大理卿李延范等详定大中统类。

清泰二年四月，御史中丞卢损撰等进清泰元年已前十一年内制敕，可久远施行者凡三百九十四道，编为三十卷；其不中选者，各令本司封闭，不得行用。敕付御史台颁行。

晋天福三年六月，中书门下奏：“伏睹天福元年十一月敕节文，唐明宗朝敕命法制，仰所在遵行，不得改易。今诸司每有公事，现执清泰元年十月十四日编敕施行，称明宗朝敕，除编集外，并已封锁不行。臣等商量，望差官将编集及封锁前后敕文，并再详定。其经久可行条件，别录奏闻。”从之。遂差左谏议大夫薛融、秘书监丞吕琦、尚书驾部员外郎知杂事刘皥、尚书刑部郎中司徒诩、大理正张仁瑑同参详。至四年七月，薛融等上所详定编敕三百六十八道，分为三十一卷，令有司写录，与格式参用。

周广顺元年六月，命侍御史卢亿等，以晋、汉及国初事关刑法敕条一十六件，编为二卷，目为大周续编敕。

显德四年五月二十四日，中书门下奏：

准宣，法书行用多时，文意古质，条目烦细，使人难会。兼前后敕格，差谬重叠，亦难详究。宜令中书门下并行删定，务从简要，所贵天下易为颁行者。

伏以刑法者，御人之衔勒，救弊之斧斤，故鞭扑不可一日弛于家，刑罚不可一日废于国，虽尧、舜淳古之代，亦不能舍此而致理矣。今奉制书，删律令之书。窃以律令之书，致理之本，经圣贤之损益，为今古之章程，历代以来，谓之彝典。朝廷之所行用者，律一十二卷，律疏三十卷，式二十卷，令三十卷，开成格一十卷，大中统类一十二卷，后唐以来至汉末编敕三十二卷，及皇朝制敕等。折狱定刑，无出于此。律令则文辞古质，看覧者难以详明。格敕则条目烦多，检阅者或有疑误。加以边远之地，贪猾之徒，缘此为奸，寖以成弊，方属圣明之运，宜申画一之规，所冀民不陷刑，吏知所守。

臣等商量，望准圣旨施行，仍差侍御史知杂事张湜、太子右庶子剧可久、殿中侍御史率汀、职方郎中刘守中、仓部郎中王莹、司封员外郎贾玭、太常博士赵砺、国子博士李光赞、大理寺正苏晓、太子中允王伸等十人，编集新格，勒成簿帙。律令之有难解者，就文训释，格敕之有繁难者，随事删除，止要谙理省文，兼且直书易会。其中有轻重未便当于古而不便于今，矛盾相攻，可于此而不可于彼，尽宜改正，无或牵拘。候编集毕日，委御史台、尚书省四品已上官，及两省五品已上官参详可否，送中书门下议定，奏进取止。

从之。至五年七月七日，中书门下及兵部尚书张昭远等奏：

所编集勒成一部，别有目录，凡二十一卷，目之为大周刑统。伏请颁行天下，与律疏令式通行，其刑法统类、开成编敕等采掇既尽，不在法司行使之限。自来自宣令指挥公事，三司临时条法，州县见今施行，不在编集之数。应该京百司公事，各有见行条件，望令本司删集，送中书门下详议奏闻者。

奉敕：“宜依。”

后唐天成二年二月十五日，御史台、刑部、大理寺奏：

奉天成元年十二月二十日敕：“越诉之条，本防虚妄，须用惩断，以绝效尤。如或实抱深冤，无门上诉，其越诉律内，不载杖数，仍令大理寺别具奏闻者。”寺司准名例律，诸断罪而无正条，若或不经台省，何得复雠？事在酌中，理难执律，其应出律者，则举重以明轻，其应入罪者，则举轻以明重。疏云：断罪而无条。谓一部律内犯无罪名者，准杂律，不应得为而为者，笞四十；谓律令无条理不可为者，事理重者杖八十。疏云：虽犯轻重，触类宏多，金科玉条，包罗难尽。其有在律在令无有正条，若不轻重相明，无文可以比附，临时处断，量情为罪，庶补遗阙，故立此条，其情轻者笞四十，事理重者杖八十。

奉敕：“宜依。”其年七月，洺州平恩县百姓高宏超，其父晖为乡人王感所杀，宏超挟刃杀感，携其首自陈。大理寺以故杀论。尚书刑部员外郎李恩梦覆曰：

伏以挟刃杀人，按律处死，投狱自首，降罪垂文。高宏超既遂报雠，固不逃法，戴天罔愧，视死如归，历代以来，事多贷命。长庆二年有康买得，父宪为力人张莅乘醉拉宪，气息将绝，买得年十四，以木锸撃莅，后三日致死。敕旨：“康买得尚在童年，能知子道，虽杀人当死，而为父可哀。若从沈命之科，恐失原情之义，宜减死罪处分。”又元和六年，富平人梁悦杀父之仇，投县请罪，敕旨：“复雠杀人，固有彝典，以其伸冤请罪，自诣公门，发于天性，本无求生，宁失不经，特宜减死。”方今明时有此孝子，其高宏超若使须归极法，实虑未契鸿慈。

奉敕：“忠孝之道，乃治国之大柄，典刑之要本。诛恶之深文，差若毫厘，系之理道。昔纪信替主赴难，尚青史之永刊；今高宏超为父复雠，即丹书之不尚。人伦之□，法网宜矜，可减死一等。”

长兴二年四月，大理寺剧可久奏：“准开成格，应盗贼须得本赃，然后科罪。如有推勘因而致死者，以故杀论。臣请起今以后，若因而致死，无故即请减一等，别增病症而死者，从辜限，正贼减本罪五等。”中书门下覆奏：“今后凡关贼徒，若推勘因而致死者，有故以故杀论，无故减一等。如拷次因增疾患，候验分明，如无他故，虽辜内致死，亦以减一等论。”从之。至晋天福六年五月十五日，尚书刑部员外郎李象奏：

据刑法统类节文云：“盗贼未见本赃，推勘因而致死者，有故者以故杀论，无故者减一等。”又云：“今后或有故者以故杀论，或无故者影迹显然，支证不谬，坚持奸恶，不招本情，以此致死者，减故杀罪三等。其或妄被攀引，终是平人，以此致死者，减故杀罪一等。”臣按上文云：“有故杀者，以故杀论。”此即是矣。其无故杀者，亦坐减一等罪，即恐未当。假如官司或有刑狱，未见本情，不可全不诘问。托言有故者，则是曾行拷掠，及违令式，或粗大勘棒，强相抑压，以此致死者，并属有故。无故者，即是推勘之司，不曾拷掠，又不违法律，亦不坚有抑压，此则并属无故，不坐罪。假若有犯事人旧患病疾，推勘之际，卒暴身亡，不可以坐推司减等之罪。又据断狱律云：“若依法使杖，依数拷决而邂逅致死者勿论。”邂逅，谓不期致死而死，且彼言拷决，尚许勿论，此云无故，却令坐罪，事实相背，理有未通。请今后推勘之时致死者，若实情无故，请依邂逅勿论之义。

详定院奏：“臣等参详，若违法拷掠，即非关托故挟情以致其死但无情故者，依故杀论。若虽不依法拷掠，即非托故挟情以致其死而无情故者，请减故杀一等。若本无情故，又依法拷掠或未拷掠，或诘问未诘问，及不抑压因他故致死，并属邂逅勿论之义。”从之。

晋天福三年八月，大理寺奏：“左街史韩延嗣为百姓李延晖冲者，本街使连喝不住，殴撃致死。准律，斗殴者原无杀心，因相闘殴而杀人者，依故杀人者斩。其韩延嗣准律合斩。刑法统类节文：绞刑决重杖一百处死。”敕：“法寺定法，比不因闘殴故伤人，辜内死者以杀人论。盖微相类，且非本条，罪有可疑，法当在宥。徒二年半，刺面配华州，发运务收管。”

后唐长兴四年六月十四日准敕：“枉法赃十五匹绞，准格加至二十匹。乃自丧乱以来，廉耻者少，举律行令，戒人远财。国家常切好生，上下颇能知禁，犯既渐寡，法亦宜轻。起今后犯枉法赃者，宜准格文处分。赃名条内有以准加减及同字者并倍累赃，并宜准律令格式处分。凡有告事者，除盐麹条流外，宜据轻重依理施行，不在格赏之限。”

清泰元年九月，大理寺奏：“所用法书窃盗条，准建中年，赃满三匹以上决杀，不及三匹量情决杖。本朝以量情之文不定，诏御史中丞龙敏等议。赃满三匹，准旧法；一匹以上，决徒一年半；一匹以下，量罪以杖。大理寺丞又以量罪之文不定，申奏集寺重议。今议定赃满一匹，徒二年半；不及一匹，徒一年半；不得财，杖七十。”从之。

二年五月，中书门下奏：“刺史位列公侯，县令为人父母，祇合倍加乳哺，岂可自致疮痍？一昨张宗允，胥吏讼论，合当极典，法司援律，罪止徒流。臣闻立法稍严，则人不敢犯，其见行法律，望下所司更加斟酌。”御史台、刑部、大理寺同奏议曰：“准律，枉法赃十五匹绞，天宝元载加至二十匹。请今后枉法赃十五匹准律绞，不枉法赃准三十匹加徒流。受所监临赃五十匹流二千里。今请依统类，不枉法赃过三十匹，受所监临赃过五十匹。”从之。

晋天福五年十月敕：“今后窃盗赃满五匹者处死，三匹以上决杖配流，以盗论者依律文处分。”

汉天福十二年八月敕：“应天下凡关强盗捉获，不计赃物多少，按验不虚，并宜处死。”

周广顺三年二月，中书门下奏：“今后应犯窃盗赃及和奸者，并依晋天福元年以前条制施行。应诸处犯罪人等，除反逆外，其馀罪并不得籍没家产，诛及骨肉，一依格令处分。请再下明敕，颁示天下。”乃下诏曰：“赦书节文，明有厘革，窃虑边城远郡，未得详审，宜更申明，免至舛误。其盗贼，若强盗，并准向来格条断遣；其犯窃盗者，计赃绢满三匹者，并准律决杀。其绢以本处上估价为定，不满三匹者，第等决断。应有夫妇人被强奸者，男子决杀，妇人不坐；其犯和奸者，男子妇人并准律科断，罪不至死；其馀奸私，准格律处分。”

晋天福三年二月，左散骑常侍张允进驳赦论曰：“臣闻管子曰：‘赦者小利而大害，久则不胜其祸。不赦者小害而大利，久则不胜其福。’又汉纪云：‘吴汉病笃，帝问所欲言。对曰：愿陛下无为赦耳。’窃观自古帝王，皆以水旱则降德音而宥过，开狴牢而放囚，冀感天心以赦救灾者，非也。假有二人讼，一人有罪，一人无罪，有罪者见赦，则无罪者衔冤。衔冤者何疏乎？见赦者何亲乎？如此则是致灾之道，非救灾之术也。至使小民遇天灾则喜，皆劝为恶，曰：国家好行赦，必赦我以救灾。如此则赦者教民为恶也。且天道福善祸淫，若以赦为恶之人而变灾为福，是则天助恶民也。故曰天降之灾，所以警诫人主，岂以滥舍有罪而能救其灾乎？是知赦不可行也明矣。”上深纳之。

后唐清泰三年二月，尚书刑部郎中李元龟奏：“准开成格，应断天下徒流人到所流处，本管画时申御史台，候年月满日申奏，方得放还本贯。近年凡徒流人，所管虽奏，不申御史台报大理寺，所以不知放还年月，望依格律处分。”从之。

梁乾化二年四月敕：“近者星辰失度，方在修禳，宜令两京及宋州、魏州取此月至五月，禁断屠宰。”

后唐同光元年十二月十一日敕下：“凡军人、百姓将牛驴及马宰杀货卖，今后切要断除。如敢故违，便仰擒捉，不问职分高低，所在处斩讫奏。其本军指挥使，若不切钤辖，致军内有人违犯，别处捉获，亦当取断。”

天成二年三月敕：“访闻京城坊市军营，有故犯条流，杀牛卖肉者，仰府县军巡严加纠察，如得所犯人，准条科断。如自死牛，即令货卖，每斤不得过五文。乡村死牛，但报本村节级，然后准例纳皮，晓示天下，以此处分。”

长兴二年九月敕：“其五方见在鹰隼之类，并宜就山林解放。此后诸色人不得辄有进献，仰阁门使有此色贡奉表章，不得引进。”

三年五月一日敕：“凡罗网弹射并诸弋猎之具，比至冬初，并宜止绝。若有犯者，随处官吏科违禁之罪。起今后每年二月中，便作此敕晓谕中外。”








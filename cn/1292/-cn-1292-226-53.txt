◇　博士箴

洋洋三代，典礼是修。画为辟雍，国有学校。侯有泮宫，各有攸教。德用不陵，昔在文王。经营（《古文苑》作「启」）其轨，勖于德音。而思皇多士，多士作桢。惟周以宁，国人兴让。虞芮质成，公刘挹行潦，而浊乱斯清。官操其业，士执其经。昔圣人之绥俗，莫美于施化。故孔观夫人之学，而知为王之易。

（《古文苑》作「观夫太学而知为王之易易」）大舜南面无为，而衽席平。还师阶级之间，三苗以怀。秦作无道，斩决天纪。漫彼王迹，而坑夫术士。诗书是泯，家言是守。俎豆不陈，而颠其社稷。故仲尼不对问陈，而胡簋是遵。原伯非学，而闵子知周之不振。儒臣司典，敢告在宾。

（《艺文类聚》四十六作扬雄，《古文苑》作崔瑗。）




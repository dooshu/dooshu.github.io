○皇帝奉迎上皇请编史册表

臣闻古今大宝，皇王受命，成功创业，皆始艰难。繇是足高光武之功，汉图斯永；灭浇之患，夏嗣以兴。岂比孝以感通，德以成化，光膺圣历，协契天时。开辟已来，未有如陛下者也。顷巨猾间，中夏不康，陛下赫然发愤，奉命专征，曾不逾旬，两京克复，扫清宫阙，奉迎銮舆。警跸鸣笳，旧仪逾盛；行军便幕，故事无阙。陛下整法驾，拥群臣，远自望贤，拜迎路次，引旌旆而祥风不散，拂銮舆而瑞雪时飘。承顺天颜，无违就养，君父之礼，亿兆同欢，犹乃不自为功，至崇谦德，过周文侍膳之典，迈汉高献寿之仪，虔奉至尊，敬恭受命。

伏惟陛下以孝理天下也如彼，以德化天下也又如此，盛德大业，其至矣哉！臣幸参缔构，职在禁戎，得睹盛明，无任跃，伏请编诸史册，以示将来。

李朝正

朝正，元和朝官昭义军监军使，守内侍省奚官局令。


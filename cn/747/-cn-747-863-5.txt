○赐华山处士陈抟敕

朕以汝高谢人寰，栖心物外，养太浩自然之气，应少微处士之星。既不屈於王侯，遂甘隐於岩壑。乐我中和之化，庆乎下武之期。而能远涉山涂，暂来城阙，浃旬延遇，宏益居多。白云暂驻於帝乡，好爵难靡於达士。昔唐尧之至圣，有巢许为外臣。朕虽寡薄，庶遵前鉴。恐山中所阙，已令华州剌史每事供须。乍返故山，履兹春序。缅怀高尚，当适所宜。故兹换问，想宜知悉。


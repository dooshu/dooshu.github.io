75　周衰諸侯服紫


紫，間色也，孔子惡其奪朱。周衰，諸侯服紫。玉藻云：「玄冠紫緌，自魯桓公始。」管子云：「齊桓公好服紫衣，齊人尚之，五素易一紫。」鄭康成以紫緌爲宋王者之後服，賈逵、杜預以紫衣爲君服，皆周衰之制也。

【閻按】五素易一紫，故蘇代書曰：「齊紫敗素也，而賈十倍。」

【元圻案】玉藻正義：「鄭疑紫緌僭宋者〔一〕，以祭周公用八牲，乘大路，是魯用殷禮，故疑紫緌僭宋後也。」〇衞湜禮記集説七十四引馬氏晞孟曰〔二〕：「紅紫碧緑，在所不爲，而紫尤君子所惡。魯桓公以爲冠緌，豈禮也哉！鄭氏以僭宋王之後，其説無據，不可用也。」〇哀十七年左傳：「良夫紫衣狐裘。」注：「紫衣，君服。」正義曰：「賈逵云然，杜從之。紫衣爲君服，禮無明文，要此云『紫衣』，良夫不得服之。玉藻云：『玄冠紫緌，自魯桓公始也。』鄭康成云：『蓋僭宋王者之後服也。』管子稱『齊桓公好服紫衣，齊人尚之，五素而易一紫』。孔子云：『惡紫之奪朱。』蓋當時人主好服紫衣，則臣不得僭，故言『紫衣君服』也。」〇閻氏引蘇代語，見戰國策。

〔一〕「緌」，原作「綏」，據四庫本禮記注疏卷二九玉藻改。下三「緌」字同改。

〔二〕按宋人馬氏字彦醇者，清人典籍徵引其禮説時，往往稱名不同。除本文稱「晞孟」外，尚有稱「睎孟」或「希孟」者，孰爲正，待考。






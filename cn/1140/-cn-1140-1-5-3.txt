重修正阳门汉汉夀亭侯庙碑【代】

学宫祀孔子环海内外罔不徧其在京师则

天子北面奉祀岁为典礼生民来所未有也後孔子而庙祀燀赫惟汉前将军关侯最凡鸟言卉服殊方遐岛之乡崇构雕宫照曜云日者亡虑亿干数夫自古义士仁人振不世出之略者衆矣或专祀一方或仅延祀数世侯之祀赫以徧久而弥?数千年春秋伏腊享礼亡阙於乎盛哉京师盖天下首善之地正阳门者

天子万乘出入之所必先也侯食于斯土昭灵表绩封号洊加四方之进礼祠下者祗威仰烈靡不角崩恐後有所穆卜如响斯应侯之功在军国泽浃生民皎然日月之在天沛乎江河之行地充周布濩旁讫乎无垠岂必择一区而栖其灵异哉天眷有德鬼神福善修明德以荐馨香侯所凭依将在是矣今

天子升中告天徧礼羣望维谨尝亲诣庙廷御书忠义二字其上侯霓旌玉节洋洋乎陟降左右其拱翼天阙和会百灵以佑我

国家无疆之祚宜其视它郡国祠庙为尤异也庙故有碑明翰林修撰焦公竑记礼部尚书董公其昌书之于石颂侯威德尚矣岁久庙寖敝江隂宦君廷弼以旧家子来主庙事完旧缮新既三载复请立石余谓侯之义烈炳炳人具能道之嘉宦氏之请侑以迎神送神之曲其词曰

神之来扬桂旗乘赤豹驾虹霓卿云见祥颷随兰醑荐凤笙吹开阊阖集灵祗

神之去和鸾鸣回北渚翔太清淑气扇嘉禾生和风雨扫欃枪绥士女海甸平


◇举贤良方正对策

政莫先于从民之所欲，除民之所恶，先教后刑，先近后远。君为阳，臣为阴；君子为阳，小人为阴；京师为阳，诸夏为阴；男为阳，女为阴；乐和为阳，忧苦为阴，各得其所则和调。精诚之所发，无不感浃。吏多不良，在于贱德，而贵功欲速，莫能修长久之道。古者贡士，得其人者有庆，不得其人者有让，是以举者务力行。选举不实，咎在刺史二千石。《书》曰：「天工人其代之。」观人之道，幼则观其孝顺而好学，长则观其慈爱而能教。设难以观其谋，烦事以观其治，穷则观其所守，达则观其所施，此所以核之也。民多贫困者急，急则致寒，寒则万物不成。去本就末，奢所致也。制度明则民用足，刑罚不中，则于名不正。正名之道，所以明上下之称，班爵号之制，定卿大夫之位也。狱讼不息，在争夺之心不绝。法者，民之仪表也，法正则民悫。吏民凋弊，所从久矣。不求其本，浸以益甚。吏政多欲速，又州官秩卑而任重，竞为小功，以求进取，生凋弊之俗。救弊莫若忠，故孔子曰：「孝慈则忠。」治奸诡之道，必明慎刑罚，孔子曰：「导之以礼乐，而民和睦，说以犯难，民忘其死。」死且忘之，况使为礼义乎？（袁宏《后汉纪》十六）


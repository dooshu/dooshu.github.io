白驹

四章，章六句


首章讲：为此诗者，以贤者之去不可留也。言：贤者国之桢也，故其来也，乃吾之所喜；其去也，实吾之所忧。吾今伊人行矣，将何以为情哉？





皎皎白驹，食我场苗。絷之维之，以永今朝。

皎皎，洁白也。絷，绊其足。维，系其颈。永，久也。彼皎皎白驹，贤者之所乘也。今其将去矣，斯时安得食我场苗。我也絷而维之，以永今朝。





所谓伊人，于焉逍遥。

伊人，指贤者。逍遥，游息也。则所谓伊人者，亦将以驹之故，而不得去，而逍遥于今朝矣。一朝之逍遥，固不足以慰吾无已之怀，然不犹愈于遽去乎！

二章讲：





皎皎白驹，食我场藿。絷之维之，以永今夕。

今夕，即今朝。皎皎白驹，贤者之所乘也。今其将去矣，斯时安得食我场藿。我也絷而维之，以永今夕。





所谓伊人，于焉嘉客。

则所谓伊人者，亦将以驹之故，而不得行，而嘉客于今夕矣。夫一夕之嘉宾，固不足以慰我无穷之意，然不犹愈遽处去乎！

三章讲：虽然贤者之决于去，不过欲优游自适而已。





皎皎白驹，贲然来思。尔公尔侯，逸豫无期。

皎皎，光彩貌。尔，指美者。逸，是安。豫，是乐。期，限量。若此乘皎皎白驹者，易其丘园之志，以为邦家之光，而贲然肯来，则我所以待尔者，当何如哉？大则以尔为公，小则以尔为侯。夙昔怀抱，悉显于大行之日，而逸乐不无期乎？





慎尔优游，勉尔遁思。

慎，勿过也。勉，是勿决。遁，隐遁。夫以行道之乐如此，尔乃欲遂优游之乐，而决于去也，殆亦未之思耳。幸勿过于优游，毋决于遁思，而终不我顾焉，斯非我之所望于尔哉！

末章讲：夫我留之虽切，孰知其必去而不可留乎？





皎皎白驹，在于空谷。生刍一束，其人如玉。

人，即贤者。玉，指德言。但见乘皎皎白驹，入彼空谷之中，而自束生刍以秣之，则苗藿不能维，公侯不能挽矣。然想其人之德，精纯粹美，有如玉焉，诚有系吾之思者。





毋金玉尔音，而有遐心。

金玉，借作贵重说。音，是信问。遐，远弃也。今已邈乎，其不可观矣，使声音常以相闻，而无远我之心，亦我之愿也。尔今以往，有谋有猷，悉以入告，慎无贵重尔之声音，而有远我之心亦可矣。盖声音常相闻，则心犹不忘于我。使声音杳不相闻，则弃我甚矣。如玉之德，既不得亲，而金玉之音，又重自珍秘，其如我之情何哉？

夫挽留之切，莫遂于愿去之时；而冀望之情，尤殷于已去之后。诗人之留贤，亦可谓诚矣！而贤者卒不为之留焉，岂故别有见与？






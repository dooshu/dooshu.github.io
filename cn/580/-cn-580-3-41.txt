志第四十一 食货志七


△钞法

元初，仿金人交钞之法，有行用钞，其制不可考。太宗八年，于元奏行交钞，耶律楚材曰：“金章宗时初行交钞，与钱通用，有司以出钞为利，收钞为讳，谓之老钞，至以万贯易一饼。国用日匮，当为殷鉴。今印造交钞，宜不过万定。”从之。先是，太祖晚年，博州行元帅府事何实，因兵燹后百货不通，以丝数印置会子，一方便之。是为用交钞之始。故中统元年，始造交钞，以丝为本，以银五十两易丝钞一千两，诸物之直并从丝例，盖犹沿实之旧法。是年七月，又造中统元宝钞。其文以十计者，曰一十文、二十文、五十文，以百计者曰一百文、二百文、五百文，以贯计者曰一贯文、二贯文。每一贯同交钞一两，二贯同白银一两。是又仿金人之大钞小钞，而增为三等云。又以文绫织为中统银货，其等有五：曰一两、二两、三两、五两、十两，每一两同白银一两，然银货终未施行。三年，敕私市金银应支钱物，止以交钞为准。四年，诸路包银以钞输纳，其丝料入本色，非产丝之地亦听以交钞输纳。是年五月，立燕京平准库，以平物价而利钞法。寻命各路立平准行用库，选富民为库副使。后有贾胡交通阿合马，欲贸交钞本，私平准之利，以增岁课为词，世祖问户部尚书马亨，对曰：“交钞可权万货者，法使然也。法者主上之柄，使一贾胡擅之，何以令天下？”事始寝。至元三年，诸路交钞都提举杨楫上钞法便宜事，请以五十两铸为定文，以元宝从之。自后十三年伯颜平宋，铸扬州元宝纳于朝廷。十四年，大都所铸者重四十九两。十五年，所铸者重四十八两。至辽阳元宝，乃二十四年征乃颜后所铸云。至元十二年，添造厘钞，其等有三：曰二文、三文、五文。初钞印用木板，十三年始以铜。十五年，以厘钞不便于民，复罢之。十七年，中书省议：“流通钞法，凡赏赐宜多给币帛，岁课宜多收钞。”从之。立畏兀儿交钞提举司。先是，至元九年立和林转运使兼提举交钞，至是畏兀儿亦置提举司。二十年，又立畏兀儿交钞库，盖钞法通行西北边矣。

十九年，中书省奏准治钞法，其通行条画凡九事：

一，钞库倒昏钞每一两加工墨三分，如官吏人等暗递添答工钱，自倒换十两以下决杖有差。

一，买卖金银付官库依价倒换，私自买卖者，金银断没，一半给告捉人充偿，十两以下决杖有差。

一，卖金银者自首，免本罪，官收给价；买主自首者，依上施行。

一，金银匠开张打造之家，凭诸人将金银打造，凿记匠人名姓于上，不许自用金银造卖，违者依私倒金银例断罪。

一，拿获买卖金银人等私行买放者，依例追没断罪，放者罪与同科。

一，收倒钞当面于昏钞上就印毁讫封记，将昏钞按季解纳，违者决杖五十七，罢职。

一，钞库官吏侵盗金银宝钞，借贷移易使用者，依条画断罪，委管民长官按月计点。

一，钞库官吏将倒下金银添价倒出，更将本库金银捏合买者姓名，用钞换出暗地转卖与人者，无论多寡处死。

一，诸人将金银到库，不得添减殊色，非理刁蹬，违者杖五十七，罢职。

然法虽严密，行之既久，物重钞轻，不胜其弊也。

二十三年，中书省传旨议更钞用钱，吏部尚书刘宣献议曰：“原交钞所起，汉、唐以来皆未尝有，宋绍兴初军饷不继，造此以诱商旅，为沿边籴买之计，比铜钱易于赍擎，民甚便之。稍有滞碍，即用现钱，尚存古人子母相权之意。日增月益，其法浸弊，欲求目前速效，未见良策。必欲创造新钞，与旧钞相权，只是改换名目，无金银作本称提，军国支用不复抑损，三数年后仍与元宝交钞无异。铸造铜钱，又当详究。秦、汉、隋、唐、金、宋利病著在史策，不待缕陈。国朝废钱已久，一旦行之，功费不赀，非为远计。大抵利民权物，其要自不妄用始，若欲济邱壑之用，非惟铸造不敷，抑亦不久自弊矣。”时桑哥用事，绌宣议不听。是年，以张瑄、朱清并为海道运粮万户，赐钞印听其自印交钞，其钞色比官造加黑，印朱加红。自是瑄、清富埒朝廷，卒以汰侈伏诛。

二十四年，改造至元宝钞，其钞样为叶李所献。李尝献于宋，请以钞代关子，宋人不能用，至是，世祖嘉纳之，使铸板。其通行条画凡十四事：

一，至元宝钞一贯当中统宝钞五贯。

一，依中统之初随路设官库买卖金银，平准钞法，每花银一两入库官价至元宝钞二贯，出库二贯五分，白银各依上买卖。课银一定官价宝钞二定，发卖宝钞一百二贯五百文。赤金每两价钞二十贯，出库二十贯五百文。

一，民间将昏钞赴平准库倒换至元宝钞，以一折五，其工墨依旧例每贯三分。

一，民户包银愿纳中统宝钞者依旧听四贯，愿纳至元宝钞折收八百文。

一，随处盐课每引卖官价钞三十贯，今后卖引许用至元宝钞二贯中统宝钞十贯，愿纳至元宝钞四贯者听。

一，茶、酒醋税，竹货、丹粉、锡碌诸色课程，收至元宝钞以一当五，愿纳中统宝钞者听。

一，系官并诸投下营运斡脱公私钱债关借中统宝钞还至元宝钞者，以一折五，出放斡脱人员，毋得阻滞。

一，平准库官收差办课人等，如遇收支交易，务要听从民便，若不依条画故行阻抑钞法者，断罪除名。

一，如用中统宝钞贸易，止依旧价，无得疑惑斗涨价直，有高抬物价者罪之。

一，访闻民间缺少零钞，难为贴兑，今颁行至元宝钞，自二贯至五文凡十一等，便民行用。

一，伪造通行宝钞者，处死；首告者，赏银五定，仍给犯人家产。

一，委各路总长及各处管民官，上下半月计点平准钞库，长官公出次官承行，各道宣慰司、提刑按察司常切体察，如有看徇通同作弊者，一体治罪，亦不得因而搔扰沮坏钞法。

一，应质典田宅并以宝钞为则，无得该写丝棉等物低昂钞法，违者罪之。

一，提调官吏不得赴平准库收买金银，及多将昏钞倒换，违者罪之。

一，条画颁行之后，若禁治不严，流行滞涩，亏损公私，其亲管司县府官断罪解任，路府州官亦行究治。

终元之世，中统、至元宝钞兼用，其条画迄不能废云。二十九年，令随路平准库存留钞本。三十一年八月，诏诸路交钞库所贮银九十三万六千九百五十两，除存留十九万二千四百五十两为钞母，余悉运于京师。元贞元年，加重挑补钞罪，仍优告捕者之赏。七年，又定改补钞罪例，为首者杖一百有七，从者减二等，再犯从者杖与首同，为首者流。

至大二年，武宗以物重钞轻，改造至大银钞，自二两至二厘定为十三等，每一两准至元钞五贯，白银一两，赤金一钱。尚书省臣又请罢中统钞，以至大钞为母，至元钞为子，仍拨至元钞本百万定，以给国用。三年，尚书省臣言：“昔至元钞初行，即以中统钞本供亿，仍销其板。今既行至大钞，乞以至元钞输万亿库，销毁其板，止以至大钞与铜钱相权通行为便。”又言：“今年印至大钞本一百万定，乞增二十万定，与铜钱并用，分备侍卫及鹰房之费。”并从之。四年，仁宗即位，尚书省臣以变乱祖宗旧法，俱伏诛。诏曰：“我世祖皇帝参酌古今，立中统、至元钞法，天下流行，公私蒙利，五十年于兹矣。比者尚书省不究利病，辄意变更，既创至大银钞，又铸大元至大铜钱，倍数太多，轻重失宜，钱以鼓铸弗给，新旧恣用，曾未再期，其弊滋甚。爰咨廷议，允协舆情，皆愿变通，以复旧制。其罢资国用院及各处泉货监提举司，买卖铜器听民自便。已发各处至大钞本，及至大铜钱，截日封贮，民间行使者，赴行用库倒换。”未几，复诏收至大银钞。是时，河南行省右丞王约，度河南岁用钞七万定，必至上供不给，乃下诸州收至大、至元钞相半，众虑方诏命，约曰：“岁终诸事不集，亦有司之责。”遣使白于中书省，遂许遍行天下。

至顺二年十月，烧积年还倒昏钞二百七十万定。时监烧昏钞者，欲取能名，概以烧钞为伪钞，使管库者诬服，狱既具，中书左司都事韩元善知其冤，覆之，得免死者十余人。又江南行台御史许有壬，行部至江西，会廉访使苗好谦监烧昏钞，检视钞者日百余人，好谦恐其有弊，痛笞之，人畏罪，率剔真为伪，以迎其意，筦库使榜掠无完肤。有壬覆视，皆真钞也，遂释之。盖烧昏钞本以除弊，而奉行不善，事枉人冤，则刻核者为之也。

至正十年，诏天下以中统交钞一贯文，权铜钱一千文，准至元宝钞二贯，仍铸至正通宝钱，以实钞法。时右丞相脱脱再入中书，锐意更张钞法，会中书省、枢密院、御史台及集贤、翰林两院官共议之。先是，左司都事武祺尝建言云：“钞法自世祖时已行之，后除拨支料本，倒易昏钞，以布天下。外有合支名目，于宝钞总库料钞转拨。所以钞法疏通，民受其利。比年以来，失祖宗元行钞法本意，不与转拨，故民间流转者少，伪钞滋多。”户部韪其言，凡合支名目，令总库转支。至是，祺与吏部尚书偰哲笃，俱迎合脱脱之意，独集贤大学士吕思诚力言不可，语详思诚传，脱脱不听。行之未久，物价腾贵，又值军兴，粮储赏犒，每日印造不计其数，京师钞十定易斗粟，不可得，所在郡县，皆以物货相易，公私之钞积压不行，人视之如废楮焉。元之钞法，一变于至大，再变于至正，皆欲钱钞兼行，以实济虚。其言似近理，而卒以致乱，刘宣之议，可谓知本矣。

凡昏钞。贯伯分明，微有破损者，并合使用，不用者罪之。大德二年，定昏钞倒换体例二十五样：

一，上截贯伯行使四字并贯伯俱全，无下截者。

一，二贯文省四字并贯伯俱全，下半贯百并钞张下截损去者。

一，止存二贯文省其贯伯并钞张上截俱损去者。

一，止存二贯文三字其省字并钞张俱损去者。

一，止存二文二字其贯省二字并贯伯下截俱损去者。

一，二贯文省四字俱全，省去贯伯左边一半并左边上一角钞纸不存者。

一，文省二字并贯伯左边一半俱各损去者。

一，止损省字并一角钞纸者。

一，损去贯字并贯伯右边一半并右边钞纸不存者。

一，字贯伯各昏烂不堪辨认边栏花样可以辨认者。

一，碎烂补作一处，用另纸衬贴字贯可以辨认者。

一，边角有火烧烟薰痕迹，而字贯可辨者。

一，油污钞字贯可认者。

一，鼠咬钞字贯可认者，俱合到换。

一，损去二字近上一半并近上钞纸不存者。

一，损去二文省三字已上，钞纸止存贯字并贯伯边栏可以辨认者。

一，二贯文省俱无，止有贯伯并下截钞张者。

一，厚硬钞纸无二字并一角其贯文省三字并贯伯完全者。（若二字微能辨认，尚可倒换。）

一，损去二贯二字并右边纸不存者。

一，中心损去二贯文省科一字者。

一，中心损去二贯文省四字。

一，雨水淹陋损烂不可辨认者。

一，损去二文二字并已上钞纸者。

一，钞料火酒损边或下截并烧去二字者。（若不干碍字贯及无行用库退印，尚可倒换。）俱不合倒换伪钞。

至元五年，诏：“同造伪钞人有悔过自首者，与免本罪。”十五年，定造伪钞者，不分首从俱处死，知情分使人等杖一百七，著为令。二十五年，又定社长邻右知而不首者，比附买使犯人减一等科罪。元贞元年，诏挑补钞者杖七十七，从杖五十七。大德十年，定挑钞人再犯杖一百七，徒役一年，从杖一百七。皇庆元年，又定买使挑钞者比买使伪钞例，杖九十七。其立法尤为严急焉。

凡岁印钞数：中统元年，中统钞七万三千三百五十二锭。二年，中统钞三万九千一百三十九锭。三年，中统钞八万锭。四年，中统钞七万四千锭。至元元年，中统钞八万九千二百八锭。二年，中统钞一十一万六千二百八锭。三年，中统钞七万七千二百五十二锭。四年，中统钞一十万九千四百八十八锭。五年，中统钞二万九千八百八十锭。六年，中统钞二万二千八百九十六锭。七年，中统钞九万六千七百六十八锭。八年，中统钞四万七千锭。九年，中统钞八万六千二百五十六锭。十年，中统钞一十一万一百九十二锭。十一年，中统钞二十四万七千四百四十锭。十二年，中统钞三十九万八千一百九十四锭。十三年，中统钞一百四十一万九千六百六十五锭。十四年，中统钞一百二万一千六百四十五锭。十五年，中统钞一百二万三千四百锭。十六年，中统钞七十八万八千三百二十锭。十七年，中统钞一百一十三万五千八百锭。十八年，中统钞一百九万四千八百锭。十九年，中统钞九十六万九千四百四十四锭。二十年，中统钞六十一万六百二十锭。二十一年，中统钞六十二万九千九百四锭。二十二年，中统钞二百四万三千八十锭。二十三年，中统钞二百一十八万一千六百锭。二十四年，中统钞八万三千二百锭，至元钞一百万一千一十七锭。二十五年，至元钞九十二万一千六百一十二锭。二十六年，至元钞一百七十八万九十三锭。二十七年，至元钞五十万二百五十锭。二十八年，至元钞五十万锭。二十九年，至元钞五十万锭。三十年，至元钞二十六万锭。三十一年，至元钞一十九万三千七百六锭。元贞元年，至元钞三十一万锭。二年，至元钞四十万锭。大德元年，至元钞四十万锭。二年，至元钞二十九万九千九百一十锭。三年，至元钞九十万七十五锭。四年，至元钞六十万锭。五年，至元钞五十万锭。六年，至元钞二百万锭。七年，至元钞一百五十万锭。八年，至元钞五十万锭。九年，至元钞五十万锭。十年，至元钞一百万锭。十一年，至元钞一百万锭。至大元年，至元钞一百万锭。二年，至元钞一百万锭。三年，至大银钞一百四十五万三百六十八锭。四年，至元钞二百一十五万锭，中统钞一十五万锭。皇庆元年，至元钞二百二十二万二千三百三十六锭，中统钞一十万锭。二年，至元钞二百万锭，中统钞二十万锭。延祐元年，至元钞二百万锭，中统钞一十万锭。二年，至元钞一百万锭，中统钞一十万锭。三年，至元钞四十万锭，中统钞一十万锭。四年，至元钞四十八万锭，中统钞一十万锭。五年，至元钞四十万锭，中统钞一十万锭。六年，至元钞一百四十八万锭，中统钞一十万锭。七年，至元钞一百四十八万锭，中统钞一十万锭。至治元年，至元钞一百万锭，中统钞五万锭。二年，至元钞八十万锭，中统钞五万锭。三年，至元钞七十万锭，中统钞五万锭。泰定元年，至元钞六十万锭，中统钞一十五万锭。二年，至元钞四十万锭，中统钞一十万锭。三年，至元钞四十万锭，中统钞一十万锭。四年，至元钞四十万锭，中统钞一十万锭。天历元年，至元钞三十一万九百二十锭，中统钞三万五百锭。二年，至元钞一百一十九万二千锭，中统钞四万锭。

元之钱法，至元十四年，禁江南用铜钱。是年，日本遣商人持金来易铜钱，许之。十九年，又用左丞耿仁言，以钞易铜钱，令市舶司以钱易海外货，仍听船户通贩抽分。至二十三年，乃禁海外贸易者毋用铜钱。至大二年，诏舶商贩铜钱下海者禁之。至元二十二年，中书右丞卢世荣请铸铜钱，言钞为虚币，宜括铜铸至元钱，与钞参行，帝然之，已而不果。大德十一年，武宗即位，阔尔伯牙里请更用银钞铜钱，集议不行。及尚书省改钞法，并议铸钱。至大二年，大都立资国院，山东、河东、辽阳、江淮、湖广、川汉立泉货监，六产铜之地立提举司十九。是年十月，以行铜钱诏天下，御史言：“至大银钞始行，品目繁碎，民犹未悟，而又兼行铜钱，虑有妨碍。又民间拘铜器甚急，弗便。”诏与省臣议之。三年，遂铸钱二等，曰至大通宝者，一文准至大银钞一厘，其钱文为楷书；曰大元通宝者，一文准至大通宝钱一十文，其钱文为西番篆书。历代铜钱悉依旧例与至大钱通用，其当五当三折二并依旧数用之。至八月，又以行用铜钱诏天下。四年，仁宗即位，罢至大钱，诏以鼓铸弗给，新旧恣用，其弊日甚，与银钞皆废不用。礼部尚书杨朵尔只曰：“法有便否，不当视立法之人为废置。银钞固当废，铜钱与楮币相权而行，古之道也，何可遽废乎！”言虽不用，时论韪之。至正十年，置诸路宝泉提举司于京城。明年，又立宝泉提举司于河南行省及济南、冀宁等路。未几江浙、江西、湖广三行省亦立提举司。是年十一月，铸至正通宝，铜钱千文准中统交钞一贯。先是翰林学士揭傒斯请兼行新旧铜钱，以救钞法之弊，不报。至是，更定钞法，并令铸钱。诏曰：“我世祖颁行中统钞，以钱为文，虽鼓铸未遑，而钱币兼行之意已具。后造至元宝钞，以一当五，名曰子母相权，而钱实未用。今钞法偏虚，民用匮乏，爰谋拯弊，必合更张。铸至正通宝，与历代铜钱并用，以实钞法，子母相权，新旧相济，以上副世祖立法之本意。”十六年，禁销毁贩卖铜钱。初，世祖以钱币问太保刘秉忠，对曰：“钱用于阳，楮用于阴。今陛下龙兴沙漠，君临中夏，宜用楮币，俾子孙世守之。若用钱，四海且不靖。”遂屏铜钱不用。迨武宗用之，不久辄罢。至正钱币兼行，以实钞法。未几，盗贼蜂起，天下大乱，秉忠之言若合符节焉。然历朝并铸铜钱，盖以备布施佛寺之用，非民间通用也。自世祖以后，中国用楮币，西北诸藩仍行钱币，其制有银币、铜币，币品文为汗名幂为人面，或为骑马，详泰西人所著《蒙古西域诸国钱谱》，不具论。




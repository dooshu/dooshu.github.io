○敕契丹都督泥礼书

敕契丹都督泥礼：往者屈烈突于凶恶，无心忧矜百姓，背叛於我，终日自防，丁壮不得耕耘，牛马不得生养。及依附突厥，而课税又多，部落吁嗟，卿所见也。李过折因众人之忿，诛顽凶之徒，诸部酋豪，相率归我，已令随事赏赐，亦云且得安宁。过折封王，岂直赏功而已，亦为百姓众意，赖其抚存。不知近日已来，若为非理，亦闻杀害无罪，棒打又多，众情不安，遂致非命。然卿彼之蕃法，多无义於君长，自昔如此，朕亦知之。然是卿蕃王，有恶径杀，为此王者，不亦难乎？但恐卿今为王後，人亦常不自保，谁愿作王？卿虽蕃人，是当土毫杰，亦须防虑後事，岂取快志目前？过折既亡，卿初知都督，百姓诸处分，复得安宁以否？张守先拟往彼，亦即令便就处置，卿应有官赏，即有处分。夏中甚热，卿及首领百姓并平安好，今赐卿锦衣一副，并细腰带七事，至宜领取，遣书指不多及。


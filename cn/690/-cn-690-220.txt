卷二百二十



卷之二百二十

洪武二十五年八月庚戌朔，都察院右都御史袁泰卒。泰，蒲州万泉人。洪武四年，举进士为酃县丞，改罗山县。十八年正月，升都察院试右佥都御史。十九年十一月，转左佥都御史。二十三年闰四月，迁左副都御史。二十四年十二月，拜右都御史。为人材辨明于法律，有能名，然颇深刻。为副都御史时，尝鞫经历王爵受赇，更罪人姓名，鍜成其狱。爵已诬服，爵属吏薛希胜当连坐，诣大理寺辨诉。乃改谳于河南道考验，爵等实无私弊。泰欲掩己罪，又嗾河南道复寘之法。事闻，上命廷臣会鞫之事，果冤。于是御史夏长文等劾泰苛刻面欺，并其家违法数事，罪当死。上责泰曰：“国家治天下者法，而持法平者御史也。今若此，欲人无冤，得乎？”泰免冠叩头，泣谢。上以其老，宥之。至是，卒。

壬子，诏河南等都指挥使司选善战将士万一千人赴京训练。

山东德州等卫千百户陈祥等二十四人赴京，陈年老，请以嫡长子袭职。上命兵部臣曰：“祥等昔从征讨，历任年久。今皆老，许其致仕，各令其子袭职。凡流官皆俾世袭，因念大小将校从军岁久，功劳夙著者，皆命升之。”

癸丑。诏代王桂之国大同，赐其从官钞有差。

乙卯，命徐膺绪为大同护卫世袭指挥佥事。膺绪，中山武宁王次子也。

夜，太阴犯房宿。

丁巳，遣官释奠于先师孔子。

戊午，祭大社、大稷。

皇第三十四孙悦燿生，蜀王椿第二子也。

西宁卫所属西番土酋亦令真奔言：“诸番族皆野居散聚，射猎为食，请岁输马二百匹为常赋。”从之。

杭州府大风雷雨，仓廒灾者八十余间。

己未，江夏侯周德兴以帷薄不修，伏诛，命收其公田。

庚申，祔葬皇太子于孝陵之东。谥册曰：“朕惟先王之典，生既有名，殁必有谥，名所以彰德，谥所以表行，故行有大小，则谥有重轻。此古今通议，虽在至亲，不敢废也。尔皇太子标，居储位者二十有五年，分理庶政，禆赞弘多，今焉永逝，特遵古典，从公议赐尔谥曰懿文。呜呼！德以名彰，行因谥显，公论所在，朕何敢私？”

总兵官都指挥使周兴遣人送所俘胡兵至京。先是，兴率师至斡难河，转至兀古儿札河，按视安达纳哈出之地，见车马迹，遂追至兀者河，得空车百余辆。将还，适永平卫百户汪广报言哨遇胡兵，与战败之，追奔八十余里，胡兵弃辎重溃去。兴乃遣燕山左护卫指挥谢礼率轻骑疾追之，至彻彻儿山，又大败之，生擒五百余人，获马、驼、牛、羊及银印、图书、银字铁牌等物，悉送京师。上令择胡兵有可用者卯罕、阿鲁温沙二人赍橹北还，招谕虏将阿札失等。

徵湖广、江西二都指挥使司致仕指挥、千、百户、镇抚等官赴京。升平山等卫正千户胡凤、副千户范正、潘勇、郑义、钱保、莫祥、顾铭、所镇抚楚义俱为世袭指挥佥事，副千户苏庆、黄忠、匡德、百户支琳、周成、宫宣、蔡麟、孙兴、陆凯俱为世袭正千户，百户王用、汪贵、归雄、周贵、李懋、陈观道、许贤、殷聪、胡永、魏庸俱为世袭副千户，皆令在京训练。

置营州后屯卫，命指挥郭麟守之。

赐锦衣卫校尉三千三百余人钞各五锭。

癸亥，遣官祀历代帝王。

罢周、秦二府所属税课司，岁给米千石。

甲子，祭太岁、风云雷雨、岳镇、海渎、山川、月将、城隍诸神，遣官祭旗纛。

乙丑，以安顺等三州、西堡等六长官司隶普定军民指挥使司。

丙寅，命国子监辟射圃，赐诸生弓矢。

丁卯，上以山西大同等处宜立军卫，屯田守御。乃谕宋国公冯胜、颍国公傅友德等曰：“屯田守边，今之良法，而寓兵于农，亦古之令制。与其餋兵以困民，曷若使民力耕而自卫？尔等宜往山西布政司，集有司、耆老，谕以朕意。”乃分命开国公常昇、定远侯王弼、全宁侯孙恪、凤翔侯张龙、永平侯谢成、江阴侯吴高、会宁侯张温、宣宁侯曹泰、徽先伯桑敬、都督陈俊、蒋义、李胜、马鉴往平阳府，安庆侯仇正、怀远侯曹兴、安陆侯吴杰、西凉侯濮玙、都督孙彦、谢熊、袁洪、商暠、徐礼、刘德、指挥李茂之往太原等府，阅民户四丁以上者，籍其一为军，蠲其徭役，分隶各卫，赴大同等处开耕屯田。东胜立五卫，大同在城立五卫，大同迤东立六卫，卫五千六百人，仍戒其各慎乃事，毋扰于民。

赐琉球生日孜每、阔八马等罗衣各一袭及靴袜、衾褥。

戊辰，前军都督佥事杨春率兵从道州宁远县攻粗石等洞及富川诸处蛮寇，平之。

己巳，山东宁海州莒岛民刘兴等诣阙，诉旧所居地平衍，有田千五百余亩、民七十余户，以耕渔为业，近因倭寇扰边，边将徙兴等于岛外，给与山地硗瘠，不堪耕种，且去海甚远，渔无所得，不能自给，又无以供赋税，愿复居莒岛为便。诏许之。

诏各卫军士老疾有代者听其还乡，以罪谪为军者不许。

庚午夜，辰星犯上将。

辛未，今上及湘王柏来朝，赐其从官、侍卫钞有差。

甘肃塔滩里长史马哈沙怯失迭力迷失等来朝，贡方物。上以其道里辽远，往来跋涉，不欲遽遣其还，乃命锦衣卫指挥使张政谕以恩意，俾留京师休息，豊其廪饩，以优待之。

癸酉，旌表徽州府歙县民江来甫妻叶氏、宁国府宁国县民杨仲庸妻胡氏、应天府句容县民孔士杰妻许氏、朱仲谦妻石氏、万寿春妻王氏、张德清妻周氏、广德州民陈乙妻蔡氏贞节，及旌表孝子姚观寿之门。观寿，广德人，事其父明克尽孝道，有司以闻，故表之。

改建宗人府、五府、六部、太常司官署。上谕廷臣曰：“南方为离明之位，人君南面，以听天下之治，故殿廷皆南向，人臣则左文右武，北面而朝，礼也。五府、六部官署宜东、西并列，其建六部于广敬门之东，皆西向，建五府于广敬门之西，皆东向。惟刑部掌邦刑，已置于西北太平门之外。”于是以宗人府、吏、户、礼、兵、工五部列于广敬门之东，中、左、右、前、后五府、太常司列于广敬门之西，悉改造，令规摹宏壮，命主事高有常董其役。

给山西民兵十万人钞各三十锭，令买牛屯田。

甲戌，命仍岁给公侯之禄，魏国公、宋国公、曹国公、信国公、江阴侯、靖海侯、永平侯、蕲春侯各归旧赐田于官。

乙亥，赏淮安、大河、扬州三卫海运军士八千余人钞四万六百余锭。

夜，有星青白色，起自天垣，东南行至近浊没。

丙子，靖宁侯叶昇坐交通胡惟庸，事觉，伏诛。

诏武职官谪戍大宁者皆复其官。兵部言：“都督佥事沐春尝奉旨以大宁谪戍军官未入队伍者给马，从征有功者赎其罪，无功则编伍为军。今奉诏旨，则此等皆宜复职，然已令出征，难以定议。”上曰：“悉令随从宁王所，给马就令乘之，期以十月俱赴太原总兵官宋国公冯胜、颍国公傅友德处，定议复职，仍令从征。”

丁丑，置龙江右卫。

诏致仕武官自指挥而下，俱往东胜、大同等处置卫，人赐钞百伍十锭。

戊寅，赐建昌盐井卫戍卒妻孥三百余户钞各十锭。

是月，颁《醒贪简要录》于内外诸司。先是，上谕廷臣曰：“四民之中，士最为贵，农最为劳。士之最贵者，何读圣贤之书，明圣贤之道，出为君用，坐享天禄？农之最劳者，何当春之时，鸡鸣而起，驱牛秉耒而耕？及苗既种，又须耘薅，炎天赤日，形体憔悴，及至秋成，输官之外，所余能几？一或水旱，虫蝗则举，家遑遑无所望矣。今居官者不念吾民之艰，至有刻剥而虐害之，无仁心甚矣。”于是命户部臣备录文武大小官品岁给俸米之数，以米计其用谷之数，又计其田亩出榖之数与其用力多寡而为之书。至是编成，赐名曰《醒贪简要录》，颁布中外，俾食禄者知所以恤民。








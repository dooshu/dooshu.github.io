○請舉雩壇祀典疏 【 大雩】

臣昨者伏覩　勑諭、以太廟享祀制宜、未稱孝敬之情、伏惟　太祖高皇帝、聖德豐隆、神功偉盛顧不得南面居尊、乃尊奉　聖祖為始祖、居　始祖之位、每歲孟春行特享之禮、自　太宗而下、並各居一幄而同日行禮、其夏秋冬三享、仍於　太祖之室相向行時祫禮、仍於季冬行大祫禮、以　德祖居尊、及　懿熙仁三祖合享於　太廟、親王功臣俱配食於兩廡、歲暮節祭、歸之奉先殿行禮、　世廟止行四旹之享、歲暮之祭、亦歸之崇先殿、聖謨丕顯、卓越古今、祀事孔明、茂延基祚、甚盛舉也、竊惟前代表列　祖宗功烈、稱秩廟祀、多出儒臣建議、禮官詳定、幾於聚訟、猶或過差、未有如我　皇上仁孝充積、一旦發自天衷、親摛聖藻、百年之大典遂定、　七廟之神靈以安、但昨該尚書李時會臣、以　聖諭欲於奉天殿行秋報禮、於丹陛上行大雩禮、臣竊伏惟念二禮之行於殿陛、或非其地、竊窺　陛下聖意、必以為秋報類於大享、又明堂乃　天子布政之宮、故以奉天殿擬之、但古之明堂制度。其說非一。有謂去國之南。三里之外。七里之內。要非王者嘗居。故朝諸侯出政令。則居焉。而亦可以祀天地。交神明於此。我　聖祖於圜丘未成之時。固嘗即奉天殿以祀天矣。盖一旹權宜、原非作則。古人禮制。要難盡同。今奉天殿。乃　陛下紫宸正衙。萬國朝會。嚮明出治之所。而一旦以之行奠獻嘏祝之事。臣竊以為未宜。若　陛下聖意以出郊大數。則宜以山川一祀。特遣大臣代行。而秋報仍行於大祀殿庶亦得以伸配帝之敬於我　太宗。而於　陛下分配　祖宗。兼舉祈報之義。盖全且盡矣。至于大雩之禮、臣按春秋左氏傳、龍見而雩、盖於建巳之月、萬物始盛、待雨而大、故祭天為百穀祈膏雨也、又月令雩帝用盛樂、乃命百縣雩祀、祀百辟卿士、有益於民者、以祈穀實、通典曰、建巳之月、雩五方上帝、其壇名曰雩、榮於南郊之傍、命樂工習盛樂、舞皇舞、本朝大學士丘濬、亦謂天子於郊天之外、別為壇以祈雨者也、三代盛時、當龍見之月。則有大雩之祭。但後世此禮不傳。而在位者。遇有旱暵之災、??山王???山王?假異端之人。為祈禱之事。不務以誠意感格。而以法術刼制上帝之靈。誣亦甚矣。濬意欲請於郊兆之傍。擇地以為雩壇。命禮官參酌古今雩祭之禮。每歲孟夏以後舉行。庶幾上感天心。以致雨暘之旹若。其說似亦可從。臣愚以為　陛下於孟春上辛。既祈穀於上帝矣。祈穀云者。固所以祈雨暘旹若。以大我穀黍也。苟自二月以至四月以後。旹雨而雨。旹暘而暘。則大雩之祭。　陛下可以免於親行。而遣官以代之。惟其雨澤愆期。則　陛下躬即其地以行禱祝。其作樂陳舞。亦須少倣古昔之儀。庶足以稱　陛下為民切遠之心。而於古人之禮為不失也。

皇明經世文編卷之二百二終








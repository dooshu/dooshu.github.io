于五松山赠南陵常赞府





南陵县，唐时隶江南西道之宣州。《一统志》：五松山，在池州铜陵县南五里。铜陵，在唐为南陵县之铜官治，南唐时始分置铜陵县，隶升州，宋改隶池州。《容斋随笔》：唐人呼县丞为赞府。



为草当作兰，，为木当作松。兰幽香风远，松寒不改容。松兰相因依，[一]萧艾徒丰茸。[二]鸡与鸡并食，鸾与鸾同枝。拣珠去沙砾，[三]但有珠相随。远客投名贤，真堪写怀抱。[四]若惜方寸心，待谁可倾倒?虞卿弃赵相，便与魏齐行。[五]海上五百人，同日死田横。[六]当时不好贤，岂传千古名!愿君同心人，于我少留情。寂寂还寂寂，出门迷所适。长铗归来乎，[七]秋风思归客。

[一]谢灵运诗：“蒲稗相因依。”



[二]《长门赋》：“罗丰茸之游树。”李善注：“丰茸，众饰貌。”



[三]《说文》：“砾，小石也。”



[四]谢灵运诗：“欢娱写怀抱。”



[五]《史记·范睢传》：秦昭王遗赵王书曰：“范君之仇魏齐在平原君之家，王使人疾持其头来，不然，吾举兵而伐赵。”赵孝成王乃发卒围平原君家，急，魏齐夜亡出，见赵相虞卿。虞卿度赵王终不可说，乃解其相印，与魏齐亡。



[六]又《田儋传》：汉灭项籍，立为皇帝。田横与其徒属五百余人入海，居岛中。高帝闻之，以为田横兄弟本定齐，齐人贤者多附焉。今在海中不收，恐后为乱，乃使使赦田横罪而召之。横乃与其客二人乘传诣洛阳，未至三十里，至尸乡厩置，自刭，令客奉其头，从使者驰奏之。高帝为之流涕，拜其二客为都尉，发卒二千人，以王者礼葬田横。既葬，二客穿其冢旁孔，皆自刭，下从之。高帝闻之，乃大惊，以田横之客皆贤，吾闻其余尚五百人在海中，使使召之。至则闻田横死，亦皆自杀，于是乃知田横能得士也。



[七]《战国策》：齐人有冯谖者，贫乏不能自存，使人属孟尝君，愿寄食门下，左右以君贱之也，食以草具。居有顷，倚柱弹其剑，歌曰：“长铗归来乎，食无鱼!”孟尝君曰：“食之，比门下之客。”居有顷，复弹其铗，歌曰：“长铗归来乎，出无车!”孟尝君曰：“为之驾，比门下之车客。”后有顷，复弹其剑铗，歌曰：“长铗归来乎，无以为家!”孟尝君使人给其食用，无使乏。






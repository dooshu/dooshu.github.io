卷二十

<史部,诏令奏议类,奏议之属,历代名臣奏议>

钦定四库全书

历代名臣奏议卷二十

明　杨士奇等　撰

郊庙

宋神宗熙宁元年知谏院吕诲论青城劳费乞建斋宫奏曰臣伏覩累降诏勅裁减烦费有以知讲求治体崇俭为先中外共闻莫不庆拚臣切谓裁约用度事体至轻有司奉行当有条理唯南郊青城所须数十万缗劳费至广无益奉祠之大者谨按周礼掌次之职旅上帝祀五帝则张大次小次居止於坛壝之外盖所以示虔恭之至矣近世制作无度礼意俱失虚设梁栋纯被缯彩规摹宸居极其华丽甚者山亭水池虫鱼之戏彩花交映禽物万状游观之胜无不具焉前期旬浃纵士庶嬉游其间是岂蠲洁事神之谓哉徒成侈靡夸大一时臣虽至愚甚为圣朝惜之且大礼尚质犹惧不称乎天德而华观所居恐非得以清乎斋戒仪卫之盛今古不同大次之位岂须幄帟不若营建斋宫以图永久臣尝观太庙斋宫制度俭约事神之体得为中礼臣欲乞规此宪度剏建郊宫中洁斋居外严宿卫非特事祀克循简易庶几国用大省劳费我朝兴隆一百余年未暇改为陛下一旦经始人心必悦有益圣德於事易行伏望留神省察天下幸甚

翰林学士承旨王珪奏曰正月二十三日勅奉圣旨令两制待制以上至台谏官与太常礼院同详定今年冬至当与未当亲行郊礼臣等谨上议曰按王制丧三年不祭唯祭天地社稷为越绋而行事传谓不敢以卑废尊也是则居丧而可得见天地也春秋僖公三十三年传凡君薨卒哭而祔祔而作主特祀於主烝尝禘於庙杜预以谓新主既特祀於寝则宗庙四时常祀自当如旧是则居丧而可得见宗庙也周公称商高宗谅闇三年不言子张疑之以问仲尼仲尼荅云何必高宗古人皆然高宗不云服丧三年而云谅闇三年者杜预又谓古者天子诸侯三年之丧既葬而服除谅闇以居心丧不与士庶同礼也然则服除之後郊庙之祭可勿举乎南齐以前代人君嗣位或仍前郊之年或别自为郊下有司议而王俭乃援?宋以来皆改元即郊而不用前郊之年又自汉文以来皆即位而谒庙至唐德宗以後亦踰年而行郊况本朝景德二年真宗居明德皇太后之丧既易月而服除明年遂享太庙而合祀天地於圜丘臣等伏请皇帝将来冬至躬行郊庙之礼其服冕车辂仪物音乐缘饰事者皆不可废臣等谨议

天章阁待制孙固议僖祖祧迁奏曰臣闻先王之礼本之人情而为之节文者也故不慕古而违时措之宜不因文而失沿情之实亲有踈戚世有同异此礼之所以损益变正之不一也伏惟太祖皇帝受天命一四海创业垂统为宋立万世无穷之基其为宋始祖而配天受飨理在不疑今闻乃欲以僖祖为始封之祖复其祧主夫既以僖祖为始则遂当受东向配天之飨此臣窃所以未安也七世之庙亲尽而祧此万世大公之通法未闻有以易之者也故僖祖之主於陛下世以亲尽而祧在礼适为得正而今议者以谓人必本乎祖太祖既已追尊僖祖则今日当以僖祖为本始之祖是未推夫王者兴起有殊异而所当之世各不同也夫开国者先尝有功而受封则後之子孙有天下而推以为始祖可矣若未有膺受天命特起而得天下者为太祖亦宜矣此实先王之礼人情之所顺而前世之所已行也今为议者乃鄙絶汉唐之所行而纯取三代之制以为法故有僖祖之庙与契稷无异之说臣窃以为过矣夫本朝之兴与商周异商周之政本由契稷故自汤武而上其流有源皆可推而考之契布五教民以知礼其统绪略与周同而犹不若周之懿也周自后稷公刘以来教化流行以至太王王季世世修德益茂迨於文武受命奄有天下则源流之来岂无自哉故仲尼曰郊祀后稷以配天宗祀文王於明堂以配上帝则周公其人也夫周而上尧舜禹汤之世非不美也其祭之礼仲尼不谈而独举周者岂非其德与世独为备哉故曰周公其人也言惟周公能备此礼尔夫稷当尧民阻饥之时始播百糓使万世粒食其为功大矣诗曰思文后稷克配彼天言以其德能配天也夫以文王之德而不得预配天之祭者特以后稷之功大矣使周无后稷之祖则周公之祀宜不得舍文武而他及且後世之兴其先既无周之后稷而郊天之配不先创业之君乃远取追尊之祖此岂先王之礼而近於人情者哉今之议者又以祭法禘郊祖宗之礼言商周非絶喾以其自有本统承之本朝自僖祖以上世次不可得知则必以僖祖为始祖臣又以谓不然矣自秦灭学六经皆被焚弃不复为全书而礼经尤为残荡其後汉之诸儒髣髴圣人之余委曲加意而编缀之故多駮杂不经之说附以郑康成牵合之言而圣人之意益不明若祭法之禘郊宗祖者是其一矣其言曰商人禘喾而郊冥祖契而宗汤信斯言也则禘祭宜无易喾者今商颂之长发大禘之诗也其曰有娀方将帝立子生商又曰玄王桓拨受小国是达受大国是达者廼专歌述契之功德一篇之间了无及喾之语则祭法之言禘喾者臣亦未敢取以为信也虽然就其说而考之亦自非大有功德者不可以郊天取配何则鲧障洪水虽疏导失宜而禹因之以成功身被殛死故夏人郊之冥业其官而死於水故商人郊之后稷粒食之功被於万世故周人郊之今未见冥稷之功而欲同冥稷之祀臣窃以为非宜也汉高之得天下与商周异故太上皇不得为始封而光武之兴不敢尊舂陵而祖高帝且景帝唐室始封之君而元皇帝乃神尧之父高祖之时以景皇帝为配而太宗之初已奉高祖於圜丘景皇帝不得预郊天其後杜鸿渐等复请以景皇帝郊配天地黎干力诘其非礼而正之夫景皇帝亲受唐国之封且不得配天则未尝启有土宇而欲以为始祖臣亦虑其难矣恭惟太祖皇帝削平祸难功格上天百余年间天下之人涵泳生养而安乐於无事者太祖之恩德也今天下唯知尊奉太祖而乃欲替其亲郊配天之祀岂厌於人情哉今议者遂将斥絶唐汉上法商周此臣所谓慕古而违当世之宜者也太祖皇帝受周禅僖祖始被追尊而建隆之郊配以宣祖僖祖不得预焉夫以太宗真宗仁宗英宗之世未尝郊配僖祖而陛下一日隆而祀之盖有所隆者未有所替今使太祖之礼有替於四宗之时此岂孝思之心哉此臣所谓因文而失沿情之实者也夫非所居而祀之则神有所不受非所宜而配之则天有所不飨所谓郊而配天者以天於万物其德不可形容故人君之大有功德被生灵而施後世者谓足以配之而已今僖祖之德不昭见於生民不明被於後世廼欲以齐后稷之庙当始祖之礼臣恐僖祖之神非所居而不受上帝之灵非所配而不飨非陛下所以尊祖事天之意也陛下为太祖子孙继太祖基业据南面之尊而飨四海九州之奉皆太祖皇帝之所授也则今日之所尊事宜莫加於太祖矣或曰礼别子为祖契稷皆帝喾之子而得姓者故商周以为祖而奉之今宋自僖祖为始祖臣曰是又不然也若以得姓者为祖则赵之得姓远矣自造父封於赵城而赵衰始得姓今若必欲推考其先世则遂欲上祖赵衰其可乎其不可明矣或又曰今朝廷欲存僖祖为始祖尔至於祀天为配亦不轻议也臣曰是不可也今既以僖祖为始祖是必配天僖祖配天则太祖之祀替矣此臣以为不可者也或又曰今毁僖祖之庙藏其主夹室而下祔子孙可乎臣曰是亦一堂夹室在西祧主藏室中而居顺祖之右固以顺矣盖非所谓下祔子孙之室而替其尊也必犹以为不可者臣今欲乞特为僖祖立室置祧主其中由太祖而上亲尽迭毁之主皆藏於僖祖之室当禘祫之时以僖祖之主权居东向之位太祖之主顺昭穆之列而从之取其毁庙之主而合食焉则僖祖之尊自有所伸此韩愈所谓祖以孙尊孙以祖屈之义也以僖祖立庙为非则周人别庙以祀姜嫄不可谓非礼今以陛下之时因情立礼取圣人之制为万世法不亦美欤事与商周有殊礼文从而亦异此臣所谓先王之礼本人情而损益变正之不同者也如曰不然臣恐违古今之义逆天人之情而天地祖宗之神灵有所不飨也伏惟陛下聦明仁孝以宗庙重事恐其於礼有所乖违故令下两制臣寮议陛下苟以臣言为可用伏乞裁自圣断如或犹以为疑乞送礼院参详臣窃惟宗庙祧配朝廷大礼反覆思虑於心有所未安不敢苟立异说伏望陛下力加采纳

判太常寺张师顔等议僖祖祧迁奏曰臣等伏以天下大礼莫重於宗庙崇孝事神以临照四海是以圣王重之必务极其至当伏惟僖祖神主祧藏夹室於礼不顺有司失之矣宜其辅臣建立明诏访逮而垂为万世法然议者因其藏主有失遂欲推为始祖臣等敢以此为议昔者商周之兴本於契稷考诸前载其指有二曰因其始封也蒙其功德也契有大功始受封国十有余世世祀不失至汤而有天下修其世祀因其封国举天下之大而谓之商者由契以致之也稷有大功始受封国十有余世世祀不失至武王而有天下修其世祀因其封国举天下之大而谓之周者由稷以致之也然则契稷为商周之祖其传已久其礼素定後世固无得而易之矣奉之为太祖以主庙祀有以尽一时之宜也诗之长发言商家兴废之久历夏之世其来长远昊天有成命言后稷已有王命生民思文皆歌后稷之功传称禹稷躬稼而有天下不可谓为祖不因功德也後世受命之君功业特起不同先代则亲庙迭毁身自为祖郑康成云夏五庙无太祖自禹与二昭二穆而已唐张荐云夏后以禹始封遂为不迁之祖是也若始封世近上有亲庙则始祖上迁而太祖不毁魏祖文帝则处士迭毁晋祖宣帝则征西迭毁唐祖景帝则洪农迭毁此前世祖其始封之君以法契稷之明例也既以法契稷矣则上之亲庙不得不毁势当然也借使魏晋欲不祖武宣而越取处士征西不惟上推世数未知更当及於何人且其如始封何唐有天下因以为法韩愈有言事异商周礼从而变臣等取之矣要之始封世近则亲庙不可不立若特以亲庙及远便为始封而抑之则前古未尝闻也晋琅琊王德文曰七庙之义自由德厚流光飨祀及远非是为太祖申尊祖之祀其说是也礼天子七庙太祖之远近不可以必故但云三昭三穆与太祖之庙而七未尝言亲庙之首必为始祖也国家治平四年以僖祖亲尽而祧之奉景佑诏书以太祖皇帝为帝者之祖自以别子之故非以有功与封国为轻重是不然也别子之法自谓公子不继世故子孙为大夫士者祖之百世不迁非天子诸侯之礼也使汤武但为诸侯则尚不祖此别子况天下之君而可用大夫士之法乎若夫禹不先鲧则所谓子虽齐圣不先父食自以正文公之逆祀非尊祖之论也唐仲子陵所谓安知非夏后庙数未足之时而言禹不先鲧邪伏惟宋之为宋由太祖皇帝应天受命首创洪业建大号於天下异乎商周之为商周可知也僖祖虽为圣裔之先而有庙直由太祖亲尽则迁合之正义今欲以有庙之始为说援而进之以为始祖臣等固疑其与契稷异矣使契稷本无功德初不受封引以为据庶其或可若其不然臣等不得判然无疑也设欲必据此论则臣等又有可言者焉盖三昭三穆是不刋之典一定之论也国初张昭任彻之徒不能远推隆极之制因缘近比请建四庙遂使天子之礼同诸侯若使庙数备六则更当上推两世而僖祖次在第三亦不可谓之始祖也若谓世次不可推则斯言也诏旨所不着史臣所不録历百余年莫知当时之实不敢以私意逆推而言也谨按建隆四年亲郊崇配不及僖祖开国已来大祭虚其东向斯乃祖宗已行之意也自祖宗巳来不以太祖之位易之今而易之恐失祖宗之意矣巍巍太祖如神如天垂祚万世无以云报奉之以为帝者始祖於礼无不宜者或谓仪礼诸侯及其太祖天子及其始祖之所自出今谓始祖为太祖乃诸侯制也臣等以为远祖受封子孙世袭亲虽尽而庙不毁是谓诸侯及其太祖也若始封之君既以为国之祖矣後世子孙自诸侯而为天子则始祖不易理势自然是谓天子及其始祖也若必求太微之精神灵之感谓为始祖之所自出将见迁就生说寄谲无已弥失圣人之意矣唐神龙初议云既立七庙须崇始祖而张齐贤云始祖即太祖太祖之外更无始祖此前儒讲之熟矣大抵契稷不以功德为祖无必然之论特起之君自为一代之祖无不可之理若乃藏主未顺宜必改定盖夹室者子孙庙之正也或者谓神道尚右失其旨矣然则僖祖之主必有所归按周礼守祧掌守先公先王之庙祧其庙则有司修除之其祧则守祧黝垩之所谓庙者后稷文武诸庙也祧者所藏先公先王之迁主也先公迁主藏於后稷之庙僖祖犹周之先公也宜有藏主之祧虽无始封远祖上为之主而先主之祧不可以阙臣等参详乞略仿此制筑别庙以藏之大祭之岁祀於其室太庙则依旧制虚东向之位郊配之礼仍旧无改事之宜而情之顺也魏晋及唐尝议远庙之主矣魏锺繇高堂隆卫臻皆当世名儒并云处士当迁故景初之制三祖不毁其余四庙亲尽则迁一如后稷文武庙祧之礼晋永和中尚书议云周人之王太祖世远故迁有所归今晋庙宣帝为主而四祖居之是屈祖从孙也祫祭在上是代太祖也范宣谓可别筑一室以居四主四主迭迁则宣帝位正矣自虞喜刘诩韦泓王松子蔡谟之徒并同其议唐陈京议请据魏晋旧制改筑别庙以藏宪懿柳冕王诏等七十余人亦同其说虽卒藏於兴圣然本无异於别室也惟顔真卿引蔡谟权东向之一句而不本其改筑之议获议於时此前世之论皆有考据本於经意不敢谓後世之史而一切黜之也记曰礼虽先王未之有可以义起又曰亡於礼者之礼况有前人商榷尽理之论乎或曰夹室非便当为别庙则既正其大节矣合食要皆孝飨之道但以於属既尊不可寘昭穆之列依准前代祭之别庙得礼之变复何嫌哉云不可分食当合於太庙不惟永虚东向且使下从子孙孰为得失是则僖祖别藏列圣不动神灵安妥情文皆得其於义也合矣?惟陛下仁孝天成尊事宗庙古之盛王所不逮也臣等学术浅陋讨论非长徒能述遵朝廷正失之意别白议者未通之论冀以称上圣因情制礼之道焉惟陛下幸留神详择

熙寜中翰林承旨张方平等议同堂八室庙制已定僖祖当祧合於典礼乃於九月奉安八室神主祧僖祖及后祔英宗罢僖祖讳及文懿皇后忌日五年中书门下言僖祖以上世次不可得而知则僖祖有庙与商周契稷疑无以异今毁其庙而藏主夹室替祖考之尊而祔于子孙殆非所以顺祖宗孝心事亡如存之义请以所奏付两制议取其当者时王安石为相不主祧迁之说故复有是请翰林学士元绦等上议曰自古受命之王既以功德享有天下皆推其本统以尊事其祖故商周以契稷有功於唐虞之际故谓之祖有功若必以有功而为祖则夏后氏不郊鲧矣今太祖受命之初立亲庙自僖祖以上世次既不可知则僖祖之为始祖无疑矣傥谓僖祖不当比契稷为始祖是使天下之人不复知尊祖而子孙得以有功加其祖考也传曰毁庙之主陈于太祖未毁庙之主皆升合食于太祖今迁僖祖之主藏于太祖之室则是四祖祫祭之日皆降而合食也请以僖祖之庙为太祖则合於先王礼意

判太常寺韩维议僖祖庙状曰准勅准中书门下奏准治平四年闰三月八日勅迁僖祖庙主藏之夹室臣等闻万物本乎天人本乎祖故先王庙祀之制有疏而无絶有远而无遗商周之王断自契稷以下者非絶喾以上而遗之以其自有本统承之故也若夫尊卑之位先後之序则子孙虽齐圣有功不得以先其祖考天下万世之通道也窃以本朝自僖祖以上世次不可得而知则僖祖有庙与契稷无以异今毁其庙而藏其主夹室替祖考之尊而下祔於子孙殆非所以顺祖宗孝心事亡如存之义求之前载虽或有然考合於经乃无成宪因情制礼实在圣时伏惟皇帝陛下仁孝聦明绍天稽古动容周旋惟道之从宗祏重事所宜博考乞以所奏付之两制详议而择取其当勅旨准今月三日诏中书门下庙祧之制盖有彛典所以上承先王下法後世朕嗣宅大统寅奉宗祀而世次迁毁礼或未安讨论经常属在哲辅於以佐朕不逮而仰称祖宗追孝之心朕览之婴然敢不祗服宜依所请施行故兹诏示想宜知悉牒奉诏书如前牒至准诏书者伏惟亲亲之序以三为五以五为九上杀下杀旁杀而亲毕圣人制事存送终之礼皆以此为限是衆人之所同也若其不与衆人同者则又因事之宜断之以义而为之节文也昔先王既有天下迹其基业之所由起奉以为太祖所以推功美重本始也盖王者之祖有繋天下者矣诸侯之祖有系一国者矣大夫士之祖系其宗而止矣亦其理势然也荀卿曰王者天太祖诸侯不敢坏大夫士有常宗所以别贵始贵始德之本也盖有天下之始若后稷有一国之始若周公大夫士之始若三桓所以贵者配天也不祧也有常宗也此其所以别也今直以契稷为本统之祖则是下同大夫士之礼非荀卿之所谓别也或曰汤文武之去契稷皆十有余世其间子孙衰微奔窜者非一汤文武之有天下契稷何与哉曰南宫括曰禹稷躬稼而有天下孔子曰君子哉若人禹之有天下则然矣稷诸侯也而曰有天下何哉岂非积累功德至文王而兴乎孟子曰王不待大汤以七十里文王以百里然则小国亦王之所待也所谓七十里百里者非契稷所受以遗其子孙之国乎由是言之商周所以兴契稷不为无所与也则正考父作颂追道契汤高宗商所以兴子夏序诗称文武之功起於后稷岂虚语也哉国语亦曰契勤商十有四世而兴后稷勤周十有五世而兴谷梁曰始封必为祖南宫适孟轲卜子夏左丘明谷梁赤生於周代其所言皆亲闻而见之者其学问又俱出於孔子宜若可信则尊始祖以其功之所起秦汉诸儒亦有所受之也後世有天下者皆特起无所因故遂为太祖所从来久矣伏惟太祖皇帝孝友仁圣睿智神武兵不血刃坐清大乱子孙遵业万世蒙泽功德卓然为宋太祖无少议者僖祖虽於太祖高祖也然仰迹功业未见其有所因上寻世系又不知所以始若以所事稷契奉之窃恐於古无考而於今有所未安也臣以为均之论议未有以相夺仍旧便若夫藏主合食则历代常议之矣然今之庙室与古殊制古者每庙异宫今所以奉祖宗者皆在一堂之上西夹室犹处顺祖之主考之尊卑之次似亦无嫌至于禘祫自是序昭穆之祭僖祖东向礼无不顺所谓子虽齐圣不先父食者也孔子曰於其所不知盖阙如也如臣绦等议非臣所知臣所以阙而不敢同也

元丰元年枢密直学士陈襄论天地合祭为非礼上奏曰臣伏承圣意以天地合祭於圜丘为非礼之正诏令更定臣谨按周礼大司乐以圜锺为宫冬日至於地上之圜丘奏之六变以祀天神以函锺为宫夏日至於泽中之方丘奏之八变以祭地夫祀必以冬日至者以其阳气来复于上天之始也故宫用夹锺于震之宫以其帝出乎震也而谓之圜锺者取其形以象天也三一之变【圜锺为宫三变黄锺为角大簇为徵姑洗为羽各一变】合阳奇之数也祭必以夏日至者以其隂气潜萌于下地之始也故宫用林锺于坤之宫以其万物致养于坤也而谓之函锺者取其容以象地也四二之变【函锺为宫大簇为角姑洗为徵南吕为羽各二变】合隂偶之数也又大宗伯以禋祀实柴槱燎祀其在天者而以苍璧礼之以血祭狸沈辜疈祭其在地者而以黄琮礼之皆所以顺其隂阳辨其时位仿其形色而以气类求之此二礼之不得不异也故求诸天而天神降求诸地而地出得以通精诚以逆福厘以生烝民以阜万物此百王不易之礼也去周既远先王之法不行汉元始中奸臣妄议不原经意附会周官大合乐之说谓当合祭平帝从而用之故天地共犊礼之失自此始矣由汉历唐千有余年之间而以五月亲祠北郊者惟四帝而已如魏文帝之太和周武帝之建德隋高祖之开皇唐睿宗之先天皆希濶一时之举也然而随得随失卒无所定垂之本朝未遑厘正恭惟陛下恢五圣之述作举百王之废坠典章法度固已比隆先王之时矣岂袭後世一切之礼乎是以臣亲奉德音俾正讹舛之礼首宜正其大者大者不正而末节虽正无益也况天地岁祀今亦不废顾惟有司摄事而已诚未足以上尽圣神?事之意也臣以谓既罢合祭则南北自当别祀伏请陛下每遇亲祀之岁先以夏至祭地於方丘然後以冬日至祀昊天於圜丘此所谓大者正也然议者或谓先王之礼其废也久不可复行古者斋居近【古者致斋路寝】仪卫省用度约赐予寡故虽一岁徧祀而国不费人不劳今也斋居远仪卫繁用度广赐予多故虽三岁一郊而犹或惮之况一岁两祀乎必不获已则三年而迭祭或如後汉以正月上丁祠南郊礼毕次北郊或如南齐以正月上辛祀昊天次辛瘗后土不亦可乎臣窃谓不然记曰祭不欲疎疎则怠夫三年迭祭则是昊天大神六年始一亲祀得无已怠乎记曰大事必顺天时二至之郊周公之制也舍是而从後王之失礼可谓法欤彼议者徒知苟简之便而不睹尊奉之严也伏惟陛下鉴先王已行之明效举旷世不讲之大仪约诸司之仪卫损大农无名之费使臣得以讲求故事参究礼经取太常仪注之文以正其讹谬稽大驾卤簿之式以裁其繁冗唯以至?之意对越大抵以迎至和以格纯嘏庶成一代之典以示万世

襄知谏院又上禘祫不废时祭奏曰臣等看详大宗伯之职曰以肆献祼享先王以馈食享 先王以祠春享先王以禴夏享先王以尝秋享先王以烝冬享先王则六享并行而天子禘祫与诸侯异未尝废一时祭故毛诗传曰诸侯夏禘则不礿秋祫则不尝惟天子兼之孔頴达正义以为天子夏为大祭之禘不废时祭之礿秋为大祭之祫不废时祭之尝则王礼三年一祫与其禘享更为时祭所以别於诸侯所谓其治辨者其礼具也国朝沿袭故常禘祫之月不行时享久未厘正非古之制伏请每遇禘祫之月虽已大祭仍行时享以严天子备礼所以丕崇祖宗之义其祫禘虽与时享先後经无明说以臣等考之司尊彞曰凡四时之间祀追享朝享祼用虎彞蜼彞先郑云追享朝享谓禘祫也在四时之间故曰间祀明禘在礿祭祫在烝祭之间不在其後也故後郑谓天子先祫而後时祭其郊礼亲祠准此如允臣等所议乞赐指挥施行

襄为侍御史又上祭天用乐奏曰臣谨按礼祀天以冬日至取微阳洞开天之始也兆於南郊就阳位也即上之圜丘因天事天也燔燎而升烟求阳以气也玉奠苍璧牲币如其色肖洪覆之自然也乐用圜锺为宫以其上应房心有天地明堂之象也宫声三奏角徵羽各一奏者合阳奇之数欲神之听之也祭地以夏日至取隂德潜萌地之始也坎于北郊从隂义也就泽中方丘因地事地也瘗埋顺其性之含藏也方琮而黄币仿形色也乐用函锺为宫以其生於未之气未坤位也宫声与角徵羽各二奏者合隂偶之数所以八变则地出焉夫先王求神之意可谓尽矣以为天时者乾坤因之而阖辟阴阳繋之而消长鬼神亦由是而利用出入者也故作大事必顺天时又择其位也为高必因丘陵为下必因川泽以至於器币乐舞至纎至悉无不从其类以此事神则神无不飨也汉元始间不原礼意附会周官大合乐之文谓之合祭复以正月三阳在下息卦受泰於是诹上辛之日合祭天地于南郊观其时位与夫器币乐舞之设是徒寓地只於缀食之列而意不在焉後汉以正月上丁祠南郊礼毕次北郊下逮南齐又以正月上辛祠昊天次辛瘗后土虽得其位不得其时诚不至而礼不专是亦主为礼天而发耳窃有一证焉记曰御同於长者虽贰不辞偶坐不辞郑氏曰盛馔不为已也王者事父孝故事天明事母孝故事地察岂可以后土富媪之灵载物无疆之德而事之仅如偶坐之宾乎深恐柔祗未之飨也臣谨再详仪注合祭天地於一坛之上其为非礼明甚固当改正然今古异宜沿革殊致三岁一郊汉唐成宪祖宗以来莫能易也今罢合祭则北郊唯使有司摄事於理未安谓宜以亲郊之岁用夏日至先有事於方泽盖祭者荐其时也近人而亲者无如地取财於地故先祭以明亲亲之仁远人而尊者无如天取法於天故後祠以正尊尊之义若青城若张法驾仪物一从简易务称尚质之意其扈卫锡与可於郊赏数中豫给五分之一或量加特赐系自上恩所贵奉事天地不失礼意惟朝廷财幸

三年翰林学士张璪论夏至祭地遣冢宰摄事奏曰臣伏见天地合祭议者不一而臣窃谓阳生於十一月隂生於五月则隂阳之生天地致用之始先王於是顺隂阳之义以冬日至祀天於地上之圜丘夏日至祭地於泽中之方丘以至牲币器服诗歌乐舞形色度数莫不傚其象类故天神地可得而礼由此观之则夏日祭地於方丘而天子亲涖之此万世不可易之理也议者以谓当今万乘仪卫加倍於古方盛夏之时不可以躬行乃欲改用他月不唯无所据依又失所以事地顺隂之义必不得已臣以谓宜即郊祀之岁於夏至之日盛礼容具乐舞遣冢宰摄事虽未能皆当於礼庶几先王之遗意犹有存焉

判太常寺陈荐上奏曰臣窃惟议者以天地合祭始於王莽稽之典礼有所未合故罢之臣窃有疑谨按周颂曰昊天有成命郊祀天地也前汉志载郊祀歌十九章其七章曰惟泰元尊媪神蕃厘说者曰泰元天神也媪神地神也第八章言?选休成天地并况此天地同祀可以槩见恐非自王莽始也夫国之大事莫大於天地宗庙之祀有其举之莫能废也古者祀事皆天子亲行降及後世事与古异或因或革各从其宜故多遣官摄事今圣朝郊庙之际三岁一亲行必先朝飨景灵宫荐太庙然後合祭天地於圜丘盖参用旧章得礼之中而议者又谓亲郊之岁夏之时不可躬行宜遣冢宰摄事而罢冬至天地合祭臣亦谓夏至方丘之祀决不可躬行虽大备礼乐上公摄祭亦恐此议未能合古终不若天地合祭之日亲执圭币诚志内尽礼容外重也况天子父事天母事地既亲礼天神而不亲礼地祗质之情文深恐未安陛下聦明睿智圣学深博古今万事无一不昭其本原其三岁亲郊天地合祭之礼伏乞且循旧制以昭?事三神之意

知太常礼院赵君锡乞惟设昊天上帝一坐奏曰臣谨按周礼掌次职曰王大旅上帝则张毡桉祀五帝则设大次小次又司服职曰祀昊天上帝则服大裘而冕祀五帝亦如之明上帝与五帝异矣则孝经所谓宗祀文王於明堂以配上帝者非可兼五帝也考之易诗书所称上帝非一易曰先王作乐崇德荐之上帝以配祖考诗曰昭事上帝聿怀多福又曰上帝是祗书曰以昭受上帝天其申命用休又曰惟皇上帝降衷于下民如此类者岂可皆以五帝而言之自郑氏之学兴乃有六天之说而事非经见至晋泰始初论者始以为非遂於明堂设昊天上帝一坐而已唐显庆礼亦止祀昊天上帝於明堂今大飨在近议者犹以谓上帝可以及五帝臣等请如圣诏祀英宗皇帝於明堂惟以配上帝至诚精禋以称皇帝严父之意

四年详定郊庙奉祀礼文陆佃上议曰臣看详冕服有六而周官弁师云掌王之五冕则大裘与衮同冕矣故礼记曰郊之日王被衮以象天戴冕璪十有二旒则天数也又曰服之袭也充美也礼不盛服不充是故大裘不裼此明王服大裘以衮衣袭之也先儒或谓周祀天地皆服大裘而大裘之冕无旒非是矣盖古者裘不徒服则其上必皆有衣故曰缁衣羔裘黄衣狐裘素衣麑裘如郊祀徒服大裘则是表裘以见天地表裘不入公门而乃欲以见天地可乎且先王之服冬裘夏葛以适寒暑盖未有能易之者也郊祀天地有裘无衮则夏祀赤帝与夏至日郊祭地亦将被裘乎然则王者冬祀昊天上帝中裘而表衮明矣至於夏祀天神地则去裘服衮以顺时序周官曰凡四时之祭祀以宜服之明夏必不衣裘也或曰王被衮以象天此鲁礼也臣以为记曰周之始郊日以至王被衮以象天则岂得以为鲁哉或曰祭天尚质故徒服大裘王被衮则非所以尚质臣以为谓之尚质则明有所尚而已不皆用质也如苍璧以礼天黄琮以礼地旗有十二旒龙章设日月此岂用质也哉故曰祭天扫地而祭焉於其质而已矣牲用騂尚赤也用犊贵诚也王被衮以象天戴冕璪十有二旒则天数也旗有十二旒龙章而设日月以象天也夫理岂一端而已亦各有所当也今欲冬至禋祀昊天上帝服裘被衮其余祀天及祠地并请服衮去裘各以其宜服之如允臣所议乞赐施行

佃又上昭穆议曰臣伏覩中书省批送下张璪何洵直所论宗庙昭穆欲以宣祖为昭翼祖为穆真祖为昭太祖太宗为穆英宗为昭仁宗为穆尊卑失序非礼意也窃谓昭穆者父子之号昭以明下为义穆以?上为义方其为父则称昭取其昭以明下也方其为子则称穆取其穆以?上也岂可胶哉谨按祭法曰去祧为坛去坛为墠议者以为坛立於右墠立於左臣以周制言之太王亲尽去右坛为墠王季亲尽去左祧为坛左右迁徙无嫌则洵直谓昭常为昭穆常为穆左者不可迁于右右者不可迁于左之说非矣璪谓四时常祀各於其庙不偶坐而相临武王进居王季之位而不嫌尊於文王反乎合食于祖则王季文王更为昭穆不可谓无尊卑之序臣窃以为古者合食毁庙之主有不皆祫者则璪之说非矣大传曰大夫士有大事省于其君干祫及其高祖干者与也言大夫士本无祫祭唯其有功善於其君进使干祫则毁庙之主不皆合食特自高祖而已假令大夫昭穆以世次计曾祖适为昭高祖适为穆父适为昭祖适为穆同时合食则将偶坐而相临义不得以卑而踰尊则璪等将令昭常为昭穆常为穆乎如此则曾祖居尊高祖居卑父居尊祖居卑矣非所谓父昭子穆昭以明下穆以?上之义许慎曰父为昭南面子为穆北面大夫干祫若使曾祖覆为昭高祖更为穆则是子为昭南面父为穆北面大传曰旁治兄弟合族以食序以昭穆则是生而居处同室合食亦序昭穆假令甲於上世之次为穆今同堂合食实属父行乙於上世之次为昭今同堂合食实属子行而偶坐相临则甲宜为昭乙宜为穆岂可远引千岁以来世次覆令甲居右穆乙居左昭紊同堂父子合食之序乎璪又谓既为昭矣又有时而为穆是乱昭穆之名臣窃以为昭穆父子之号耳苟为昭者不复为穆为穆者不复为昭则是昔尝事父为之子者今虽有子不得为父苟复为父则以为是乱父子之名可乎祭法曰天子立七庙曰考庙曰王考庙曰皇考庙曰显考庙有二祧焉则天子立庙自亲始矣初立考庙於是立王考庙其次立皇考庙又其次立显考庙犹以为未也於是立二祧焉与太祖之庙而七显考庙王考庙与左祧为昭皇考庙考庙与右祧为穆所谓三昭三穆如曰成王之世武王为昭文王为穆则武为父不入考庙而入王考庙矣故臣窃谓八庙之制当以僖祖居中翼祖为昭宣祖为穆太祖太宗为昭真宗为穆仁宗入王考庙为昭英宗入考庙为穆是为父昭子穆称情顺理尊卑恊序而议者蔽於所见与臣未同伏乞断自圣学一正羣议不胜幸甚

佃又上庙祭议曰臣放古度今详定八庙之祭庙各三献同日而毕盖约其礼务为可行欲以施於春祠而已至於夏礿秋尝冬烝当如古制合食于祖盖古有宗庙之事一日而毕止於祫祭余祀庙各一日少牢馈食礼曰来日丁亥用荐岁事于皇祖伯某以某妃配则是丁亥一日才祭祖妣而已贾公彦谓大夫三庙少牢筮日止於丁亥则明祭无尊卑庙数多少皆同日而毕设矣盖祭祀卜日卜其首日而已若大夫丁亥有事于祖庙则其昭庙以戊子祭穆庙以巳丑祭理宜然也且大夫室事不裸又无朝践之事其礼固略矣然而荐腥馈熟品其笾豆奉其尊彞修其簠簋迁其鼎俎陈其巾幂升降进退侑尸献酬宾主百拜餕彻之序品节衆多假令逮闇而祭继之以烛奔走趋事三庙一日而徧则虽有强力之人不能支矣又况天子礼具乐备品节之多乎然则先王之时各祠其庙无有一日而毕者也谨按王制曰天子犆礿祫禘祫尝祫烝诸侯礿犆禘一犆一祫尝祫烝祫郑氏谓天子言犆礿诸侯言礿犆互明其文则天子言祫尝祫烝诸侯言尝祫烝祫亦互明而已也然则古者天子七庙四时之祭春祠各於其庙而夏礿秋尝冬烝则三昭三穆皆升合食于祖故用旅酬六尸而仲尼燕居曰尝禘之礼所以仁昭穆也若夫诸侯春亦犆礿烝尝皆祫于祖而禘则一年犆一年祫下天子也明堂位曰夏礿秋尝冬烝天子之祭也夫礿祠烝尝诸侯类有之今鲁更以为王礼又不言春祠者春祠特祭天子诸侯同故也其夏礿秋尝冬烝则天子与诸侯异故曰诸侯礿则不禘禘则不尝尝则不烝烝则不礿又曰禘一犆一祫由是观之虽周春祠特祭而三时亦祫非特夏商之制虽然天子时祫才及未毁庙之主而已至於三年一祫於是毁庙之主皆合食于太祖故谓之大祫言大以有小故也按文公二年八月丁卯大事于太庙公羊曰大事者何大祫也毁庙之主陈于太祖未毁庙之主皆升合食於太祖谷梁亦谓大事者何大是事也着祫尝盖着犹别也三年一祫大於祫尝祫尝秋祭也今鲁合祠太庙亦以秋祫故言大以别之也且天子七庙日祭月祀各就其庙三时皆合食于祖其毁庙之主则三年然後大祫亦礼之杀也由是观之先王之祭有祫又有大祫明矣此自汉以来论者未之知也陛下圣学高妙德蹈尧禹以操为验以稽为决复千岁之坠典实在圣时今欲八庙既立春祠各就其庙而夏礿秋尝冬烝皆升合食于祖既应典礼又与旧仪四时八室并飨少近独为合古之制宜若可行亦其七庙之主会於祖庙委蛇从祀优而不迫盛礼大乐得以备举如允臣所议乞下有司参定仪注施行

佃又上先灌议曰臣看详阳祀自烟始隂祀自血始宗庙之飨自灌鬯始灌鬯所以求之然後作乐以致其神今仪注先作乐後灌鬯非礼之正说者或谓祭祀宜先作乐以降其神然後灌鬯盖所以祭之也臣窃以为不然宗庙之祭灌鬯以求诸隂焫萧以求诸阳犹以为未也故又诏祝於室坐尸於堂诏祝於室求之内也坐尸於堂求之外也犹以为未也故又纳牲於庭升首於室纳牲於庭求之下也升首於室求之上也犹以为未也故又直祭祝于主索祭祝于祊直祭祝于主求之近也索祭祝于祊求之远也犹以为未也明日於是又有绎祭焉盖孝子不知神之所在於彼乎於此乎是以求之如此其至也礼器曰纳牲诏於庭血毛诏於室羮定诏於堂三诏皆不同位盖道求之而未之得也由是观之祭者孝子之所以自致其诚也故斋必见其所祭者而求神不於一处或以祼或以乐或在朝践或在馈食或在明日之绎无所不至岂所谓奏乐独能致之宜先於灌而自灌而後皆祭之而已也谨按大宗伯曰以六玉礼天地四方牲币各放其器之色郑氏云礼谓告神时奠於神坐书曰周公植璧秉圭是也盖凡乐圜锺为宫冬日至於地上之圜丘奏之若乐六变则天神皆降可得而礼矣凡乐函锺为宫夏日至於地中之方丘奏之若乐八变则地皆出可得而礼矣凡乐黄锺为宫於宗庙之中奏之若乐九变则人鬼可得而礼矣礼谓告神时以六玉与牲币礼之则礼神固在灌鬯之後奏乐不得在其先矣经曰殷人尚声臭味未成涤荡其声乐三阕然後出迎牲声音之号所以诏告於天地之间也周人尚臭灌用鬯臭既灌然後迎牲致隂气也殷人先求诸隂今宗庙祀事文物大备放周之盛而说者或欲更用商人尚声之说先乐而後灌臣亦以为不然盖商人先求诸阳故焫萧在前灌鬯在後周人先求诸隂故灌鬯在前焫萧在後经曰二端既立报以二礼建设朝事燔燎羶芗覸以萧光以报气也荐黍稷羞肝肺首心覸以夹甒加以郁鬯以报魄也凡此灌鬯在焫萧後盖商礼也又曰郁合鬯臭隂达於渊泉萧合黍稷阳达於墙屋凡此焫萧在灌鬯後盖周礼也说者如欲更用商人祭地尚声之说则焫萧当在前灌鬯当在後矣宗庙仪注缘习故常所宜讲正当矣何独先乐後灌不可改也且既灌於是奏九变之乐以致其神非特应礼易行又其旧无朝践之献今既增置此礼而未有乐焉以灌献旧乐移之朝事盖两得之如允臣所议乞更仪注庶协典礼

神宗时彭汝砺上南北郊合祭议曰臣准勅节文与两制尚书侍郎等集议南北郊合祭事是非盖有定犬马之诚窃不自胜尝恐缘诸儒一偏之说紊国家莫大之礼废朝廷已行之命辄殚悃悰庶禆万一惟陛下裁幸右臣闻礼者体也体不备君子谓之不成人设之不当犹不备也故先王之交於神明也既祭之以礼又求之以类其时日牲币器服声音顔色无或非其类者或非其类谓之非礼非礼之祭鬼神不飨此其言似迂缓而难知然其理甚切至而必验臣谨以一事明之春为阳故以正月迎於东郊秋为隂故以七月迎於西郊使迎春则在西郊而用秋之时迎秋则在东郊而用春之时虽樵夫野叟犹恠以骇而况於鬼神乎夫天之与人非有异也今应祭方泽也而合於圜丘应用夏至也而用冬至盖何以异此夫前日之议论非是行之而不至安便昔人盖有变之者矣先皇帝钦若稽右承顺天心罢黜邪说是正太常行之历年中外禔福圣作明述神明所惬今何疑何恤而欲纷更之也家人小祀尚慎废举天地重大岂容轻议臣闻之神无常飨飨于至诚天无私亲亲于有德朝廷诚能富民阜财明道崇义致帝者之用成天地之化使粒食之民晏也粲也则上帝是佑而诸福之物皆可毕致务改祀命实非所愿惟朝廷慎之重之反复之务求至当以称先帝所以尊奉圣灵之意焉又曰合祭之议臣等谓不可者二十二人谓可者八人扬子曰人各是其所是非其所非将谁使正之曰万物纷错则占诸天衆言淆乱则折诸圣在则人亡则书周礼圣人之言也合祭肇於汉末时其言甚不经朝廷制度考文方告之宗庙行之天地布之天下以宪万世或委圣言而从不经不可也或曰合祭历世行之莫之改也夫莫之改者犹行之不可也先帝既改之善矣欲变之不可也或曰亲祠未能且从合祭可乎曰亲祠非不可行以有事而摄焉亦礼也合祭非礼也舍礼不用而从非礼不可也夫规矩诚设不可欺以方圆绳墨诚陈不可欺以曲直今议祭祀而不从礼议礼而不从经则是非并起终无所归是犹舍规矩而察方圆舍绳墨而观曲直不可也先帝留意经术曲折皆有稽据固非羣臣所能窥见高下小大惟太皇太后陛下皇帝陛下明诏执事质於衆是无从一偏之论决於大公无安顺从之说如此则是非可决而经正矣

孙洙上奏曰臣尝考洪范五行传曰简宗庙废祭祀则水不润下国家比年以来京师仍岁大水百川暴溢变异甚大臣伏思之窃恐陛下承事宗庙之礼及四时之祭有未合古制者也臣闻古者宗庙四时之祭礿祠烝尝禘祫皆天子所自亲享不使有司摄事也盖圣人内自竭尽以承其亲者惟祭祭非自外至由中出生於心也古者宗庙之祭君亲牵牲执鸾刀以割冕而总干以乐皇尸其躬自力以致其诚心如此之尽一也及周衰礼坏乐崩典籍皆灭弃汉兴草创礼之存者才一二三事而宗庙之礼盖阙如也然犹四时车驾间出享庙及八月饮酎以尽孝思继汉而下荒乎无以礼乐为也唐之盛时可以制作矣而宗庙之祀亦踵习旧常开元之礼虽有天子四时亲享太庙之制而行之盖阔帝王之亲享庙者一世不过再三焉岂三代祭法终不可复也而百世莫之相循而失也今国家宗庙之事每岁四孟及季冬凡五享三年一祫五年一禘皆有司侍祀而天子未尝亲事也唯三岁亲郊一行告庙之礼而已而五神御殿酌献一岁徧焉是失礼经之意而相循近世之失也夫四时宗庙之祭大事也神御别殿酌献小礼也大事不正其本而委之有司小礼烦而车驾数出不合礼意矣夫王者卜宅都邑营建神位而左立七庙诚宜世世子孙严祗而奉承之瞻视梁栋而时思之以永念王业之艰难也今春秋霜露之感禘祫昭穆之序礼之最所重者一诿於祠官矣而神御酌献三岁告谒礼之轻者而天子躬焉非严祖尊考之义也非事神训民之意也呜呼宗庙之事王者不自亲由汉氏以来失之矣而百世之君曾不知复也陛下起百王之废典绍三代之坠礼使大孝塞乎天地而横乎四海又以荅塞洪范传大水之异何则四时亲享庙前世未有行者由陛下而立制使万世子孙承之是天下之盛福也

王安礼论明堂配帝第一劄子曰臣伏观诏书将来祀英宗皇帝於明堂惟以配昊天上帝余从祀羣神悉罢以臣所闻郊祀后稷以配天宗祀文王於明堂以配上帝盖圜丘则徧及於天之羣神明堂则弗徧也祭上帝而已所谓上帝者则昊天上帝与五帝是也何以知之肆师之职既曰类造上帝又曰封于大神则是以上帝兼及五帝故又以大神别之也司服之职祀昊天上帝则服大裘而冕祀五帝亦如之若上帝专谓昊天上帝则何故不止曰祀上帝又加以昊天者何也由此观之则上帝之不专为昊天上帝明矣以周官一书考之其别於五帝则称昊天上帝其别於昊天上帝则称五帝其合昊天上帝与五帝而并则称上帝前後参验无一不合於此者盖自昔言礼者皆以明堂专祭五帝不及昊天上帝康成之徒既已乖谬历代沿袭朝廷方欲是正典礼以革前世之弊虽祀昊天上帝而今又悉废五帝之祀则是其失与前世等也记曰凡祭有其举之莫敢废也接神之际其谨如此况於轻絶五帝之飨违经变古着一代非礼之举失孰大焉方陛下祗畏天戒此事尤宜加审伏望圣慈以臣所言广延博闻强识之士更赐论议

第二劄子曰

臣近曾论列明堂配帝事窃闻礼官所定有与臣言不同者朝廷已从其议缘臣所陈并因周礼正经前後参验皆有稽据不知礼官复用何说欲变易此论伏以陛下讲希阔之典追合先王宗祀严配之意此甚盛莫大之事也今欲除前世久行之飨必须当义中礼然後上帝居歆时罔时怨理或未安悔将何及此臣所以夙夜惓惓忘冒昩之诛不能自已者伏望圣慈以臣所论付两制近臣与太常礼官令以所见异同各据经旨具议状闻奏陛下择其可否

第三劄子曰

臣近因请对曾再论列配帝事伏闻圣论臣以廹於日旰未尽所陈今辄敢援引古义洊渎宸听周礼掌次王大旅上帝则张氊案设皇邸朝日祀五帝则张大次小次设重帟重案肆师类造上帝封于大神盖大旅上帝者以上帝兼昊天故下文以五帝别之则掌次所谓张大次小次设重帟重案者专为五帝而言也类造上帝者以上帝兼五帝故下文以大神别之则肆师所谓封者专为昊天而言也掌次设文正与肆师互相发明则上帝兼昊天与五帝尤为明白矣其谓之昊天上帝者何也夏曰昊天气之主也而所御者万物相见之时易曰帝出乎震齐乎巽相见乎离又曰离也者明也万物皆相见南方之卦也盖帝体物者也万物皆相见而帝亦於是与万物相见故兆昊天於南郊以禋祀祀之也其谓之大神者何也神之为神无乎不在在地则维岳降神由祖有神之类是也在人则乃圣乃神圣而不可知之谓神之类是也在鬼则神保是飨神具醉止之类是也此以道言之也地则谓之人则谓之鬼唯天则谓之神者此以礼言之也礼者我无加损焉正其名而已矣故周礼一书在天者皆谓之神唯昊天者则谓之大神若地人鬼则无有谓之神者盖以正名为书则不得不尔虽与他经所称不同其理一也故其称昊天上帝也五帝也亦各正其名已至於郊祀国祀之说臣已粗陈大略矣臣智识浅昩学术无取被蒙圣问不敢不尽其说干冒天威死有余恐唯陛下断其可否不胜大幸

宇文昌龄为太常少卿诏议郊祀合祭论者不一昌龄曰天地之数以高卑则异位以礼制则异宜以乐舞则异数至於衣服之章器用之具日至之时皆有辨而不乱夫祀者自有以感於无自实以通於虚必以类应类以气合气合然後可以得而亲可以冀其格今祭地於圜丘以气则非所合以类则非所应而求高厚之来享不亦难乎後竟用其议

神宗尝询天地合祭是非知谏院黄履对曰国朝之制冬至祭天圜丘夏至祭地方泽每岁行之皆合於古犹以有司摄事未足以尽於是三岁一郊而亲行之所谓因时制宜者也虽施之方今为不可易惟合祭之非在所当正然今日礼文之失非独此也愿敕有司正羣祀为一代损益之制诏置局详定命履董之北郊之议遂定

历代名臣奏议卷二十








卷一百七十四

钦定四库全书

历代名臣奏议卷一百七十四

明　杨士奇等　撰

去邪

唐太宗贞观初上谓侍臣曰朕观前代谗佞之徒皆国之蟊贼也或巧言令色朋党比周若暗主庸君莫不以之迷惑忠臣孝子所以泣血衔寃故丛兰欲茂秋风败之王者欲明谗人蔽之此事着於史籍不能具道至如齐隋间谗譛事耳目所接者略与公等言之斛律明月齐朝良将威震敌国周家每岁斵汾河氷虑齐兵之西渡及明月被祖孝徵谗构伏诛周人始有吞齐之心高熲有经国大才为隋文帝赞成覇业知国政者二十余载天下赖以康宁文帝唯妇言是听特令摈斥及为炀帝所杀刑政由是衰坏又隋太子勇抚军监国凡二十年国亦早有定分杨素欺主罔上贼害良善使父子之道一朝灭於天性逆乱之源自此开矣隋文既淆混嫡庶竟祸及其身社稷寻亦覆败古人云代乱则谗胜诚非妄言朕每防萌杜渐用絶谗构之端犹恐心力所不至或不能觉悟前史云猛兽处山林藜藿为之不采直臣立朝廷奸邪为之寝谋此实朕所望於羣公也魏徵曰礼云戒慎乎其所不睹恐惧乎其所不闻诗云恺悌君子无信谗言谗言罔极交乱四国又孔子恶利口之覆邦家盖为此也臣尝观自古有国有家者若曲受谗譛妄害忠良必宗庙丘墟市朝霜露矣愿陛下深慎之贞观五年治书侍御史权万纪侍御史李仁发俱以告讦譛毁蒙引见遂任心弹射肆其欺罔令在上震怒臣下无以自安外知其不可而莫能论争给事中魏徵正色而奏之曰权万纪李仁发并是小人不识大体以譛毁为是告讦为直凡所弹射皆非有罪陛下掩其所短收其一切乃骋其奸计附下罔上多行无礼以取强直之名诬房玄龄斥退张亮无所肃厉徒损圣明道路之人皆兴谤议臣伏度圣心必不以为谋虑深长可委以栋梁之任将以言无所避忌欲以警厉羣臣若信狎回邪犹不可以小谋大羣臣素无矫伪空使臣下离心以其龄亮之徒犹不可得伸其枉直其余踈浅孰能免其欺罔伏愿陛下留意再思自驱使二人以来有一弘益臣即甘心斧钺受不忠之罪陛下纵未能举善以崇德岂可进奸而自由乎太宗欣然纳之赐徵绢五百匹其万纪奸状渐露仁发亦解出万纪贬连州司马朝廷咸相庆贺焉

太宗时仆州刺史龎相夀贪浊有闻追还解任自陈幕府之旧太宗深矜之使人谓之曰尔是我旧左右今取他物祗应为贫赐尔绢百匹即还向任更莫作罪过魏徵进谏曰相夀猥滥远近所知今以故旧私情赦其贪浊更加以厚赏还令复任然相夀性识未知愧耻幕府左右其数甚多人皆恃恩私足使为善者惧太宗欣然纳之引相夀於前谓之曰我昔为王与一府作主今为天子为四海作主既为四海作主不可偏与一府恩泽向欲令尔重任侍臣云尔若任必使为善者皆不用心侍臣所执既是便不得申我私意乃赐物而遣之相夀默然流涕而去

时傅奕为大史令有僧自西域来能呪人使立死复呪即苏上试之验以告奕奕曰此邪术也臣闻邪不干正请使呪臣必不能行上命僧呪奕奕初无所觉须臾僧复僵仆遂不复苏

高宗显庆元年王义方擢侍御史不再旬会李义府纵大理囚妇淳于迫其丞毕正义缢死无敢白其奸义方自以兴县属不三时拜御史且疾当世附离匪人以欺朝廷内决劾奏意必得罪即问计於母母曰昔王母伏劒成陵之谊汝能尽忠吾愿之死不恨义方即上言天子置公卿大夫士欲水火相济塩梅相成不得独是独非也昔尧失之四凶汉高祖失之陈豨光武失之逢萌魏武失之张邈彼圣杰之主然皆失於前而得於後今陛下抚万邦而有之蛮区夷落罪无逃罚况辇毂下奸臣肆虐乎杀人灭口此生杀之柄不自主出而下移佞臣履霜坚氷弥不可长请下有司杂治正义死状即具法冠对伏叱义府下跪读所言帝方安义府狡佞恨义方以孤士触宰相贬莱州司户参军

调露元年上幸东都司农卿韦元机作上阳宫制度弘壮侍御史狄仁杰劾奏元机导上为奢泰免其官左司郎中王本立恃恩用事朝廷畏之仁杰奏其奸上特原之仁杰曰陛下何惜罪人以亏王法必欲曲赦本立请弃臣於无人之境为忠贞之戒本立竟得罪由是朝廷肃然

武后神功元年来俊臣倚势贪淫前後罗织诛人不可胜计诸武共发其事繋狱有司处以极刑奏上三日不出王及善上言曰俊臣国之元恶不去之必动揺朝廷吉顼曰俊臣结聚不逞诬构良善赃贿如山寃魂塞路国之贼也太后下其奏俊臣弃市仇家争噉其肉圣历二年太后幸三阳宫有胡僧邀车驾观葬舍利太后许之仁杰跪於马前曰佛者戎狄之神不足以屈天下之主彼胡僧诡谲直欲招致万乘以惑远近之人耳太后中道而还曰以成吾直臣之气

久视元年以张易之为奉宸令每内殿曲宴辄引易之昌宗饮博嘲戏昌宗衣羽衣吹笙乘木鹤於庭中太后选美少年为奉宸内供奉右补阙朱敬则谏曰陛下内宠易之昌宗足矣而侯祥等明自媒衒求入供奉丑慢无耻臣职谏争不敢不奏太后劳之

武后时魏元忠为洛中长史张易之暴奴乱都市元忠杖杀之及为相尝面奏臣承之宰相不能尽忠死节使小人在侧臣之罪也太后不悦由是诸张深怨之乃譛元忠尝言太后年老不若挟太子为久长太后怒元忠谋反下元忠狱竟坐贬元忠高要尉元忠入辤上言曰臣老向岭南十死一生但陛下必思臣言因指易之昌宗曰此二小儿终为乱阶

时桓彦范为司刑少卿张昌宗引妖人迎占言计不轨宋璟请穷治其奸武后以昌宗尝自归不许彦范谏曰昌宗谬横思苞祸心亿测天命皇神降怒自擿其咎推原厥情盖防事暴之日得引首以免未败则候时为逆此凶诡之臣荧惑圣心既自归露而尚与妖人祈福禳解则果於必成初无悔意今而宥之诚恐昌宗自谓应运天下浩然从之父在子称尊为逆子君在臣图位为逆臣逆而不诛社稷惧亡请付三司考治

时来俊臣侯思止舞文法数诛陷大臣人皆慑惧李昭德每奏其诬罔不道状卒搒杀思止其党稍摧沮然昭德颇怙权为衆指目鲁王府功曹参军丘愔上疏曰臣闻魏冉诛庶族以安秦忠也弱诸侯以强国功也然出入自专击断无忌威震人主不闻有王张禄一言而卒用忧死向使昭王不即觉悟则秦之覇业或不传子孙陛下天授以前万机独断公卿百执具职而已自长夀以来厌怠细政擢委昭德秉摠权纲而才小任重负气强愎聋盲下民刍狗同列刻薄庆赏多所矫?声威翕习天下杜口臣伏见南台敕目羣臣奏请陛下制已曰可而昭德建言不可制又从之且人臣参奉机密献可替否事或便利不豫咨谋而画可已行方兴駮异是阳露擅命以示於人归美引咎谊不类此一切奏谳皆承风指隂相傅会臣观其胆乃大於身鼻息所冲上拂云汉夫小家治生千百之赀将以托人尚忧失授况天下之重可轻委寄乎履霜坚氷须防其渐大权一去收之良难愿陛下察臣之言

时李峤为内史与监察御史张廷珪荐李邕文高气方直才任谏诤乃召拜左拾遗御史中丞宋璟劾张昌宗等反状武后不应邕立阶下大言曰璟所陈社稷大计陛下当听后色解即可璟奏邕出或让曰子位卑一忤旨祸不测邕曰不如是名亦不传中宗立郑普思以方技幸擢秘书监邕谏曰陛下躬政日浅有九重之严未闻道路横议今籍籍皆言普思冯诡惑说妖祥陛下不知猥见驱使孔子曰诗三百一言以蔽之曰思无邪陛下诚以普思术可致长生则爽鸠氏且因之永有天下非陛下乃今可得能致神人邪秦汉且因之永有天下非陛下乃今可得能致佛法邪梁武帝且因之永有天下非陛下乃今可得能鬼道邪墨翟干宝且各献其主永有天下非陛下乃今可得自古尧舜称圣者臣观所以行皆在人事敦睦九族平章百姓不闻以鬼神道治天下惟陛下省察

中宗复位时侍中桓彦范上书诫帝曰道路籍籍皆云胡僧慧范托浮屠法诡惑后妃出入禁奥渎挠朝政陛下尝轻骑微服数幸其居上下污慢君臣亏替臣谓兴化致治以康乂国家者繇进善而弃恶孔子曰执左道以乱政者杀假鬼神以危人者杀今慧范乱政危人者也不急诛且有变除恶务本愿早裁之帝孱昏狃左右不能有所省纳

神龙元年郑普思聚党於雍岐二州谋作乱事觉西京留守苏瓌收系穷治之上抑?而佑普思待御史范献忠进曰请斩苏?上曰何故对曰?为留守大臣不能先斩普思然後奏闻使之荧惑圣听其罪大矣且普思反状明白而陛下曲为申理王者不死殆谓是乎魏元忠奏曰苏?长者用刑不枉普思法当死上流普思於儋州余党伏诛

景龙元年僧慧范为银青光禄大夫上庸公於东都作大像府库为之虚耗上及韦后皆重之无敢指目者侍御史魏传弓奏曰刑赏国之大事陛下赏己妄加岂宜刑所不及上乃削黜慧范放於家

四年以锺绍京为中书令典朝政绍京纵情赏罚衆皆恶之太常少卿薛稷言於上曰绍京虽有勲劳素无才德出自胥徒超居元宰恐失圣朝具瞻之美出为蜀州刺史

中宗时崔日用与薛稷争於上前稷曰日用倾侧附武三思非忠臣卖友邀功非义士日用曰稷附张易之宗楚客非倾侧而何上两罢之

睿帝即位时宰相多太平公主之党刘幽求与羽林将军张暐谋使中书侍郎王琚言於上曰窦怀贞崔湜岑曦皆因公主得进日夜为谋不轨若不早图一旦事起太上皇何以得安请速诛之上以为然暐泄其谋上流幽求於封州

玄宗开元元年诏周利贞及滑州刺史裴谈等皆酷吏宜终身勿齿後利贞复授珍州司马明年授夷州刺史黄门侍郎张廷珪执奏曰陛下英断圣明四海心服所谓英断殄凶逆正朝廷是也所谓圣明辨忠邪信赏罚是也利贞宗武旧党鉏戮桓敬自陛下登宸极布新政夺其班级迁之遐荒以允天下之望义士犹以罚轻为望今锡以朱绂委以藩维是绌奸不必行也疏入遂寝四年京兆尹崔日知贪暴不法李杰将纠之日知反构杰罪侍御史杨瑒廷奏曰若纠弹之司使奸人得而恐喝则御史台可废矣上遽命杰视事贬日知歙县丞二十四年张守珪使平卢讨击使安禄山讨奚契丹败绩守珪奏请斩之禄山临刑呼曰大丈夫欲灭奚契丹柰何杀禄山乃更执送京师上惜其才赦之张九龄固争曰失律丧师不可不诛且其貌有反相不杀必为後患上曰卿勿以王夷甫识石勒枉害忠良竟赦之德宗时起卢?为饶州刺史给事中袁高当草诏见宰相卢翰刘从一曰杞当国矫诬隂贼斥忠谊傲明德反易天常使宗祏失守天下疣痏朝廷不寘以法才示贬黜今还授大州天下其谓何翰等不悦命舍人作诏诏出高执不下奏曰陛下用杞为相出入三年附下罔上使陛下越在草莽羣臣愿食其肉且不厌汉法三光不明雨旱不时皆宰相请罪小者免大者戮杞罪万诛陛下赦不诛止贬新州俄又内移今复拜刺史诚失天下望帝曰杞不逮是朕之过朕已再赦答曰杞天资诡险非不逮彼固所余赦者止赦其罪不宜授刺史愿问外廷并敕中人听於民若亿兆异臣之言臣请前死谏官亦力争帝前帝曰与上佐可乎羣臣奉诏翌日遣使慰高曰朕惟卿言切至已如奏太子少保韦伦曰高言劲挺自是陛下一良臣宜加优礼

时判度支班宏卒官中书侍郎同中书门下平章事陆贽荐李巽帝漫许之而自用裴延龄贽奏曰臣闻君子小人用舍不并国家否泰恒必由之君子道长小人道消於是上下交而万物通此所以为泰也小人道长君子道消於是上下不交而万物不通此所以为否也夫小人於蔽明害理如目之有眯耳之有充嘉谷之有蟊梁木之有蠹也眯离娄之目则天地四方之位不分矣充子野之耳则雷霆蝇黾之声莫辨矣虽后稷之穑禾易长亩而蟊伤其本则零瘁而不植矣虽公输之巧台成九层而蠹空其中则圮折而不支矣是以古先圣哲之立言垂训必殷勤切至以小人为戒者岂将有意雠而沮之哉诚以其蔽主之明害时之理致祸之源博伤善之舋深所以有国有家者不得不去耳其在周易则曰大君有命开国承家小人勿用必乱邦也在尚书则曰除恶务本去邪勿疑在毛诗则曰无纵诡随以谨无良曾是掊克歛怨以为德盗言孔甘乱是用餤谗人罔极交乱四国在论语则曰恶利口之覆邦家者在春秋则曰聚敛积实不知纪极毁信废忠崇饰恶言靖譛庸回服谗蒐慝天下之人谓之四凶在礼记则曰小人行险以儌幸长国家而务财用者必自小人矣小人使为国家而灾害并至虽有善人无如之何臣顷因读书常愤此类不图圣代目覩斯人户部侍郎裴延龄者其性邪其行险其口利其志凶其矫妄不疑其败乱无耻以聚敛为长策以诡妄为嘉谋以掊克敛怨为匪躬以靖譛服谗为尽节总典籍之所恶以为智术冒圣哲之所戒以为行能可谓尧代之共工鲁邦之少卯伏惟陛下恊放勋文思之德而鉴其方鸠僝功体仲尼天纵之明而辨其顺非坚伪则天讨斯得圣化允孚小往大来孰不欣幸迹其奸蠹日长月滋隂秘者固未尽彰败露者犹难悉数今请粗举数事用明欺罔大端悉非隐微皆可覆验陛下若意其负谤则诚宜亟为辨明陛下若知其无良又安可曲加容掩愿择左右亲信兼与举朝公卿据臣所言阅实其事倘延龄罪恶无状即臣之奏议是诬宜申典刑以制虚妄俾四海法朝廷之理兆人戴陛下之明得失之间其体甚大不当复有疑虑使辨之不早以竟失天下之望也前岁秋首班宏丧亡特诏延龄继司邦赋数月之内遽衒功能奏称勾获隐欺计钱二十万贯请贮别库以为羡财供御所须永无匮乏陛下欣然信纳因谓委任得人既赖赢余之资稍弘心意之欲兴作寖广宣索渐多延龄务实前言且希睿旨不敢告阙不敢辤难勾获既是虚言无以应命供办皆承严约苟在及期遂乃捜求市鄽豪夺入献追捕夫匠廹胁就功以勅索为名而不酬其直以和雇为称而不偿其佣都城之中列肆为之昼闭兴役之所百工比於幽囚聚诅连羣遮诉盈路持纲者莫敢致诘廵察者莫敢为言时有致诘为言翻谓党邪丑直天子毂下嚣声沸腾四方观瞻何所取则荡心於上敛怨於人欺天陷君远迩危惧此其罪之大者也捴制邦用度支是司出纳货财太府攸职凡是太府出纳皆禀度支文符太府依符以奉行度支凭按以勘覆互相关键用絶奸欺其出纳之数则每旬申闻其见在之数则每月计奏皆经度支勾覆又有御史监令旬旬相承月月相继明若指掌端如贯珠财货少多无容隐漏延龄务行邪谄公肆诬欺遂奏云左藏库司多有失落近因检阅使置簿书乃於粪土之中收得银十三万两其疋段杂货百万有余皆是文帐脱遗并同己弃之物今所收获即是羡余悉合移入杂库以供别勅支用者其时特宣进止悉依所奏施行太府少卿韦少华抗表上陈殊不引伏确称每月申奏皆是见在数中请令推寻足验奸计两司既相论执理须辨鞫是非臣等具以奏闻请定三司详覆若左藏库遗漏不谬隐匿固合抵刑如度支举奏是虚诬诳亦宜得罪陛下既不详差三司按问又不令检奏辨明度支言太府隐漏至多而少华所任如旧太府论度支奸欺颇甚而延龄见信不渝枉直两存法度都弛以在库之物为收获之功以常赋之财为羡余之费罔上无畏示人不惭此又罪之大者也国之府库用寘货财物合入官则纳於其内事合给用则出乎其中所纳无非法之财所出无不道之用坦然明白何曲何私而延龄险猾售奸诡谲求媚遂於左藏之内分建六库之名意在别贮赢余以奉人主私欲曾不知王者之体天下为家国不足则取之於人人不足乃资之於国在国为官物在人为私财何谓赢余复须别贮是必巧诈以变移官物暴法以刻敛私财舍此二途其将焉取陛下方务崇信不加检裁延龄既怙宠私益复放肆遂録积久逋欠妄云察获奸赃总计缗钱八百余万聼其言则利益虽大考其事则虚诞自彰或是水火漂焚或缘旱涝伤败或因兵乱散失或遭寇贼敓■〈襄攵〉或准法免徵或经恩合放或人户逃迸无处追寻或纲典拘囚不免填纳或没入店宅岁久摧残或收获舟船年深破坏类皆如此难以殚论在人者并无可科徵属官者悉不任货卖但存名额虚挂簿书大抵钱谷之司皆耻财物减少所以相承积累不肯涤除每当计奏之时常充应在之数延龄苟称察获遂请徵收恢张利门诱动天听贻诮侮於方岳贾愁怨於烝黎於兹累年一无所得其为踈妄亦曰殆哉陛下姑欲保持曾无诘问延龄谓能蔽惑不复惧思奸威既沮於四方检态复行於内府由是蹂?官属倾倒货财移东就西便为课绩取此适彼遂号羡余愚弄朝廷有同儿戏诸州输送布帛度支不务准平抑制市人贱通估价计其所折即便下徵重困疲甿展转流弊既彰忍害且示不诚及其支送边州用充和籴则於本价之外例增一倍有余布帛不殊贵贱有异剥徵罔下既以折估为名抑配伤人又以出估为利事多矛盾交骇物情穷边穑夫痛愤切於骨髓下土编户寃叫彻於苍旻而延龄以冒取折估为公忠苟得出估为賸利所谓失人心而聚财贿亦何异割支体以徇口腹哉殊不寤支体分披口安能食人心离析财岂能存此又罪之大者也平原远镇扼制蕃戎五原要冲控带灵夏芟夷榛薉翦逐豺狼崎岖缮完功力才毕地犹夐絶势颇孤危新集之兵志犹未固尤资赡恤俾渐安居频勅度支令贮军粮常使平原有一年之蓄塩州积半年之储循环转输不得缺数近者三镇告急俱称絶粮陛下召延龄令赴中书遣希颜宣旨质问延龄确言馈饷不絶储蓄殊多岁内以来必无缺乏希颜惧其推互邀令草状自陈状亦如言略无疑畏陛下鉴其所奏翻谓军吏不诚遂遣中书驰往检覆道路无转运之迹军城无旬日之储将卒嗷嗷几将不守有如是之颠沛有如是之欺谩按验既明恩荣靡替其为蛊媚旷代罕闻此又罪之大者也国之宪度会府是司位列诸郎犹应辰象任居六事实代天工内总辖於庶官外敷化於列郡举错系生灵之命得失关理乱之源为人轨仪安可容易未有大官弛纵而能使羣吏服从朝典陵迟而欲禁天下暴慢是以天宝将季杨国忠为吏部尚书亟於私庭诠集选士果令逆竖得以为词史策书之足为国耻而延龄放情乱纪又甚国忠?於夙兴多缺会朝之礼徇其鄙次大隳省署之仪徙郎曹於里闾视公事於私第尽室饮宫厨之膳填街持簿领之书复有诸部参辞四方申请决遣资其判署去就俟其指撝延龄或聚客大夸不令白事或纵酒凭怒莫敢入言至有廹切而来逾旬未省输纳之後累月不归资粮罄於滞淹筋力困於朝集晨趋夕散十百为羣里中喧阗常若闤闠衢巷列屠沽之肆邑居成逆旅之津离次慢官虐人斁法求之今古鲜有其伦此又罪之大者也总领财赋号为殷繁自非识究变通智权轻重大不失体细能析微济之以均平莅之以勤肃近无滞事远无壅情纲条之下无乱绳鉴照之下无隐匿然後人不困而公用足威不厉而奸吏惩苟或未然则非称职况延龄以素所僻戾之质而加之狂躁满盈既懵且骄事何由理遂以国家大计委於胥吏末流当给者无贿而不支应徵者受赇而纵免纪纲大坏货赂公行苟操利权实窃邦柄近者度支小吏屡为府县所绳鞫其奸赃无不狼藉通结动连於节将交私匪止於苞苴威福潜移乃至於是职司失序固亦可知此又罪之大者也风教之大礼让为先礼让之行朝廷为首朝廷者万方之所宗仰羣士之所楷模观而效焉必有甚者是以朝廷好礼则俗尚敬恭朝廷尊让则时耻贪竞朝廷有失容之慢则凌暴之弊播於人朝廷有动色之争则攻鬭之祸流於下圣主知其然也故选建贤德以为公卿使人具瞻不谕而化昔周之方盛多士盈朝时靡有争用能俾乂故其诗曰慎尔出话敬尔威仪无不柔嘉又曰有来雍雍至止肃肃相维辟公天子穆穆言羣臣相与事上敬而能和言语动作靡有不善也周德既衰小人在位务相侵侮以至危亡故其诗曰方茂尔恶相尔矛矣又曰既之隂汝反予来赫又曰凉曰不可覆背善詈言小人得志恶怒是凭肆其褊心以相诟病也陛下勤修仪式以靖四方慎选庶官以贞百度内选则股肱耳目外选则垣翰藩维济济师师咸钦至化庶相感率驯致太和而度支凭宠作威恃权纵暴侵刻军镇匮缺粮资将帅每使申论延龄率皆毁訾或指诬隐盗或谤讦隂私或数其出处贱微或忆其心志邪悖词皆丑媟事悉加诸匹夫见淩犹或生患况将帅素加委遇多着勲庸纵有踰分取求但宜执理裁处苟当其所孰敢不从岂可对彼偏裨恣行侵辱使其惭腼於麾下愤耻於朝廷惟口起羞谅非细故为国聚衅实由斯人而又虐害羣司幸其缺败蔑彼彛典逞於凶怀气吞等夷隶蓄郎吏时有履道而不为屈挠守官而莫肯由从遭其诋诃事则尤剧或辱兼祖父或毁及家门皆名教所不忍闻叙述所不堪纪其为构陷抑复多端故示凶威使人慑惮人之狂险乃至於斯上亏大猷下扇流俗炰烋礼义之府蔑汚清明之朝此又罪之大者也度支旧管牛驴三千余头车八百余乘循环载负供馈边军既有番逓之伦永无科配之扰延龄苟逞近效不务远图废其葺修减其刍秣车破畜耗略无孑遗每须载运军资则令府县差雇或有卒承别旨须赴促期遂於街市之间虏夺公私杂畜披猖颇甚费损尤多吏因生奸人不堪命所减者则奏以为利所费者则隐而不论破实狥虚多如此类度支应给宫内及诸司使刍藁薪炭等除税草之外余并市供所用既多恒须贮备旧例每至秋获之後冬收之时散开诸塲逐便和市免费高价复资贫人公私之间颇谓兼济延龄悉隳旧制但饰奸情旋计刍薪价钱以为节减剩利及乎春夏之际藁秸已殚霜潦之中樵苏不继军廐辍莝官厨待然告阙频烦於圣聪徵催络绎於省署崎岖求买何假计量糜捐官钱不啻累倍联蹇狼狈率以为常此则睿鉴之所明知物情之所深骇事之舛缪触绪皆然臣愚以谓若斯之流不过岁费国家百万缗钱及事体非宜耳其为罪恶未足倾危事之可忧不在於此是以不复详举以烦聼览也至如矫诡之态诬罔之辞遇事辄行应口便发靡日不有靡时不为自非状迹尤彰足致其祸者又难以备陈也延龄有诈伪乱邦之罪七而重之以耗斁阙遗愚智共知士庶同愤以陛下英明鉴照物无遁情固非延龄所能蔽亏而莫之辨也或者圣旨以其甚招嫉怨而谓之孤贞可托腹心以其好进谗谀而谓之尽诚可寄耳目以其纵暴无畏而谓之强直可肃奸欺以其大言不疑而谓之智能可富财用将欲排衆议而收其独行假殊宠而冀其大成倘陛下诚有意乎在兹臣窃以为过矣夫君天下者必以天下之心为心而不私其心以天下之耳目为耳目而不私其耳目故能通天下之志尽天下之情夫以天下之心为心则我之好恶乃天下之好恶也是以恶者无谬好者不邪安在私托腹心以售其侧媚也以天下之耳目为耳目则天下之聪明皆我之聪明也是以明无不鉴聪无不闻安在偏寄耳目以招其蔽惑也夫布腹心而用耳目舜与纣俱用之矣舜之意务求己之过以与天下同欲而无所偏私由是天下臣庶莫不归心忠谠既闻玄德逾迈故虞书云臣作朕股肱耳目又云明四目达四聪言广大也纣之意务求人之过以与天下违欲而溺於偏私由是天下臣庶莫不离心险詖既行昬德弥炽故商书云崇信奸回大雅云流言以对寇攘式内言邪僻也与天下同欲者谓之圣帝与天下违欲者谓之独夫其所以布腹心而任耳目之意不殊然於美恶成败若此相远岂不求过之情有异任人之道不同哉太宗尝问侍臣何者为明君何者为暗主魏徵对曰君之所以明者兼聼也其所以暗者偏信也又曰秦之胡亥偏信赵高肆其奸欺卒至颠覆徵之此说理致甚明简册备书足为鉴戒赵高指鹿为马愚弄厥君历代流传莫不痛愤陛下每览前史详考兴亡固亦切齿於斯人伤心於其主臣谓鹿之与马物类犹同岂若延龄掩有而为无指无而为有陛下若不以时省察得无使後代嗟诮又甚赵高者乎斯愚臣所以焦虑疚怀以陛下为过者良有所以也夫理天下者以义为本以利为末以人为本以财为末本盛则其末自举末大则其本必倾自古及今德义立而利用不丰人庶安而财货不给因以丧邦失位者未之有也故曰不患寡而患不均不患贫而患不安有德必有人有人必有土有土必有财百姓足君孰与不足盖谓此也自古及今德义不立而利用克宣人庶不安而财货可保因以兴邦固位者亦未之有焉故曰财散则民聚财聚则民散与其有聚敛之臣宁有盗臣无令侵削兆庶以为天子取怨於下其有若此者行罚无赦盖为此也殷纣以贪冒失人而亡周武以散?得人而昌则纣之多藏适所以为害己者之资耳尚何赖於财赂哉太宗亦云务蓄积而不恤人甚非国家之计隋氏不道聚敛无厌所实洛口诸仓卒为李密所利此则前代已行之明效圣祖垂裕之格言是而不惩何以为理陛下初膺宝历志翦羣凶师旅繁兴徵求寖广榷筭侵剥下无聊生是以泾原叛徒乘人怨咨白昼犯阙都邑甿庶恬然不惊反与贼衆相从比肩而入宫殿虽蚩蚩之性靡所不为然亦由德泽未浃於人而暴令驱迫以至於是也於时内府之积尚如丘山竟资凶渠以饵贪卒此时陛下躬覩之矣而乃失人而聚货夫何利之有焉车驾既幸奉天逆泚旋肆围逼一垒之内万衆所屯窘如涸流庶物空匮尝欲发一健步出视贼军其人恳以苦寒为辞跪奏乞一襦袴陛下为之求觅不致竟悯默而遣之又尝宫壼之中服用有缺圣旨方以戎事之急不忍重烦於人乃剥亲王饰带之金卖以给直是时行从将吏赴难师徒仓皇奔驰咸未冬服渐属凝沍且无薪蒸饥冻内攻矢石外迫昼则荷戈奋迅夜则映堞呻吟凌风飇冒霜霰踰旬而衆无擕贰卒能走强贼全危城者陛下岂有严刑重赏使之然耶唯以不厚其身不藏其资与衆庶同其忧患与士伍共其有无乃能使捐躯命而扞寇雠馁之不离冻之不憾临危而不易其守见死而不去其君所谓圣人感人心而天下和平此其效也及乎重围既解诸道稍通赋税渐臻贡献继至乃於行宫外庑之下复列琼林大盈之司未赏功劳遽私贿玩甚沮惟新之望颇擕死义之心於是舆诵兴讥而军士始怨矣财聚人散不其然欤旋属蟊贼内攻翠华南狩奉天所积财货悉复殱於乱军既迁岷梁日不暇给独凭大顺遂复皇都是知天子者以得人为资以蓄义为富人苟归附何患蔑资义苟修崇何忧不富岂在贮之内府方为己有哉故藏於天下者天子之富也藏於境内者诸侯之富也藏於囷仓箧匵者农夫商贾之富也柰何以天子之贵海内之富而猥行诸侯之弃德蹙守农商之鄙业哉陛下若谓厚取可以恢武功则建中之取既无成矣若谓多积可以为己有则建中之积又不在矣若谓徇欲不足伤理化则建中之失伤已甚矣若谓敛怨不足致危亡则建中之乱危亦至矣然而遽能靖滔天之祸成中兴之功者良以陛下有侧身修励之志有罪已悔惧之词罢息诛求敦尚节俭涣发大号与人更新故灵祗嘉陛下之诚臣庶感陛下之意释憾回虑化危为安陛下亦当为宗庙社稷建不倾不拔之永图为子孙黎元垂可久可大之休业惩前事徇欲之失复日新盛德之言岂宜更纵憸邪复行刻暴事之追悔其可再乎臣又窃虑陛下纳彼盗言堕其奸计以为搏噬拏攫怨集有司积聚丰盈利归君上是又大缀所宜慎思夫人主昬明系於所任咎繇夔契之道长而虞舜享濬哲之名皇甫棸楀之嬖行而周厉婴颠覆之祸自古何尝有小人柄用而灾祸不及邦国者乎譬犹操兵以刃人天下不委罪於兵而委罪於所操之主畜蛊以殃物天下不归咎於蛊而归咎於所蓄之家理有必然不可不察臣窃虑陛下以延龄之进独出圣衷延龄之言多顺宸旨今若以罪寘辟则似为衆所挤故欲保持用彰坚断若然者陛下与人终始之意则善矣其於改过不吝去邪勿疑之道或未尽善焉夫人之难知着自淳古试可乃已载於典谟陛下意其贤而任之知其恶而弃之此理之常於何不可倘陛下犹未知恶但疑见挤固有象恭挟诈之人亦有党邪害直之士所资考核两絶欺诬陛下以延龄为能愚臣以延龄为罪能必有迹罪必有端陛下胡不指明其所效之能以表忠贤按验其所论之罪以考虚实与衆同辨示人不私若能迹可称而罪端无据则是党邪害直之验也陛下当绳其伤善以励事君罪端有徵而能迹无实则是象恭挟诈之验也陛下当纠其包祸以戒乱邦如此则上之於下释嫌构之疑下之於上絶偏惑之议何必忠邪无辨枉直莫分薰莸同藏其臭终胜此则小人道长之象也实时运否泰安危之所系岂但有亏圣德不利善人而已乎陛下若以必与己同者为忠良自我作者无改变如此则上之所欲莫不谄上之所失莫不从水火相济不为非金砺相须不为是耻过作非不足戒舍已从人不足称惟意是行则匡辅或几乎息矣匡辅息则理不可致仲尼所谓一言丧邦者在於予之言而莫予违也事关兴亡固不可忽希旨顺默寖已成风奬之使言犹惧不既若又阻抑谁当贡诚伏恐未亮斯言请以一事为证只如延龄凶妄流布寰区上自公卿近臣下逮舆台贱品諠諠谈议亿万为徒能以上言其人有几陛下诚令亲信博采舆词参校比来所闻足鉴人间情伪臣以卑鄙任当台衡既极崇高又承渥泽岂不知观时附会足保旧恩随衆沈浮免贻厚责谢病黜退获知几之名党奸苟容无见嫉之患何急自苦独当豺狼上违懽情下饵谗口良由内顾庸昧一无所堪夙蒙眷知唯在诚直绸缪帐扆一纪于兹圣慈既以此见容愚臣亦以此自负从陛下历播迁之臲卼覩陛下致兴复之艰难至今追思犹为心悸所以畏覆车而骇惧虑毁室而悲鸣盖情激於衷虽欲罢而不能自默也因事陈执虽已频繁天聼尚高未垂谅察辄申悃欵以极愚诚忧深故语烦恳迫故词切以微臣自固之谋则过为陛下虑患之计则忠糜躯奉君非所敢避沽名衒直亦不忍为愿回睿聼为国熟虑社稷是赖岂唯微臣不胜荷恩报德之诚谨昧死奉书以闻臣诚惶诚恐顿首再拜

时裴延龄诬逐陆贽张滂李充等帝怒甚无敢言右谏议大夫阳城闻曰吾谏官不可令天子杀无罪大臣乃约拾遗王仲舒守延英阁上疏极论延龄罪慷慨引谊申直贽等累日不止闻者寒惧城愈励帝大怒召宰相抵城罪顺宗方为皇太子为开救良久得免敕宰相谕遣然帝意不已欲遂相延龄城显语曰延龄为相吾当取白麻坏之哭於廷帝不相延龄城力也

宪宗时左神策军吏李昱贷长安富人钱不偿亰兆尹许孟容收捕械系立期使偿曰期满不足当死中尉诉於上上遣中使宣旨送本军孟容曰臣不奉诏当死然臣为陛下尹亰畿非抑制豪强何以肃清辇下钱未偿李昱不可得上嘉其刚直而许之京城震栗

时以柳公绰为京兆尹公绰初赴府有神策小将跃马冲其前导公绰驻马杖杀之明日入对上怒诘之对曰京兆为辇毂师表今视事之初而小将敢尔唐突乃轻陛下诏命非独慢臣也臣知杖无礼之人不知其为神策军将也上曰何不奏对曰臣职当杖之不当奏上退谓左右曰汝曹须作意此人朕亦畏之

时五坊使杨朝汶妄捕繋人责其息钱转相诬引近千人中丞肃俛劾之裴度以为言上曰姑与卿论兵事此小事朕自处之度曰用兵事小所忧不过山东耳五坊使暴横恐乱京辇上召朝汶责之曰以汝故令吾羞见宰相遂赐之死尽释系者

时翰林学士元稹与知枢密魏弘简深相结求为宰相稹以裴度先达重望恐其复有功大用妨已进取故度所奏军事多与弘简从中沮之度上表曰逆坚构乱震惊山东奸臣作用挠败军政陛下欲扫荡幽镇先宜肃清朝廷河朔逆贼秪乱山东禁闱奸臣必乱天下是则河朔患小禁闱患大小者臣与诸将必能翦灭大者非陛下觉悟断制无以驱除臣蒙陛下委付之意不轻遭奸臣抑损之事不少但欲令臣失所而於天下理乱山东胜负悉不之顾若朝中奸臣尽去则河朔逆贼不讨自平若奸臣尚存则逆贼纵平无益上不得已罢弘简枢密稹解翰林而恩遇如故

时昭义军监军刘承偕太后养子恃恩陵轹节度使刘悟悟执承偕囚之上诏悟送承偕悟不奉诏会裴度入朝上问度宜何如处置对曰承偕骄纵不法臣尽知之陛下必欲收天下心止应下半纸诏书具陈其罪令悟集将士斩之则藩镇之臣孰不思为陛下效死非独悟也上不得已流承偕於远州

文宗暴感风害语言郑注始因王守澄以药进帝少间又荐李训使待诏帝欲授谏官中书侍郎李德裕曰昔诸葛亮有言亲贤臣远小人先汉所以兴隆也亲小人远贤士後汉所以倾颓也今训小人顷咎恶暴天下不宜引致左右帝曰人谁无过当容其改且逢吉尝言之对曰圣贤则有改过若训天资奸邪尚何能改逢吉位宰相而顾爱凶囬以累陛下亦罪人也帝语王涯别与官德裕揺手止涯帝适见不怿训注皆怨即复召宗闵辅政拜德裕为兴元节度使

武宗会昌四年以赵归真为道门教授先生得幸李德裕谏曰归真敬宗朝罪人不宜亲近上曰朕宫中无事时与之谈道涤烦耳至於政事朕必问卿等与次对官虽百归真不能惑也德裕曰小人见势所在则奔趋之旬日以来归真之门车马辐凑愿陛下深戒之

时邢洺磁三州既降郭谊惧谋斩刘稹以降宰相入贺上曰郭谊宜如何处之李德裕对曰刘稹年少懦弱騃孺子耳阻兵拒命皆谊为之谋主及势孤力屈又卖稹以求赏此而不诛何以惩恶宜及诸军在境并谊等诛之上曰朕意亦以为然乃斩之

宣宗时京兆尹韦澳既视事豪贵敛手郑光庄吏恣横积年租税不入澳执而械之具奏其状欲寘於法上曰郑光甚爱之如何对曰如此则是陛下之法独行於贫户耳臣不敢奉诏上曰然则痛杖而贷其死可乎澳归即杖之督租数百斛足乃释

後晋高祖天福间杨昭俭为翰林学士时骄将张彦泽镇泾原暴杀从事张式朝廷不加罪昭俭与刑部郎中李涛谏议大夫郑受益抗疏论列请置之法疏奏不报会有诏令朝臣转对或有封事亦许以不时条奏昭俭复上疏曰天子君临四海日有万机懋建诤臣弥缝其阙今则诤臣虽设言路不通药石之论不达於圣聪而邪佞之徒取容於左右御史台纪纲之府弹纠之司衘寃者固当昭雪为蠧者难免放流陛下临御以来寛仁太甚徒置两司殆如虚器遂令节使慢侮朝章屠害幕吏始诉寃於丹阙反执送於本蕃苟安跋扈之心莫恤寃抑之苦愿回睿断诛彦泽以谢军吏由是权臣忌之宋仁宗天圣五年祀南郊中外以为丁谓复还殿中侍御史陈琰上疏曰乱常肆逆将而必诛左道怀奸有杀无赦丁谓因缘险佞据窃公台贿赂包苴盈於私室威权请谒行彼公朝引巫师妖术厌魅宫闱易神寝龙冈冀消王气今禋柴展礼涣汗推恩必虑谓潜输琛货私结要权假息遐荒冀移善地李德裕止因用党不获生还卢多逊曲事王藩卒无牵复请不原赦帝然之景佑元年监察御史里行孙沔奏论许申妄荐狂人疏曰臣闻左道乱政大奸不可逃刑闲邪存诚明哲故能早辨言伪既诛於两观德凶必屏於四方俾诸谄佞之臣以絶儌求之路窃见三司判官工部郎中许申久尘宠禄莫着功名昔居刑狱之司劾无状而寝命後列尹京之幕起公议以归班既已黜而复升见多岐而挟诈近者风闻罢官漕运入觐阙庭旋列计司累膺殊用不思展效唯急趋时乃妄荐於狂人妄言精气俾先容於内寺上渎威顔而况气行无间隙不在大毫芒之失为害必深呼吸之中其虑安测古人谓服药有害微臣谓行气亦然岂可肆行幻惑柳泌以合炼丹药终不免诛杜景之求访异人尽为怪诞苟久习於左右必贻患於君亲衆实有言罪当无赦又闻锡以白金五百两无名受宠亦骇听闻忝为人臣不知忠孝接引诡道狂冒天听盗窃厚恩益长奸弊将巧图於进用必有玷於观瞻大紊国纲宜除君侧伏望追还所赐免标滥赏之名黜去匪人以杜倾邪之渐

景佑中宰相吕夷简求罢仁宗优诏弗许孙?为陕西转运使上书言自夷简当国黜忠言废直道及以使相出镇许昌乃荐王随陈尧叟代己才庸负重谋议不协忿争中堂取笑多士政事寝废又以张士逊冠台席士逊本乏远识致隳国事盖夷简不进贤为社稷远图但引不若己者为自固之计欲使陛下知辅相之位非己不可冀复思已而召用也陛下果召夷简还自大名入秉朝政於兹三年不更一事以姑息为安以避谤为智西州将帅累以败闻契丹无厌乘此求赂兵殱货悖天下空竭刺史牧守十不得一法令变易士民怨咨隆盛之基忽至於此今夷简以病求退陛下手和御药亲写德音乃谓恨不移卿之疾在于朕躬四方义士传闻诏语有泣下者夷简在中书二十年三冠辅相所言无不听所请无不行有宋得君一人而已未知何以为陛下报天下皆称贤而陛下不用者左右毁之也皆谓憸邪而陛下不知者朋党蔽之也比契丹复盟西夏欵塞公卿忻忻日望和平若因此振纪纲修废坠选贤任能节用养兵则景德祥符之风复见於今矣若恬然不顾遂以为安臣恐土崩瓦解不可复救而夷简意谓四方已寜百度已正欲因病默默而去无一言启沃上心别白贤不肖虽尽南山之竹不足书其罪也书闻帝不之罪庆历三年侍读学士欧阳修上奏曰臣昨日因奏事於延和殿已曾面论李淑向在开封府犹为踈外今拜学士是禁中亲近之职窃缘此人不宜在侍从之列其奸邪隂险之迹陛下素已知之今外边臣寮骨肉同坐者不敢道李淑姓名盖其秽恶丑不可当据外人如此恶之岂合却在人主左右淑自来朋附夷简在三尸五鬼之数盖夷简要为肘腋所以援引至此不知今日朝廷如此清明更要此人何用若欲藉其词业则臣谓才行者人臣之本文章者乃其外饰耳况今文章之士为学士者得一两人足矣假如全无文士朝廷诏勅之词直书王言以示天下尤足以敦复古朴之美不必雕刻之华自古有文无行之人多为明主所弃只如徐铉胡旦皆是先朝以文章着名於天下二人皆以过恶废弃终身不齿当时朝廷亦不至乏人淑居开封过失极多然止是一府之害今在朝廷若有所为少肆其志则害及忠良沮坏政治是为天下之害故臣不可不言今虽陛下主张正人不信谗巧然淑之为恶出於天性恐不能悛改窃虑依旧譛毁好人伏望圣慈一切不纳早与一外任差遣使正人端士安心作事无谗毁之避

修又奏曰臣近日窃闻李淑已有圣旨令与夀州却知中书不肯便行须得淑自上奏求出方敢差除臣谓李淑奸邪之迹陛下既已尽知若得断自宸衷则使天下之人皆知陛下聪明神圣辨别忠邪黜去小人自出圣断如此则今後奸邪险恶之人可使知惧而不敢为害今若如中书之意须待其自求退则是赏罚之柄不由人主自行去住之谋一任臣下取便如此则今後小人皆知虽为奸邪险恶天子欲力去而中书必未肯行若不自退则无人敢差臣恐自此小人转为得计不肯悛心进贤退不肖者宰相之职也今大臣既自避怨不肯为陛下除去奸邪赖陛下圣明洞分邪正又不能便依圣旨直与差除更须曲收人情优假羣小三四日来外边闻陛下欲除李淑夀州人人鼓舞皆贺圣德盖淑二三十年出入朝廷奸险倾邪害人不少一旦见人主斥去左右莫不欣拚却闻中书如此迂回自相顾避可惜圣明之断不尽施行臣欲望更不须候其请郡因两府奏事之时特出圣旨处分直除一外郡使天下皆知此奸邪秽恶之人是人主力自除去以彰圣明之德修知谏院又上奏曰臣窃见去年五月诏勅节文诸路转运并兼按察使或贪残老昧委是不治者逐处具状闻奏若因循不切按察致官吏贪残刑狱枉滥民庶无告朝廷察访得知并当勘罪重行黜降窃见近日贼人张海等入金州刼却军资甲仗库盖为知州王茂先年老昬昧所以放贼入城及张海等到邓州顺阳县令李正己用鼓乐迎贼入县饮宴留贼宿於县厅恣其劫掠其李正己亦是年老昬昧之人京西按察使陈洎张昇自五月受却朝廷诏书後半年内并不按察一人如王茂先李正己并显然容庇不早移换致得一旦贼至不能扞御及光化军韩纲在彼残酷致兵士作乱亦不能早行觉察其陈洎等故违诏书致兴盗贼并合依元降诏勅重行黜降中书又不举行使国家号令弃作空文天下祸乱贻忧君父盖由上下互相蒙庇之罪也其陈洎张昇伏乞依诏勅施行重与黜降若明降诏勅显有违者并不举行则今後朝廷号令徒烦虚出伏望出於圣断以警後来

修又上奏曰臣近曾上言为京西转运使陈洎张昇违废诏书并不按察部下官吏致使盗贼纵横贻忧君父其陈洎等合坐此罪名重行黜降此事非是臣自生狂见敢有妄言乃是朝廷元降诏书内指挥自合行遣今诸路转运使不按察官吏者甚衆然别不至大段生事及部内官吏不甚昬老者亦可且示优容如陈洎等部内显然官吏昬老贪残并不举劾致得盗贼并起事势可忧此若不行则国家诏勅乃是空文今後号令有谁肯听臣伏见近日顿易诸路转运方思改作欲除旧弊朝廷此後政令须要必行今若自废诏书示人无信则新转运见朝廷先自弛废言不足听则更无禀畏必效因循虚烦更张必不济事古人於作事之初尚或借人行法况洎等首自违犯理合举行宜於革弊之初先行励衆之事或谓洎等於少人之际且要任使即乞各与降官依旧差遣以责後效徐议复资亦使过之术也尚虑议者谓淮南王伦贼後不曾行遣转运盖淮南新授诏书未及按察而贼已卒至又部内官吏如晁仲约等本非昬老不比京西慢贼经年不能剪灭直至养成凶势又其部内官吏显是昬老误事之人授诏半年故违不举较其事体与淮南不同今若以淮南不曾行遣便舍洎等不问则今後犯者又指洎等以为例是则朝廷命令永废不行伏惟陛下聪明睿断惟是则从尚恐大臣务收私恩不顾国体若能不惜暂降洎等一两资官存取朝廷纲纪以励中外则庶几国威复振患难可平庆历四年修又上奏曰臣伏覩朝廷近为王尧臣吴育等争陈留桥事互说是非陛下欲尽至公特差台官定夺而王砺小人不能上副圣意挟公徇私妄将小事张皇称王尧臣与豪民有情弊诬奏慎钺令凶吏濳行杀害及妄称真宗皇帝朝移桥不便致民切齿等事及勘出事状王尧臣元不曾受豪民请嘱慎钺亦不曾令小吏濳行杀害及据先朝日历内真宗皇帝亲谕王旦为陈留损害舟船特令修换证验得王砺所言悉是虚妄上惑圣听赖陛下圣明慎於听断不便轻信其言别令吕觉根勘今既勘出事状方明王砺不公伏以台宪之职本要糺正纪纲而砺但务挟私欺罔天听合行黜责其罪有四一曰谤黩先朝圣政谨按日历书真宗皇帝亲谕王旦移桥一事乃是先帝知民间利病移得此桥为便故史官书之以彰圣政为後世法今王砺却称是真宗朝权臣受豪民献赂移得此桥不便民间至今切齿若如王砺所说即是真宗误信权臣移桥致民怨怒乃是当时阙政今国史书桥便利彰先帝圣政王砺言移桥不便是先朝阙政臣不知国朝旧史可信为复王砺之言可凭其虚妄谤黩之罪可诛一也二曰中伤平人使今後劳臣不劝臣见向前三司使不能擘画钱谷至有强借豪民钱二十万贯买天下官私物货至税果菜之类细碎刻剥自尧臣在三司不闻过外诛求而即今财用不至大阙亦闻南郊渐近诸事亦稍有备当此窘廹乏用之时而能使民不加赋而国用粗足亦可谓劳能之臣方当责其办事今因移一桥小事而王砺诬其与豪民有情致兴大狱及至勘出并无情弊是王砺不恤朝廷事体当此乏用之际将能干事之臣因小事妄加伤害其罪二也三曰诬奏平人为杀人贼凡台官言事许风闻者谓耳目不及之事即许风闻今王砺目见慎钺所遣小吏别无武勇又无器仗而称其有杀害之心及至勘出并无迹状其罪三也四曰挟私希旨初朝廷本为省府互争别选不干碍官定夺王砺既知吴育是举主即合自陈乞别差官岂可谤黩先朝希合举主且砺言慎钺是尧臣所举感惠必深今砺是吴育举岂不怀感且吴育与王尧臣本无怨恨各为论列本司公事所见异同乃是常事但王砺小人妄思迎合张皇欺诳其罪四也且王砺谤黩先朝圣政之罪若不重责则无以彰陛下孝治之明中伤尧臣若不重责则使劳能之臣不能安心展効其诬奏慎钺遣吏杀害及挟私迎合举主之罪若不重责则今後小人恣情妄作狱讼必多事系朝廷之体臣忝谏诤不可不言其王砺伏乞重行贬黜

修又上奏曰臣近有劄子并曾面奏为台官王砺特被差委辄敢徇私妄言王尧臣因移桥别有情弊等事欺诳朝廷上赖陛下圣明再令推究勘得尧臣并无私曲已蒙圣恩释放自王砺妄行弹奏罗织无事之人欲借国威以报私忿立朝之列人各自危及闻尧臣不陷枉刑更蒙陛下恩释中外之士稍复安心然小人在朝非国之利如砺善恶未辨尚可含容今既试之以事见其倾险之迹则岂可更令滥处台宪中伤善人伏望圣慈早行黜责以戒在位倾邪之辈兼亦使今後选用之人不敢尚辜委任别造过愆若砺不黜窃虑今後被差委者动皆作过则陛下无由使人此事所系不细

修又上奏曰臣近日伏覩差郭承佑知邢州臣自蒙朝廷差充转运按察使已来前後累准密降不下司宣头劄子令常用心体量辖下官吏臣细详朝旨本为河北於天下诸路最为用武之地曩因北人通和之後弛备多年一旦恐有事宜百事隳废朝廷悔鉴前弊故先慎择官吏务欲修整颓纲昨准宣头节文一十九州军择人久任外其余州军长吏令中书门下枢密院选差并下转运司体量大小文武官不堪其任者不得容庇不才因循不切糺举却致临事阙悞朝廷留意河北丁宁切至如此加以近自保州兵乱之後至今民尚虚惊军情未帖相州顺安军瀛州安肃军卫州通利军等诸处不住骄兵扇揺结构当此之际臣实不意选差郭承佑为河北长吏承佑顷知澶州引惹修城兵士几至作閙去年差来河北将兵臣在谏院曾极论列?罢知相州贪秽之状狼藉多端又为按察使张昷之奏论罢为北京部署今者移陕西迁延不去又以邢台委之当河朔多事朝廷丁宁留意之时承佑累任不离河北不审其人果以何能当此慎选承佑庸劣贪秽奴厮之材若以曾効仆使之劳不忍废弃岂无闲处可畜养之况邢州北连镇定控扼西山军马所屯人民繁富御戎镇俗尤须择吏万一乏人选差止得中常之材尚胜承佑伏望朝廷顾惜河朔名藩重地不使庸劣小人坏之其郭承佑伏乞特赐指挥罢去邢州别选差人

历代名臣奏议卷一百七十四








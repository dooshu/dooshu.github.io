宋太宗　缘识

早起阶前雪，萦丛压竹欹。

行人迷失路，粉壁晃书帏。

宋太宗

宋太宗　缘识

阿谀顺旨察来情，瞽者忩忩不可行。

亲亲友爱慈敦睦，凡言俗态谩缠萦。

宋太宗

宋太宗　缘识

常思清净世情闲，遥认天平我扣关。

莫道玄谈些子是，凤飞鹤宿九疑山。

宋太宗

宋太宗　缘识

冲和道德勿相违，圣事超凡好仗依。

但有阴功存世界，何疑白日化身飞。

宋太宗

宋太宗　缘识

承平无事上元节，丝竹歌声更互发。

自从雨后最晴明，不似往年今岁别。

死来无意在遨游，常愧三光明皎洁。

千门万户乐喧喧，就中年少无蹔歇。

天街红燄布群星，晃炀人间鬪明月。

宋太宗

宋太宗　缘识

白云风散聚天香，霞彩高明道味长。

银汉影沈星乍没，又看红日起扶桑。

宋太宗

宋太宗　缘识

尘中罔测上玄机，日月忙忙速似飞。

闲境不能精妙道，疑情谩说六铢衣。

宋太宗

宋太宗　缘识

仰望秋天色，月华露湿衣。

传更方兴罢，萤绕御阶飞。

宋太宗

宋太宗　缘识

欲息何情思，良犹本不真。

群心皆有异，老尽少年人。

宋太宗

宋太宗　缘识

夜静风还静，凝情一弄琴。

看书闲罢笔，自在信缘心。

宋太宗

宋太宗　缘识

白发长，眉似雪，

宗禅和尚何分别。百尺高山足浮云，

万丈海中有明月。十地本因菩萨譪，

大乘俱是如来说。有空相，

无空相，深浅是非皆为妄。

一切诸法归何物，忽然觉悟波浪没。

安乐常在信心中，真空根本难缄默。

贪嗔戎定如幻梦，祖师凝流欢者众。

方便门，群生用，

除他烦恼知识重。诱引迷途如风止，

慧眼观瞻恒沙水。三昧八万四千智，

清净法身依道理。

宋太宗

宋太宗　缘识

彩云轻举压天津，舞鹤迎鸾自在身。

蟾影枝开三岛树，桃花风弄十洲春。

相传灵异无虚说，道理分明尽是真。

但信此中深护慎，修行所愿勿因循。

宋太宗

宋太宗　缘识

知静求难静，忙心不可闲。

艳阳天地热，思暮日衔山。

宋太宗

宋太宗　缘识

般若须将法相宗，四生九类化归空。

离然庆物随缘境，自是凡夫道不通。

宋太宗

宋太宗　缘识

报应从教见祖宗，先持清静后论功。

红莲花出青泥里，方信仙凡道本同。

宋太宗

宋太宗　缘识

不曾师受有文章，天与聪明作久长。

道味自然玄境外，凡中奇异必非常。

宋太宗

宋太宗　缘识

意生於物外，心依染病恨，

正持闲语默，清净法中存。

宋太宗

宋太宗　缘识

雨多七八月，遍地生秋草。

寂静半斜闲，看书心更好。

宋太宗

宋太宗　缘识

从小莫颠謏，长大始成人。

经史须勤学，然可待尊亲。

勿谈他已短，但秪自脩身。

所作行慈善，见者生钦羡。

好事審还听，憎爱去贪恋。

我即说分明，试逸绝骄矜。

孺子受天廽，不织不蚕耕。

愿尔多聪悟，孝顺於君父。

逆耳必从之，少欲减嗔怒。

谨守作童儿，缘是正禺痴。

重贵在心知，认取世间为。

宋太宗

宋太宗　缘识

少年多语笑，终日遂心娱。

不会凡情识，如痴我亦愚。

宋太宗

宋太宗　缘识

静非山里住，闹即攎何之。

缘识归空寂，生前旧亦知。

宋太宗

宋太宗　缘识

津液如泉涌，虚无本不同。

源深知冷暖，根尽一时空。

宋太宗

宋太宗　缘识

金刚般若心，善破无明因。

我佛慈悲日，只园见法身。

菩萨开慧眼，生死转为轮。

五蕴皆空尽，六根不染尘。

宋太宗

宋太宗　缘识

假合於形影，如同梦里身。

若言等级类，谁是较量人。

宋太宗

宋太宗　缘识

黄昏初入夜，漏促九天春。

各自随缘意，悲欢旧亦新。

宋太宗

宋太宗　缘识

谷响耳中音，根虚不易寻。

諠哗祛得尽，识契本缘心。

宋太宗

宋太宗　缘识

高下不相及，非今自古来。

十洲花满树，岂用俗情咍。

宋太宗

宋太宗　缘识

拊弄声相引，兼能辨五音。

沈思调品切，句度更加吟。

紧慢弦中得，凝情指法深。

精英闲雅澹，停歇世途心。

宋太宗

宋太宗　缘识

逢春酒一杯，百卉向阳开。

梨花看似梅，光扬迎日彩。

嫩柳引清风，黄鸟声吹台。

宋太宗

宋太宗　缘识

烦恼浮生业，愚迷智自通。

根尘如不染，识照曩缘空。

宋太宗

宋太宗　缘识

法要唯心法，浮生苦海中。

经传归实相，水印月皆空。

宋太宗

宋太宗　缘识

大觉如来指，心王作智都。

刹尘千万亿，定相不差殊。

宋太宗

宋太宗　缘识

老少竞浮沈，须知岁月深。

开花如似梦，世有几般心。

宋太宗

宋太宗　缘识

造化等齐，不分高低。

神笔才智，海岳凄凄。

稀代为宝，举意东西。

毫端万象，沃荡狂迷。

宋太宗

宋太宗　缘识

大矣哉文，道合南薰。

包含六义，洞究三坟。

傍通造化，察变声闻。

垂其懿范，万一之分。

宋太宗

宋太宗　缘识

道泰希夷，乃咏歌之。

群材奋发，迭奏相追。

风骚不失，千载一时。

倜傥沿革，大启箴规。

宋太宗

宋太宗　缘识

继出宏材，睹奥自开。

揣摩三教，百行俱来。

真宗起思，抚掌堪咍。

识业之敏，谈论熙哉。

宋太宗

宋太宗　缘识

具足凡夫，何行何著。

静鏁天台，高知嵩岳。

拘束迷情，人天离乐。

圣境芝兰，名山采药。

啖柏餐松，清神去浊。

入口馨香，风和露嚼。

可以放旷，千年之鹤。

審取来由，勿自击缚。

洞有桃源，化成云阁。

上有凤皇，下水鱼跃。

本从自然，岂用图度。

宋太宗

宋太宗　缘识

忙即但忙，闲即便闲。

无数之见，与道相关。

言虽鄙俚，勿生谤毁。

利他何疑，嗔乃兴喜。

善恶万端，古今如此。

非善称君，非过称己。

道大幽玄，世使如然。

君临宇宙，辅弼须贤。

求之不见，形表影连。

论而非细，我惭知媿。

救世心劳，方便之智。

短又何难，长又何易。

真实语言，勿将为戏。

宋太宗

宋太宗　缘识

大道传来意，缘穷识外因。

善言论浩劫，天是法王身。

宋太宗

宋太宗　缘识

体道前贤，礼乐为先。

纵横逸豫，言发自然。

多知博物，文德心悬。

孰能若此，宇宙推迁。

宋太宗

宋太宗　缘识

促轸调弦急，碎声用意弹。

指头轻妙处，莺舌五音端。

宋太宗

宋太宗　缘识

鼻闻心所著，香臭不同根。

穷究缘中识，非干妄想门。

宋太宗

宋太宗　缘识

常读古人书，随宜道更殊。

闲忙心各异，恬淡入清虚。

宋太宗

宋太宗　缘识

常负岁寒色，贞姿不动摇。

任从霜雪里，凡木易乾燋。

宋太宗

宋太宗　缘识

出利祛烦恼，红尘拂道衣。

悟来持一念，尊大默玄机。

宋太宗

宋太宗　缘识

慈悲与喜舍，历劫自然深。

法要无抱束，缘归一寸心。

宋太宗

宋太宗　缘识

丽句冥搜得，灰心大道尊。

从人言澹薄，古僻是玄门。

宋太宗

宋太宗　缘识

勤恤忧劳，夙夜匪怠。

政教犹豫，从诫中外。

三皇致理，百姓为心。

不严而肃，自古从今。

刑赏不忒，后代为箴。

求已之短，利害知深。

就人所欲，良吏不酷。

绳直於木，政无反覆。

旰食宵衣，无是无非。

宋太宗

宋太宗　缘识

身惟知冷暖，假合是缘根。

了达真空相，金刚不二门。

宋太宗

宋太宗　缘识

炎天收已去，凉气触幽襟。

稽古看书罢，时听一弄琴。

宋太宗

宋太宗　缘识

玄微达造化，得一不言三。

利益众生原，情迷谩口谈。

宋太宗

宋太宗　缘识

性相化严海，爱何渡要津。

法门千万偈，奥妙演无伦。

宋太宗

宋太宗　缘识

行幸一何得，民安君子乐。

求官利益人，勸善懲诸恶。

宋太宗

宋太宗　缘识

心缘身外境，法相本常存，

若求无生理，先明取善根。

宋太宗

宋太宗　缘识

心猨知意马，方便自须调。

勿自生烦恼，菩提道不遥。

宋太宗

宋太宗　缘识

邪见终成僻，真如是久长。

闲心通物外，日月四时忙。

宋太宗

宋太宗　缘识

五花笺纸好，下笔欲书之。

其意何深远，沈吟复再思。

宋太宗

宋太宗　缘识

无事胜多事，非缘不是缘。

深穷浅近意，寻往便知前。

宋太宗

宋太宗　缘识

我有真金色，常银染不得。

我有智慧空，从头即是实。

我有兜罗绵，岂受凡情墨。

劝尔世间人，善道须平直。

宋太宗

宋太宗　缘识

天心即是道，佛心即是佛。

人生有善缘，修行岂废力。

悟来瞬息间，暧昧藏五贼。

非干智慧中，虚妄不可得。

小乘尚执迷，大乘堪法则。

经教有明文，守白便知黑。

宋太宗

宋太宗　缘识

天地自相悬，何名大道坚。

聪明无滞碍，愚昧莫知前。

宋太宗

宋太宗　缘识

识重随缘喜，精心住处安。

慈心常淡薄，人我定心难。

宋太宗

宋太宗　缘识

口爽於滋味，深思命本根。

心邪迷妄相，圣法教中言。

宋太宗

宋太宗　缘识

日月何忙忙，相逢有出没。

催将壮志心，少年如顷克。

人生苦海中，否泰知通塞。

四季倏忽来，寒暑变为贼。

偷人面上花，夺人头上黑。

宋太宗

宋太宗　缘识

露含千滴沥，幻化杳无迹。

心重一时间，寸阴堪可惜。

明根生惠性，德行多饶益。

掌握骊龙珠，纵横不改易。

浮生在眼前，海变黄沙碛。

万里似闲云，天高难障隔。

春来又复秋，正自销邪僻。

慾界共知深，恒河岂荡涤。

虚空有路歧，人迷慵去觅。

影里架金梯，坚持须是一。

愚痴恍惚中，返朴归淳质。

毁誉谩劳烦，终身还不吉。

河水注东流，自然无漂溢。

上下六尊卑，端恭何得失。

宋太宗

宋太宗　缘识

南北及东西，千山与万溪。

路岐长不断，曲直几人迷。

宋太宗

宋太宗　缘识

皮毛非实相，四大攎奚为。

悟即真空法，愚迷自不知。

宋太宗

宋太宗　缘识

清高宜养性，善事好相兼。

果蓏招贤客，心闲道味添。

宋太宗

宋太宗　缘识

晴霁夜清秋，星繁月似钩。

乐耶兴我意，绝唱入冥搜。

宋太宗

宋太宗　缘识

时流求法界，问取本真诠。

了悟空皆寂，心明海月圆。

宋太宗

宋太宗　缘识

人竞爱於花，花应亦爱人。

从头堪好笑，老尽少年春。

宋太宗

宋太宗　缘识

深秋云物冷，经雨斗添寒。

尽日缘情坐，霜叶易燋右乾。

宋太宗

宋太宗　缘识

如梦复性坐，寻思境外忙。

因缘开利钝，语默自清凉。

宋太宗

宋太宗　缘识

阮咸初立意，偷得姮娥月。

三柱应琴徽，五音更互发。

堪听诸调弄，勾鏁无休歇。

闲暇优游子，顺风吟案揭。

时闻宣九奏，凤翅手轮抹。

引思何奇妙，广陵散白雪。

稀中逢绝艺，解弹能指拨。

放纵知狂逸，四弦凭審察。

慢来长不断，急则声相轧。

春莺虽好语，难将比并说。

宋太宗

宋太宗　缘识

善恶由人作，修心勿乱为。

邪求无实事，如影定相随。

妄想终成伪，行贪未可知。

天生分异等，道德立尊卑。

日月须明照，声文垂大教。

非言患不及，长顺归仁孝。

志广来遐迩，忠臣持节操。

腥膻戎自伏，洞达总机要。

遂性减予忧，玄门境象幽。

躬躬勤政理，化被遍恩流。

省己光阴速，一春度一秋。

输他闲取静，每藉更温柔。

知者審详意，声聪如梦寐。

玄穹平覆载，种种乾坤惠。

烦恼深无岸，量宽苞天地。

眼前一切类，孰非孰为是。

宋太宗

宋太宗　缘识

初分上下顺阴阳，草木浮生地久长。

日月星辰随大道，天心便是法中王。

宋太宗

宋太宗　缘识

少年虽共语，不解老人心。

莫作为闲事，高山似海深。

宋太宗

宋太宗　缘识

眼识诸缘相，行持妙法存。

明开邪见性，不见有无根。

宋太宗

宋太宗　缘识

群生宗法界，秘密十方尊。

大教缘心识，周通一念存。

宋太宗

宋太宗　缘识

心专慕道真空法，恬澹清虚好到头。

如此修行皆尽达，十洲仙侣道相求。

宋太宗

宋太宗　缘识

三天境象验人间，不在江湖不在山。

大约颇同随报应，耳根清静道心闲。

宋太宗

宋太宗　缘识

五色云烟聚十洲，蓬莱海浪压鳌头。

化成宫阙遥瞻礼，大众神仙玉洞游。

宋太宗

宋太宗　缘识

细月衔山似钩，先陈踪迹问瀛洲。

从来万劫垂名在，王母行天得自由。

宋太宗

宋太宗　缘识

贤愚善恶未尝休，是个众生信佛求。

真实持经堪郑重，非心不定谩劳修。

宋太宗

宋太宗　缘识

香汤洒浴更斋清，运动形躯四体轻。

魔鬼自然生怕怖，神魂必定转安宁。

从无入有皆真实，去住何难妙最精。

五行聚散归一体，灵源不用苦煎烹。

宋太宗

宋太宗　缘识

逍遥本意离尘埃，日见愚痴足可哀。

唯愿人心齐一等，花香常近慧风开。

宋太宗

宋太宗　缘识

逍遥里外混诸天，澹荡其中四叙间。

拂拭尘埃明印月，遍駈神神鬼鏁骊山。

装添出没何奇异，秘隐藏真未是闲。

但好消详清景内，勿生疑虑动机关。

宋太宗

宋太宗　缘识

逍遥圣境洞中天，五色云藏大道仙。

七宝装成银世界，玉人皆是善心田。

宋太宗

宋太宗　缘识

逍遥我命在玄穹，鹤宿霞栖景致中。

自得安宁兼养道，更将利益屏群雄。

渊深引古知今用，劈斫区分尽可通。

和畅五音从豁达，乾坤之霭溟蒙。

宋太宗

宋太宗　缘识

逍遥物外世相传，远望清虚碧似天。

莫道精修无报应，今生便见旧时缘。

宋太宗

宋太宗　缘识

无萦无虚鬓如医，手执仙经杖一藜。

猛利销磨闲岁月，玄中妙道入云霓。

红尘世界何拘束，白日山川高又低。

去住自然皆寂默，逍遥不假上仙梯。

宋太宗

宋太宗　缘识

心如明鉴照织微，大道之中没是非。

拂拭尘埃高挂阁，天边日月有光辉。

宋太宗

宋太宗　缘识

无为道在入幽玄，几许风光慕昔贤。

对境尽同闲见识，忙中皆是急相煎。

配匹直须宽雅淡，会有逢时不偶然。

修炼但教坚志气，参详稳審更周旋。

宋太宗

宋太宗　缘识

信天缘便信天缘，那是凡夫那是仙。

勿枉用心闲过日，业随福报猛如泉。

宋太宗

宋太宗　缘识

性成孤僻爱清山，鹤唳云霄意自闲。

物外更将和气约，精修便得扣玄关。

宋太宗

宋太宗　缘识

修持须是要精专，常恐他人业类牵。

莫把我言为戏弄，轮回断定不迁延。

宋太宗

宋太宗　缘识

修心慕道入玄机，方便门停次第依。

种性莫教拘执定，因缘去住不相违。

离他少欲阴功积，淡薄深来绝是非。

浮世利名常逢遣，真空妄想一时归。

宋太宗

宋太宗　缘识

修行缘识近宗师，妄想真空各自持。

慕道终来归正法，无穷方寸莫教痴。

宋太宗

宋太宗　缘识

恤刑遍空於囹圄，八面调顺兴时雨。

我且惭无及物功，哀哉狱讼经炎暑。

清凉坐起受官荣，几许能仁善规矩。

倏忽从天降下来，滂沱敢望如斯睹。

预丰苗稼瑞三秋，有感秘通消灾苦。

宋太宗

宋太宗　缘识

玄门至道故无涯，自是人心所见邪。

知识未能通大药，岂将容易攎荣家。

千年圣境何虚谬，百劫曾修水用遮。

龙虎欲成堪炼鼎，勿为利路乱交加。

宋太宗

宋太宗　缘识

玄元一气不相监，清静如存意马衔。

大隐居鄽迷小道，绝巅顶上白云岩。

宋太宗

宋太宗　缘识

玄之玄又见真空，巧拙临时要妙中。

大智仗藏知远近，纖微尽达了然通。

周旋物性谁区别，坦荡由来是且同。

境致三才随有位，神光照室莹西东。

宋太宗

宋太宗　缘识

玄珠道在口中衔，未信前人明似鉴。

试问心田佯兀兀，可怜肌骨瘦岩岩。

树影临窗迷远思，渴禽恋水复用搀。

炼得气来身且健，日斜常望鹤栖杉。

宋太宗

宋太宗　缘识

悬鉴高明鬼亦愁，方知研丑更玄幽。

恒持大道真空理，清静烟波可自由。

宋太宗

宋太宗　缘识

逍遥物外未曾抛，念诵时将玉磬敲。

虽不临坛深发愿，梦魂常忆大仙教。

宋太宗

宋太宗　缘识

四叙相迁亦可观，斜扉半掩半欹关。

诗吟海岳皆空尽，扇觉秋凉渐放闲。

树影临窗迷远思，渴禽恋水复飞还。

旋教摘果螟心话，叶木苍苍天地间。

宋太宗

宋太宗　缘识

上短下长人莫笑，信缘披得便前行。

衣裳不是颠来倒，凭仗丹青画取成。

宋太宗

宋太宗　缘识

上元时节皆相慕，皇都城里万家灯。

笙歌有处共夸称，架肩叠足几许层。

轻尘雾敛月明中，车骑云輟五夜风。

意气尽随年少得，九衢填咽乐声同。

宋太宗

宋太宗　缘识

上元斋醮卷清风，暗使虔诚望圣功。

星彩动容光碧落，步虚声在半天中。

宋太宗

宋太宗　缘识

神丹妙道故延年，岂是凡流识大仙。

老子尚犹能讳事，轩皇不许乱相传。

谁知造化功夫力，罕见今生度宿缘。

猛虎伏来龙驾驭，云腾五色思悠然。

宋太宗

宋太宗　缘识

神仙洞府好逍遥，不似人间岁月销。

海岳高深谁可测，九重天上自相邀。

宋太宗

宋太宗　缘识

圣人弃智妄中寻，质实先明朴在心。

坦荡玄门常不达，那非那是秘源深。

宋太宗

宋太宗　缘识

十洲宫殿海漫漫，天上人间是可观。

风袅长空清境界，凡夫兴念大应难。

宋太宗

宋太宗　缘识

识性低凡故不知，宣传好事却为非。

可怜此辈居人世，逆恶求真善不依。

宋太宗

宋太宗　缘识

世俗忙忙似海深，愚迷岂解圣人心。

分明教法生虚妄，慵炼归真不易金。

宋太宗

宋太宗　缘识

春长秋风败黄叶，白发老人慵把镊。

光景如箭亦如飞，我不聪明贤者说。

知近知深知更远，善缘恶境勿交涉。

勿交涉，语重叠，

古往今来闲日月。

宋太宗

宋太宗　缘识

五恶贪嗔皆自起，高深海岳犹穷矣。

无明发在一时间，对面如同千万里。

宋太宗

宋太宗　缘识

高山树叶翠森森，寂静因中道最深。

利得昆仑皆璞玉，不须丽水有真金。

浇漓渐变同尧日，薄俗将重理舜琴。

祸福年长随世改，玄门大戒喻飞沈。

宋太宗

宋太宗　缘识

寻思往事便堪疏，空有闲云万里余。

满目都来情郁郁，劳心谁把谩驱驱。

星辰日月高天际，雪散烟花遍海隅。

道德流行宽世界，时捻笔砚亦看书。

宋太宗

宋太宗　缘识

随机发问绝亲疏，法界明文本不殊。

厌苦群生含万像，归依大觉达三无。

莲开湛寂真如境，屋里空劳总是虚。

缘起生中平等用，直须乐道善心居。

宋太宗

宋太宗　缘识

贪染犹来理不通，虚劳岁月面西东。

从前自是凡心别，利益须归上帝功。

洞府名高同景致，尘泥踪迹莫知空。

去非但向铅中作，变化飞腾大道雄。

宋太宗

宋太宗　缘识

天地为炉我自知，人无远虑必生疑。

功夫未至劳悬想，境外声闻不改移。

机巧岂逢容易得，是非终究欲何之。

思量大海深渊理，光阴虚度影参差。

宋太宗

宋太宗　缘识

天非爱道许人修，学士愚迷不到头。

内境攎将何所用，杳知深邃故难求。

丹霞隐密堪依仗，雪月纵横入品流。

消息须然潜世虑，凡岐圣路有刚柔。

宋太宗

宋太宗　缘识

天门地户秘机深，谁测玄微妙理心。

唯有丹田身外境，清虚恬澹影森森。

宋太宗

宋太宗　缘识

天生颜貌几何般，鹤骨餐霞厌俗观。

赤水华池谁法则，白银为阙又堪看。

来传音旨俱然混，位有尊卑勿异端。

逆顺之中关理性，心田静外岂相干。

宋太宗

宋太宗　缘识

往事悲欢笑一场，乾坤有甚可思量。

空知造化情多矣，却是愚蒙不久长。

世上周通添眷恋，人间善恶自舒张。

熙熙尽入无为内，明月清负道路忙。

宋太宗

宋太宗　缘识

忘机悟即见真诠，慕道威仪立善缘。

语默但教方外用，玄微通达自弥坚。

利名染著还如梦，性相归来猛似泉。

三业之中堪发问，勿令万法不精专。

宋太宗

宋太宗　缘识

忘中十种善为缘，达得真宗有后前。

利口饶教清似水，争如无事虑心田。

宋太宗

宋太宗　缘识

我一囊盛宽世界，从头点取人数在。

万里山河宽更宽，一切众生智者解。

因缘殊胜是因缘，方便法门天最大。

天最大，无比攎，

经文秘在无生理。知之修炼是圣人，

光阴急速流如水。孤云野鹤笑龙吟，

扣寂希夷求妙旨。但知惭愧常亲善，

更能通达解区遣。辜负琴书得自由，

勿令萦恨金刀剪。金刀剪。

离烦恼，天仙上品十洲好。

利他贵重无亲疏，便是菩提心至老。

宋太宗

宋太宗　缘识

无名大道气雄雄，日月昭明显圣功。

舒卷好将浮世誉，亦同天上在人中。

宋太宗

宋太宗　缘识

谁是知非便肯休，空言大道眼前头。

惟思利已浮名重，岂信功高入品流。

宋太宗

宋太宗　缘识

如来千百亿，化身本是真。

駈駈烦恼不解嗔，我不能谈说，

沿旧却知新。

宋太宗

宋太宗　缘识

紫檀金线槽偏蹙，拨弄朱弦敲冰玉。

指法从来天下闻，翻成尽入升平曲。

传之世上五音足，希夷道听化民俗。

盘龙面对压鳌头，玄微风散万般流。

长春苑内斗酣酒，阳和自态低回首。

声高细咽浪潜幽，不胜情处稀还有。

韵响寒空明月里，亦非涤荡凡愚耳。

谩说仙家调宫徵，丝竹那堪将比攎。

温柔腕软一双轻，满坐馨香来四起。

珠囊氛破无多力，好似凤皇张羽翼。

昔时皆总用心劳，几许名扬弹尽得。

和合象同琴与瑟，凝神巧妙通南北。

莺娇舌急恋芳菲，水精帘外欲含辉。

此艺人间堪可重，杏花杨柳色依依。

宋太宗

宋太宗　缘识

自家未达莫来看，解者从生真是汉。

世涂烦恼一齐休，修取菩提心不乱。

大觉因明凡圣同，苦空圆满光不散。

含识缘中晓了难，爱河须渡达彼岸。

我见人见众生见，菩萨行持终不惮。

离贪嗔，绝情欲，

定相安然无反覆。从头法归镇长开，

郁郁黄花生翠竹。天高地广遍周游，

十方妙色能照烛。七宝山高三界中，

拨去浮云沈水渌。离他一念是因缘，

珍重贤圣皆知足。

宋太宗

宋太宗　缘识

春色春兮景媚妍，薰风暖润物华鲜。

上林花结和香雾，絮压轻轻软似绵。

寰中运启大平年，文武须精百艺全。

弄影马骄难控勒，龟兹韵雅奏钓天。

仙仗仪排亲自注，电转星毬来进御。

玄之寂妙得其玄，更重人前举止措。

靴衫束带两分行，七宝鞭擎呈内库。

一坦平兮殿毬场，国乐调兮甚锵洋。

掀天沸渭轰鼍皷，返朴纯诚斅三皇。

折旋俯仰怡情悦，乾坤日月尽舒光。

龙马徘徊多步骤，生狞堪羡困垂韁。

绣鞔红絛金蹀躞，銮铃珂佩水精装。

五云庆集鹤为驾，短袍新样甚风雅。

东西相望贺头筹，欢呼蹈舞金阶下。

隔宿閤门宣侍牙臣，廻中令拣驯良马。

紫气盘旋分月仗，庭芜尽去平如掌。

{左走右乔}捷雄雄镂登轻，雷声唱彻迎空响。

俄然斗转俱辉霍，亦非骇目犹人作。

学之玄妙似通神，凤翼藏珠岂易落。

傍捎正击有多门，斜身用力轻敲斫。

我因闲暇自销停，对手临进相架阁。

深似交锋立战功，匹马纵横藉筋脚，

孤星远迸向人飞。云开瑞色天，

清廓打三筹，公子王孙第一流。

声高唱好绣旗举，响亮欢声动十洲。

齐拜彤庭临玉砌，香随备散堕鳌头。

奔驰击合班，供奉内臣侧。

祥烟澹荡俨清风，御筵开处浮春色。

弦管调高甚谐和，排优次第用心怕。

难中最难人健羡。困即蹔来临玉殿。

苑花方盛重暄和，特会群臣开广讌。

广讌初启日迟迟，时饮醲醪红满面，

唯将煦育遍覃恩，狻猊喷袅龙香散。

四寒偃戈征将闲，丧胆犬戎寻不见。

牡丹澹兮白如雪，打毬妙兮多指诀。

似展兵机演智谋，风旋两队甚奇绝。

每争竞逐向前冲，星高陨坠相钩拽。

声传士庶万千家，济济锵锵耀辉华。

从人巧拙快予意，欢呼动地喜交加。

我缘寡薄非明主，礼乐风俗成规矩。

笑他左右尽狂心，文臣战将多如雨。

修持管笔故无疑，威慑遐荒用神武。

僚宰满面是香尘，一边得失亏先补。

车书混化霸丕图，姬周小世方为数。

休言落雁射双雕，中原静乱平胡虏。

宋太宗

宋太宗　缘识

凡碁妙手不可得，纵横自在能消息。

不贪利远施张，举措安详求爱力。

曲须曲，直须直，

打节斜飞防不测。潜思静虑一时间，

取舍临进方便逼。牢己疆场煞三思，

不骄不怯常翼翼。势输他，

勿动色，暗设机筹倍雅饰。

恒持自固最为强，尤宜闲暇心先抑。

宋太宗

宋太宗　缘识

河决洪波东南流迤逦，苍生昏垫困其止。

去年今岁岂遑安，劳我关心情不已。

奔衡浩渺故无涯，十二州民皆忧水。

诸般度议自裁之，乃出禁军为夫使。

倍加慰谕愿登先，悦随容易能如此。

大将闻命效駈驰，连夜侵晨顺从理。

未经月余便成功，龙门一合士民喜。

欢乎欢，忻斯睹，

土木如山杵如雨。浪平变化尽为空，

力役忙忙无朝暮。锡赐钱与衣，

遭灾免税租。皇天瞔命八方同，

惟德惟馨依是辅。

宋太宗

宋太宗　缘识

结束分朋相间错，立在殿庭还不弱。

锦绣为袍供奉仪，流星电转争挥霍。

文里乌巾皆一样，三春景色花荡颺。

承平此事比应难，盛世欢娱情好尚。

添兴况，堪可爱，

香尘坠里无妨碍。月杖怀挟击云门，

引聚风光何意态。令人骇目潜窥睹，

杂剧教坊罗袂举。銮铃珂佩白玉鞍，

恣纵奔驰汗如雨。笑中语，

審听旨，速排丝竹调宫徵。

高高树影柳疏阴，头筹先得称心喜。

画鼓红旗双对凤，笛发龙吟能送断。

年少来来善乘骑，因依所习且随众。

宋太宗

宋太宗　缘识

酒一杯，深深不情足，

倚槛迢迢青草绿。举目烟飞匀灼灼，

柳摇似舞春风曲。叶嫩舒张芽遍拆，

触处芳菲寻未得。妖妍艳艳为谁流，

莺衔花坠落人头。世间万事难裁剪，

乐送楼台声远远。断续高低去复来，

稀疏雾郁松枝偃。暄得思满郊，

燕拂绿杨梢。暖日倍添红杏密，

从容闲被野禽嘲。

宋太宗

宋太宗　缘识

君恩重，人心重，

未知各各将何用？思量二事一般情，

贤愚忧乐皆相踵。大道不见是非心，

名利器尘如幻梦。朕缘寡昧愧周旋，

未信鸦巢鸡生凤。此理言浅究深言，

意马能调祛恣纵。荆棘太贱任从荒，

粟麦本体随他种。凡夫岂料自家身，

开眼如盲堪笑弄。生於乱世遇时平，

掌握纵横谁纪颂。善念入无边，

恶也不知痛。

宋太宗

宋太宗　缘识

妙手弹琴无向束，知之修炼五音足。

先辨浮沈有指归，弦头制度相催促。

左手抑扬禁淫邪，右手徘徊堪瞻瞩。

法於天，象於地，

伏羲所造与心契。先明理世见其真，

六律含徽声嘹唳。从兹化被先贤慕，

激浊扬清肖喜怒。太素仁风去住间，

元和之气皆遍布。飞凤在天不可测，

大小龙吟不费力。响应听时有自然，

举措安详能雅饰。南风思政民俗化，

顺从平等无高下。淳朴相传今复兴，

逍遥道德后宗亚。指要直掌须反善，

拊安排齐似剪取。声来往，

玄更玄，振兼文武情展转。

古与今来千万来弄，几人通达能妙用。

广陵散好足仙踪，胡笳十八堪郑重。

堪郑重，何清切，

依凭伎俩能拨刺。轻挑重打善间钩，

连蠲抡下轻微抹。伯牙弹时如何美，

汪汪洋洋似流水。类例研究刚柔，

坏陵秋思无比攎。叙志神和慢调{左车右爾}，

修身治性藏幽隐。苍龙鹤舞白雉飞，

防奢止欲皆相准。

宋太宗

宋太宗　缘识

牡丹花，深红浅，

忍把金刀枝上剪。侵晨含走路万苞香，

见者无非情展转。繁华影里皆柔弱，

密叶交加开闪烁。朱栏别是一般春，

蛱蝶悠飏闲自乐。丽天和日景迟迟，

思量往事不堪追。风送园中来又去，

豁然兴感竞移时。

宋太宗

宋太宗　缘识

寻常无事信天缘，饶得憨痴满眼前。

名利世间多用意，愚迷不肯学先贤。

宋太宗

宋太宗　缘识

全无体段弟一弱，十指乖张时更错。

五音不辨信手弹，薄会人前言自乐。

弦不调，手不洗，

更兼指下无道理。吟为失度故不知，

所手空摇说宫徵。合弹慢处却弹急，

愚蒙堪笑情兀兀。修持严洁甚难哉，

罔知潇洒心中出。容易抚之何草草，

颠来倒去直至老。又耻人教却生嗔，

虚时光犹言好。不聪人岂解，

指法故然抚。拙见闲声律，

终朝亦自娱。尘埃琴不饰，

日月岁萧疏。怕共知音说，

能弹好破除。

宋太宗

宋太宗　缘识

终朝烦恼谩相牵，却是他非我自然。

秪愿苍生添景福，康宁常得遇丰年。

宋太宗

宋太宗　缘识

若言笔法穷绝艺，书一字，

至百字，八法从前亦非细。

分间布白要審详，浓淡均匀看可戏。

一则一，二则二，

消息踪由无纵恣。纸为阵，

笔为矟，将军须是有谋略。

墨要乾研清神思，点画临时要廓落。

形势奇状似龙蛇，平头大小宜斟酌。

曲须曲，直须直，

意气方刚须雅饰。闲暇规矩有指归，

圆转楷模堪法则。堪法则，

有迟速，相钩相连光熠目。

古隸参杂故不拘，颠草纵横似花蔟。

偃仰莫把笔锋挫，先须顺{左走右歷}回收左。

经心健硬晓浮沈，铿锵启发勿怠堕。

研穷体象貌亦同，博学精微先贤播。

化阴阳，势出矣，

藏头护尾深有理。禀乎人性是常情，

递相映带可行止。迟涩飞动似玲珑，

慢引急牵如流水。上捺下挑猛如虎，

蜂腰鹤膝不堪睹。壮士屈臂凤皇飞，

张弓发箭胜於弩。提撕秘思不可传，

常存形影勿孤露。勿孤露，

谁别辨，羲之平稳积压深浅。

自然观察往还来，斗回角立能驱遣。

痾瘵缠身，溺水这禽。

长似死蛇，短似暇蟆。

古人最慎，愚蒙大忌，

名为不嘉。

宋太宗

宋太宗　缘识

善事多兮恶事少，君子能言兮心自了。

杳杳冥冥幻之中，举目因缘还大小。

勿纵贪，勿纵巧，

知有寒人饥是饱。良图子细宽更宽，

下见如痴何草草。逆莫嗔，

顺莫好，寻思久远生烦恼。

虽然我渐近年，归依佛，

归依道。余外闲来物外闲，

谁听庸音声浩浩。

宋太宗

宋太宗　缘识

手谈胜负观其智，敛迹藏锋不自制。

傲慢因从贪上亏，侵他理路无深计。

何龌龊，何凝滞，

率尔图谋太容易。恃巑揄扬似等闲，

更翻劫子速求毙。欺他不见心先喜，

秪对前人失局势。已死更填随手下，

童蒙拙格一般艺。

宋太宗

宋太宗　缘识

我曾闻昆吾有铁，九炼方成冰似雪。

玉彩精晶耀日月，风霜凛凛甚威烈。

新磨刃上七星文，谁敢锋前布阵云。

黯黯凌空魑魅怕，销尽邪魔并诡诈。

寒光到处鬼神愁，哮吼乾坤一片秋。

龙泉剑，龙泉剑，我用似波流，

升平无事匣中收。

宋太宗

宋太宗　缘识

无为本从清静出，知之修炼皆寂默。

大道玄门几百般，不拘东西及南北。

观其形貌歟共语，风云可变龙与虎。

灵源欲访不曾闲，捉得之时为伴侣。

日有魂，月有魄，

业累被动除离死厄。十二时中可逍遥，

五行造化人岂测。也曾嗔，

也曾笑，世间心为求诸要。

长生之法在目前，天门地户无颠倒。

宋太宗

宋太宗　缘识

心问心，心非色相心，

清静之心道理深。验在目前诸境界，

不是凡音有正音。大道本来人难解，

岂教离乐易求寻。

宋太宗

宋太宗　缘识

玄珠玄珠存今古，总在眼前无一睹。

圆似明珠照十方，或来或去寒无雨。

本是真，玄中圣，

天仙地仙收不尽。虚无出向方寸间，

方寸之间还远近。此玄珠，

何分别，超凡得道须自譪。

四时运转如等闲，任从颠倒非常性。

玄珠玄珠实非实，虚非空，

五色相依橘似红。境象輟罗安掌内，

不在方外隐形中。扣玄关，

深奇异，具足凡情兼四智。

人或达识此玄珠，一念失则心如醉。

可速求，可寻讨，

明取闲忙身内了。经年作相熟知之，

三载渐即离怀抱。买亦无。

显奇秘，混在世间无滋味。

龙宫海藏不拘收，离男坎女离匹配。

神仙道，阴阳是，

几人顺从几人背。凡情不识智者会，

坐卧行持穷三昧。

宋太宗

宋太宗　缘识

偃亚松，笔迹高，

来更妙，甚奇特，

三十年前曾收得。上下度量有短长，

平头一样青烟色。半枯半嫩小枝斜，

节风阴石皆法则。左隈右倚四维绝，

悬在书堂谁分别。喝起诸山未是奇，

千年鹤坐方可说。根蟠龙，

笼春雪，团团引出桂华月。

暗聚风生欹枕观，驱逐邪魔无情灭。

若在灵山片时久，感动天人师子吼。

扫教心地起自然，好看纵横如意手。

偃亚松，偃亚松，

或真个。生在深谷，

为栋梁之异木。任从霜雪推残，

终归众人之瞻瞩。

宋太宗

宋太宗　缘识

峄阳之山，传名日桐，

六律相沿五音中。七轸弦调皆是意，

審详悮则亦如空。清秋寂静华堂深，

听之令我思沈吟。幽兰里韵冬夜永，

且合大道古人心。舜制南风治苍生，

方知尧化广聪明。初弹将了移声去，

悲风秋思翻更互。乌啼别鹤何凄凉，

秪闻断续手挥忙。慢引来催急风雨，

寒泉妙滴散馨香。

宋太宗

宋太宗　缘识

予持斋，常清净，

心田澄寂无争竞。闻尔志念诵真经，

明月窗中转孤影。风自悠颺香满室，

因地修行不可得。善事是芝兰，

恶事是荆棘，实实实实。

宋太宗

宋太宗　缘识

元正享从此日，万物咸新利贞吉。

送旧迎春一夜来，三元为首众情得。

万彙潜臻俱是泰，玄化昭彰天作盖。

气和玉烛调阴阳，磨砻整顿智有代。

智有代，歌刑政，

王道恢张千官盛。任土陈仪四远来，

衣佩锵锵言不尽。拱极之心文与武，

乾坤澄滤焕今古。丹凤来仪见九重，

我朝丕运还难遇。感通玄贶时无比，

五谷精华从兹始。五色高吞日月明，

百川尽归朝宗水。

宋太宗

宋太宗　缘识

秋风主远思，令我上高台。

花木将零落，云雨旧山来。

世间何事有情疏，南雁藏宾万里余。

去有其声为谁去，来有其声为谁来。

宋太宗

宋太宗　缘识

玉浆时复嚥於津，通畅全胜百味珍。

满口馨香自得，颜容改变作真人。

宋太宗

宋太宗　缘识

是非人我利名心，情伪言同海似深。

浩渺无涯成理性，无为志大可胜任。

千年岁月周游在，万卷诗书不易寻。

世界之中宽更远，从分混沌至如今。

宋太宗

宋太宗　缘识

雅颂文章顺化风，馨香不必在芳丛。

阳和远近随田亩，春雨如膏有大功。

宋太宗

宋太宗　缘识

眼前清静莫相违，方便门中好仗依。

名利勿贪常澹薄，真来悟即一进归。

宋太宗

宋太宗　缘识

遥观极自望云头，碧海波澄瑞日浮。

霞彩连天长不断，须凭仙子叙踪由。

宋太宗

宋太宗　缘识

夜醮星坛海岳飞，龙车摇曳羽云衣。

红霞影里轻烟色，玉烛风清皓月辉。

三岛花明铺锦绣，千年鹤送下金扉。

仙家莫道无多事，十二琼楼恨不归。

宋太宗

宋太宗　缘识

一茎枯竹作鱼竿，岂畏蛟螭坐钓滩。

若获得鱼舡许大，应想恐悚不心安。

宋太宗

宋太宗　缘识

一年去住几周游，日月高悬万亿秋。

但好心求方外境，勿教妄想没刚柔。

宋太宗

宋太宗　缘识

一身独善欲何之，争及衣冠解抚绥。

浮世浅情无限量，愚蒙自是不相规。

直须凭仗分明说，诘取灵源问得知。

要觅洞中闲日月，除将济事谩非为。

宋太宗

宋太宗　缘识

一言有善亦须听，终日饱餐不易任。

他织他耕无悯念，世途谁是爱人心。

宋太宗

宋太宗　缘识

异草灵芝发瑞光，不浇滋润自然芳。

何劳更问延龄药，必可同天地久长。

宋太宗

宋太宗　缘识

因缘业障遇真稀，黄帝乘龙岂是非。

达识尚凝常恍惚，愚蒙溶解故相违。

华池秘密人天授，神室光扬日月辉。

智者无言皆口默，敢将容易论玄机。

宋太宗

宋太宗　缘识

朱明日盛残花卉，琼苑争游諠帝里。

宝马香车去复来，几许人心欢不已，

金明水上浮仙岛，画舸龙舟非草草。

世宁清静验如然，老者携小少随老。

匼匝烟云杨柳岸，罗绮纵横长不断。

五谷丰登顺四时，亿兆歌谣绝愁叹。

康哉阗咽芳林下，一看难醻千万价。

升平听在乐声中，比屋可封民自化。

宋太宗

宋太宗　缘识

玉殿金扉百道光，回旋隐密对朝阳。

世人不悟幽深理，却说浮生事久长。

宋太宗

宋太宗　缘识

重阳佳节菊花贵，婀娜如金叶青翠。

傍篱傍落一婆娑，发在秋天为祥瑞。

引步登高甚奇见，想此仪形植霄汉。

恣情采折手中叉，满袖冠簪香不散。

日飞黄鸟何老讶，看取丛丛光台榭。

愿细观瞻向眼前，含珠露色应无价。

好是侵晨半开坼，风摇去住还难得。

清霜示布转白云，喜亦非常意南北。

柳岸烟沈和水渌，独尔今朝看不足。

倏忽时间胜於春，随分狂心无拘束。

宋太宗

宋太宗　缘识

圆结都来曜日光，玄珠应感必为祥。

若悟一真能自守，始知大道隐非常。

宋太宗

宋太宗　缘识

月光红燄影参差，九衢丽景意蹰踟。

车马往来殊无碍，几人相逐几人随。

天河夜静色如银，半拥红街半拥春。

山高市邑弦管处，烛残露湿伴香尘。

传更漏唱欲将催，百万灯花焰里开。

醉酒狂歌家家客，行坐欢娱莫自裁。

去年今夕一般游，桂树蟾宫慢欹楼。

更深渐觉寒气冷，云摇五色顺情流。

宋太宗

宋太宗　缘识

月琴三柱四条水，圆魄移来混俗耳。

自古从今清且奇，五音一弄惊神鬼。

勾挑指下何织细，傍观侧听心先醉。

胡茄十八笑思归，悲风切切摇朱翠。

凤游云里情荡颺，不无萧洒真高尚。

寒暄聚散得馨香，奚为丝竹兼歌唱。

慢鏁朱弦急如雨，疑似春莺相共语。

莫惮辞劳用意弹，堪对鸾吟与凤舞。

宋太宗

宋太宗　缘识

照耀乾坤大道光，神仙隐见不相妨。

非凡非圣能回向，始信三天日月长。

宋太宗


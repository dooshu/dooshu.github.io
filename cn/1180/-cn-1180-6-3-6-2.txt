葬地论


世言葬地能作人祸福。谓葬得吉壤，家必兴隆；得恶地，家必衰替。若影向桴鼓之符应者，悉妄也。

夫人死则精神消散，魂气飞扬，其奄然僵卧者，体魄也。譬之人寐，则阳神出游，触感成梦，当其梦时，栩栩然不知身之在于床笫也。人死，大梦也，不复觉者也。《易》称：“精气为物，游魂为变。”精魂，气也，故能感而通灵，变而化物。是以人禀正气之厚，及强死而气未散者，类能为鬼神，作祸福。若体魄，块然无知，与木石等耳，虽得吉地，岂能使之通灵乎！故古不墓祭，以为祖考之神灵不在于是也。《诗》言：“文王在上，于昭于天。”《传》言：“忠臣义士，圣贤之流，死或为五星之佐。”故傅说栖神于箕、尾，萧何降精于昴宿。《记》言：“骨肉毙于下，阴为野土，其气发扬于上为昭明。熏蒿凄怆，此百物之精也，神之著也。”夫以死者为有知，则其灵在魂而不在魄。灵既不在，是又安能司人之祸福？

夫人之情，岂不皆欲子孙累世贵显、富厚不绝哉？方其生时，魂强神王，智能思，力能行，然欲为子孙图虑长久，亦有不能尽如其愿者。死后枯骸，乃能庇覆其后人乎？若谓凭藉地灵，乃能垂荫后世，凡欲为子孙计者，速死而已，恶用生为乎？《书》言：“作善降祥，作恶降殃。”《易》曰：“积善之家，必有余庆；积不善之家，必有余殃。”斯天道也，然亦有不尽然者。今曰家之兴替，皆系于葬之吉凶，则人欲避殃而趋祥者，惟取必于地而已，又恶用作善为哉！且灾祥祸福之柄，既系于地，则彼苍苍者，又将安所司乎？天包乎地，地不能大于天。灾祥善戾之感，在天道犹不可必也，而况于地乎！

上古人死，则举而委之于壑，后乃归而掩之。当其委壑之代，人亦有贵有贱，有荣有枯，有贫有富，有寿有夭。彼无葬地也，是又孰为之乎？旃裘之国，亲死则弃之于野，经月不视，俟虎狼野兽食尽，以为送终。西方之俗，尽从火化。彼诸国人，亦有贵有贱，有荣有枯，有生有死，有贫有富，又孰主之乎？今吴、越之间有水葬者，鱼鳖之腹，人之丘陇也。彼其子孙，亦有通显贵盛累世富厚者，是又孰为之乎？黄帝葬于桥山，藏衣冠耳。尧葬济阴，坎而不墓。禹葬会稽，不改其列。殷汤无葬处。王季葬楚山之尾，栾水啮其墓，见棺之前和，而文王不以为戚。“魏惠王将葬，雪深及牛目，反棺而旋，改期而葬。”彼皆身为帝王，而葬礼如此，然其子孙为天子、诸侯历世享国者千有余年。此其尤大彰明较著者也。至若匹夫编户之氓，贫实穷约，或掩骼荒丘，寄骸丛垒，而子孙崛起暴贵者，又不可胜数也。是遵何术哉！

上古死而不葬，中世葬而不墓，近古墓而不择地，不拘时日。今之言相地卜兆者，皆叔季希觊之私，谬妄无稽之论也。且《青鸟》之书，始于郭璞。彼固精于其术者，葬其亲也，宜得吉壤善地，而身为王敦所杀，后裔无闻。若曰灾祸之来，有必不可逃者，则人之博求吉地，欲以避殃致祥者，又胡为者哉？近世言堪舆者，皆宗江右曾、杨二姓。今江右之区，贵门世族，踵相接也，乃二姓之后未闻有显者。彼其祖何独不求一善地，以自庇其后人乎？又何工于为人谋而拙于自谋乎？若曰地可遇而不可求，则人亦惟遇之而已，何以求为？夫人固有未得吉地而显贵，已得吉地而衰替者，祸福之应，然乎否耶？至如江南巨室，停丧待地，有子不葬父，孙不葬祖者，累累浅土，或被盗发，或因山兴讼，竭赀求胜，至于灭门逮死而后已者。将来之福，尚属杳茫；见前之祸，辄已蒙被。吁嗟愚哉！可悲也已！

或曰：“膏沃之壤，华实必茂；刚卤之区，根荄靡托。物理如此，何得言无地脉乎？”此殆不然也。夫地之美者，以其能生物也。然使树枯木朽株于其间，亦未有能生者矣。今言地之善者，能使枯木复华，僵尸再起乎？

若谓：“风藏气聚，则体魄安妥，或阅千百年而不化。不则有风吹倒转，虫蚁啮食之变，使死者体魄不安，祸及子孙。”此大惑也。夫人死，枯木朽株耳，虽不化，奚益？战死之人，脂膏草野，肉饱乌鸢，而其子孙亦有富贵显赫者，安在其能贻子孙之祸乎？且体魄无知，亦无安与不安也。

或谓：“古者建都立邑，皆必据形势，相水泉。故曰：‘我卜涧水东，瀍水西，惟洛食。’今民间作一室，犹必求向背之利，纳阴阳之和，何独阴宅可无择乎？”此又不然也。夫建邑筑室，为生人计耳，故必据形势，相水泉，择向背，纳休和，而后生人蒙利。体魄无知，何所爱憎乎？又何关于生人之休戚乎？

或谓：“术家之说，往往多验。苟无其实，安能逆睹于将来乎？”此又不然也。夫相地之法，如射覆然，未有的然知其中之所存者也。有地于此，使三人视之，一曰吉，一曰凶，一曰先凶而后吉或先吉而后凶。而贵贱荣枯贫富寿殀者，生人之所必有也。他日出于吉，则言吉者验；出于凶，则言凶者验矣；出于先凶而后吉或先吉而后凶，则言先后者验矣。而世皆传其验者，不传其不验者，故谬悠荒唐之说，不闻于人；而臆度幸中之谈，独存于世。况术家者流，每挟奇以诳俗，饰浅以惊愚；而流俗之见，未有不惑于祸福之说者。故其术难穷，恶在其为多验乎！

或曰：“祸福之说，固不可以是拘拘为也。然以祖考之遗体，委而弃之，略不加意，于心宁有忍乎？子之言葬也，如之何？”曰：葬者，藏也，欲人弗见也。人死则厝之于草莽之中耳，平衍窈奥，兹焉允臧。毋居险仄，恐其崩也；毋近水泽，恐其陷也。掘地为坎，衣周于棺，土周于椁，反壤树之，一瞑而万世不视矣。其速化耶，吾乌乎知之？其不化耶？吾乌乎知之？其化与不化，又何足休戚耶？反哭而虞，设主于室，奉神灵而永孝思焉，而送终之事毕矣。

若夫世之延促，家之隆替，命也，吾何知焉？君子强为善而已矣。吴季子适齐，其子死，即葬于嬴、博之间。深不及泉，其高可隐也。掩而号之曰：“骨肉归复于土，命也！”若魂气，则无不之也，无不之也，而遂行。彼以为此天地之委蜕也，无之而不可藏也。奚以故国之归，胜地之求乎？嗟乎！若季子者，可谓明也已矣！可谓远也已矣！






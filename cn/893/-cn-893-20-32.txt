楚江黄龙矶南宴杨执戟治楼





五月分五洲，[一]碧山对青楼。

故人杨执戟，春赏楚江流。

一见醉漂月，三杯歌棹讴。[二]

桂枝攀不尽，[三]他日更相求。

[一]《水经注》：江中有五洲相接，故以五洲为名。宋孝武帝举兵江中，建牙洲上，有紫云荫之，即是洲也。胡三省《通鉴注》：五洲，当在今黄州、江州之间。



[二]《蜀都赋》：“吹洞箫，发棹讴。”刘渊林注：“棹讴，鼓棹而歌也。”



[三]淮南王《招隐士》：“攀援桂枝兮聊淹留。”






方回　大衍易吟四十首

卦下观一彖，卦中求六爻。

今人仅知此，着眼未为高。

方回

方回　大衍易吟四十首

太极元无极，先天异后天。

今人不识此，读易岂其然。

方回

方回　大衍易吟四十首

谓今三画卦，不自偶奇生。

便指三为八，徒功口舌争。

方回

方回　大衍易吟四十首

乾坤用九六，义例析为三。

朱子申欧说，开编请细探。

方回

方回　大衍易吟四十首

阳爻极六位，进退贵因时。

德则何忧亢，神而不可知。

方回

方回　大衍易吟四十首

六阴升已极，坤下战乎乾。

建亥阳生处，居然复卦前。

方回

方回　大衍易吟四十首

用九不为首，阳画位屯初。

百八十五变，刚爻可舍诸。

方回

方回　大衍易吟四十首

十年女乃字，守节以胜情。

凡诸卦用六，观兹利永贞。

方回

方回　大衍易吟四十首

屯初康险难，蒙上觉昏童。

开辟乾坤后，君师大有功。

方回

方回　大衍易吟四十首

德盛时逢险，乾刚坎在前。

谚云姑少待，乐饮岂徒然。

方回

方回　大衍易吟四十首

讼吉观西伯，师中验太公。

得人师不战，反已讼无终。

方回

方回　大衍易吟四十首

小畜过无坎，胡为以雨云。

互观藏兑泽，止水亦兴云。

方回

方回　大衍易吟四十首

履若蹈虎尾，五刚亨厥躬。

乾三独柔变，是以哸人凶。

方回

方回　大衍易吟四十首

盛夏靡草死，岁寒松柏贞。

泰须防陂复，否有大人亨。

方回

方回　大衍易吟四十首

大有同人盛，离柔寓戒辞。

无威斯近弱，不广即为私。

方回

方回　大衍易吟四十首

谦卑六位得，豫乐四爻非。

庄敬与安肆，冥冥祸福几。

方回

方回　大衍易吟四十首

泰变即为蛊，否变仅为随。

元佑绍圣事，至今心骨悲。

方回

方回　大衍易吟四十首

俯下知临吉，其如仰观何。

相孚不待荐，一盥已为多。

方回

方回　大衍易吟四十首

离明用狱四，噬嗑贲旅丰。

中孚夹离卦，两画玩虚中。

方回

方回　大衍易吟四十首

剥三与复四，皆处五阴中。

自拔弃其类，吾推道是从。

方回

方回　大衍易吟四十首

仁道成已极，体元乾长人。

独休不远复，当且学回仁。

方回

方回　大衍易吟四十首

午月至子复，书云七日来。

六日七分说，观天何隘哉。

方回

方回　大衍易吟四十首

无妄均所与，大畜患不多。

性岂无知者，心如未尽何。

方回

方回　大衍易吟四十首

艮上戒舌驷，震初羞指鼋。

细观颐内外，口是祸之门。

方回

方回　大衍易吟四十首

大过本末弱，厄运逢瞒奴。

文举有死耳，渊明其归乎。

方回

方回　大衍易吟四十首

习坎德天险，重离文日新。

明内始照外，亨心方发身。

方回

方回　大衍易吟四十首

咸取男下女，恒言妇事夫。

始感终当□，君臣其谨诸。

方回

方回　大衍易吟四十首

姤阴进不已，吾遁其奚言。

阳壮过于泰，口虞羝触藩。

方回

方回　大衍易吟四十首

夜暗勿遽戚，昼光无疾行。

自昭惟进德，用晦岂伤明。

方回

方回　大衍易吟四十首

一女卦反对，不同而后同。

始知天下事，苟合最为凶。

方回

方回　大衍易吟四十首

在险惟反己，出险即及人。

让夷急病者，蹇解二忠臣。

方回

方回　大衍易吟四十首

损其不善者，惟善则益之。

自然获天佑，可受十朋龟。

方回

方回　大衍易吟四十首

五王复唐祚，不杀武三思。

苋陆察爻义，惜哉张柬之。

方回

方回　大衍易吟四十首

六籍火未熄，龙兴芒磝云。

呼韩朝渭上，已纳王政君。

方回

方回　大衍易吟四十首

原筮而后比，无疑方可升。

不食匪井患，有言奚困亨。

方回

方回　大衍易吟四十首

震动对艮止，革故继鼎新。

饮啐随时义，天机信屈伸。

方回

方回　大衍易吟四十首

屡厄未济旅，难逢既济丰。

巽谦能自降，蹇困讵为穷。

方回

方回　大衍易吟四十首

易乃一量秤，铢铢分重轻。

百千亿万事，义理是权衡。

方回

方回　大衍易吟四十首

全卦定凶吉，逐爻殊否臧。

顷刻有变易，纵横无典常。

方回

方回　大衍易吟四十首

凶人凶其吉，吉人吉其凶。

曳轮能自信，揲策勿求通。

方回


答中溪李尊师论禅


正昔在童年，获奉教于门下，今不意遂已五旬，霜华飞满须鬓，比之贤嗣上年所见，又不侔矣。意生分段之身，刹那移易迁变，人鸟得而知之。可慨，可慨！

正以浅薄，谬肩重任，目前幸得方内乂安，四夷向风，实赖主上圣哲，百官奉职所致。非正之寡昧，所能仰佐其万一。过承翰奖，弥以为愧。

向者奉书，有衡、湘、太和之约，非复空言。正昔有一宏愿，今所作未办，且受先皇顾托之重，忍弗能去。期以二三年后，必当果此，可得仰叩毗卢阁，究竟大事矣。《三塔图说》，披览一过，不觉神驰。冗甚未能作记，俟从容呈上。






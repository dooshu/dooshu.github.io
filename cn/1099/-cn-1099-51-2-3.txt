○重修大小清河記 【 清河】

維青之區有河曰大清、曰小清、小清之源。出于歷城之趵突泉。中匯淯漯孝婦諸水。東北抵樂安高家港達于海。大清則濟水渠也。自東阿之張秋東北抵利津富國塩塲。達于海。往年舟楫浮于二河。商塩徧于齊。諸道水利。鮮與為儷。自永樂初堙塞不通、水失其徑、一值天雨、茫茫巨浸、壞民田廬、弗以數計、乃成化癸巳冬、參政唐源潔分廵海右、言於廵撫都憲牟公曰、今二河為患、守土諸君子、以頻年饑饉、民不任勞為辭、彼不知救荒之中。有可以興利者。役民之中。有可以濟民者。患而不知為政。惡在其為民父母也。疏河之責某請當之、敢告、都憲公曰、事當豫圖、斯無患、豈直二河、凡東藩六郡罹水患之處、即率属理之、無食之民、食而役之、庶上下兩得、吾知若必能辦此、其行無惑、源潔遂躬任其責、焦勞靡寧、擁節宵征、相視地形、令水工準高下。自歷城濬至堰頭。又至樂安。小清通矣。自張秋濬至平陰之滑口。大清通矣。大小清既通。水循故道。退出鄒平等邑。膏腴可耕之田數萬頃。民用大悅。其河水備淺。又置瀦水閘。防深置减水閘。閘旁各鑿月河摠疊閘二十。濬通水路五百二里所役即無食之民。當賑濟者。每人日給米三升。賞錢若干文。民凡百萬七千百四十名。米一萬六千百五十石。錢一百九十八萬四百文。復慮倉廩空竭、措置戶口塩五萬引、俾鬻諸商、得銀若干、易米以補前米、易錢以補前錢、仍以塩之羡利、為一切傭工造閘之費。是役也。財不出于官。不取于民。而濟青之善利以完。青船人于濟濟船入于張秋東西轉輸之人大稱曰便以甲午二月始、至十月告完、厥功既成、都憲公為疏源潔修河之勞于朝、公卿大夫罔不稱善、某東人也、尤便之、自夫泄荒之世、天地人並位、未嘗理水事、理之自唐虞始、以人而任天地之責、所謂經理山川、古聖賢第一功也、移天時、變地力、取不窮、用不竭旱不災、饑不困萬世之計也、缺焉補之、乏焉繼之、一方之入、纔足一方之出、天下之產、僅供天下之用、國可靜也、可逸也、不可動也、不可勞也、靜以逸、固不至虐歛、靜而勞、則難免厚賦、一時之計也、夫二河之力、本天地自然之利、或者以為窘于堙塞、迫于歲饑、若終不能為者、賴都憲公獨知遠覽預定事機、多方設法、既息小清之患。并通大清之波。二河如一水之周流。斯民歷年荼毒盤剝之苦、一旦告除、非萬世之利而何哉、

皇明經世文編卷之五十一終








卷二百十七



卷之二百十七

洪武二十五年三月壬午朔，罢民间岁输马草。凡军官之马令自刍牧，各衞军士马疋则令管马指挥、千、百户各择水草豊茂之所，率所部卒及其妻子屯营牧飬。

撒马儿罕驸马帖木儿遣万户尼昝卜丁等来朝，贡马八十四疋、駞六只、绒六匹、青梭幅九匹、红绿撒哈剌二匹及镔铁、刀剑、盔甲等物，诏赐使者白金、文绮有差。

给赐神策、应天、鹰扬、横海、江阴五卫海运军士钞有差。

癸未，命宋国公冯胜等往陕西、山西、河南简阅士马。时上以陕西、山西、河南诸处城池久不修浚，士马久不简阅，屯田之兵亦多逋逃，恐武备渐致废弛，廼命胜往理西安四衞及华山、平凉等八衞，颍国公傅友德理山西都指挥使司属衞，曹国公李景隆理巩昌、岷州、洮州、临洮、河州五衞，凉国公蓝玉理兰州、庄浪、西宁、西凉、甘肃等七衞，宣宁侯曹泰理汉中、秦州、金州三衞，长兴侯耿炳文理庆阳、延安、绥德、宁夏左、右二屯凡五衞，东平侯韩勳理潞州、平阳二衞，安庆侯仇政理振武、朔州二衞，西凉侯濮璵理岢岚、蔚州二衞，定远侯王弼理彰德、怀庆、宁山三衞，江阴侯吴高理睢阳、归德、武平三衞，全宁侯孙恪理河南、安吉、宁国、宣武、弘农、潼関六衞，东莞伯何荣理陈州、颍川二卫，徽先伯桑敬理南阳、信阳等三衞，仍戒以各慎乃事，务安军民。

甲申，北平府东安、文安等县被水灾，贫民二千五百余人流移乏食。上命有司悉免其租徭，赈济之。

遣使敕今上曰：“朔漠虽平定，而残胡散处绝塞，聚必为患。其选北平都司并护衞骑兵之精锐者六七千人，或万余人，间以乃儿不花等所部军士列为队伍，各裹餱粮，命北平都指挥使周兴为縂兵官，远廵塞北，搜捕残胡，以绝弭边患。其乃儿不花部曲谙知地形，令为乡导，必多擒获。”

丁亥，以故千户黄宝次子瑄袭职。宝，庐州六安人。岁丙午，归附，积功至副千户，因战被枪成疾，以长子瑾袭职。後瑾坐事戍边，宝以老疾食其禄，居镇江，至是卒。上念宝旧劳，谕兵部臣曰：“赏宜及嗣，不可以瑾罪废宝功。”故以瑄袭职。

命舳舻侯朱寿、左军都督佥事黄辂督舟师出海运粮，以给辽东军食。

戊子夜，有星如盃大，青白色有光，起自尾宿，南行至近浊没。

己丑，四川建昌衞致仕指挥安配等贡马，诏赐配及其把事五十三人白金、文锦、绮帛及钞有差。

遣尚膳太监而聂、司礼太监庆童齎敕往谕陕西河州等衞所属番族，令其输马，以茶给之。

庚寅，改封豫王桂为代王，汉王楧为肃王，衞王植为辽王。

罢筑凤阳城。先是，命筑凤阳城军士就役者凡三万余人。至是，上以工力浩繁，命罢之，仍赏赉军士。

工部言：“在外诸司公宇，有司以不敢役民，岁久颓弊。宜颁以成式，俾之修营。”从之。

辛卯，诏以布、米给故贵州百户倪敬家。敬於洪武庚午御蛮寇於木窄关，为寇所杀，其子原始追诉其事，故给赐之。

癸巳，给赐故千户李勇家禄米。勇父文义，洪武初为百户，从征海寇战没。勇袭职，陞副千户，後以事谪戍金齿，没而无嗣。妻朱氏诉其姑衡氏老病无依，惟叔父德用之子见隶燕山中护衞兵籍，乞与完聚飬赡。兵部以闻，上曰：“勇虽谪为兵，而其父死于王事，宜以其禄米给之。”

夜，太阴星犯灵台。

乙未，擢建宁府儒学教授周斌为中都国子监司业。

处州青田县民诣阙言：“往年，官军平温州山贼叶丁香，其余党剿灭未尽者尚数十人。”上曰：“寇平已久，今复来言，必有罪者恐他人发其奸，故来诉耳。”乃遣人诣其乡里察之，果得诬状，斩之。

丙申，上谕礼部右侍郎张智曰：“诸王分封之地，其境内名山大川，如东岳泰山、东镇沂山，与夫江、河、淮、济诸神，咸宜祭告。尔礼部与太常遣人行礼。”

戊戌，河南光州固始县丞黄世禄奏：“民因年饥艰食，本县仓预备粮二万五千六百余石，请以贷民。”诏许之。

壬寅夜，有大星青白色，起自五诸侯，流丈余，发光如椀大，明烛地，西北行至五车没。

癸卯，两浙塩运使陈龚坐党事谪居云南。时有言龚尝为中书省宣使，系胡惟庸党属，召还京法司，奏当付狱。上曰：“龚，元忠臣福寿之子，姑宥之，令往云南西平侯沐英处听差，别西平侯善遇之。”

甲辰，赐京衞军士夏布、钞有差。

庚戌，四川叙州府戎县山贼掌阿那等作乱，重庆衞指挥佥事左暹讨平之。

夏四月壬子朔，享太庙。

怀远县人王出家儿年七十余，二子俱为卒，从征以死，一孙甫八岁，有司复追逮补伍，出家儿诉其事于朝。上恻然，谓群臣曰：“军士追补之例，年幼者勿许，何有司违令如此耶？况此人年老，二子皆死征战，惟一幼孙，且复投之，彼何所托？”遂命除其役，赐钞二十锭，令其还乡。

凉国公蓝玉率兰州诸衞将士追逃寇祁者孙，遂征西番罕东之地。

癸丑，建昌衞指挥使月鲁帖木儿、绎忽乐等叛，合德昌、会川、迷易、栢兴、卭部并西番土军，杀官军男女二百余口，掠屯牛，烧营屋，刼军粮，率众万余攻城。指挥使安的以所部兵开东北门出战，败之，斩首八十余级，获马五匹，擒其党十余人。贼乃退屯阿宜河，已而转攻苏州，指挥佥事鲁毅率精骑出西门击之。虏众大集，毅且战且却，复入城拒守，虏众围城。毅乘间遣壮士王旱突入贼营斫贼，取其首，悬西门，贼惊怖，乃引去。

戊午，北平都指挥使周兴统兵出居庸関。

庚申，改将作司为营缮所，秩正七品，设所正所、副所丞各二员，以木匠、瓨匠、石匠、漆匠、土工匠、搭材匠之精者为之。

癸亥，赐浙江杭州等衞造防倭海船军士万一千七百余人钞各一锭、胡椒一斤。

赐致仕指挥、千、百户、衞所镇抚张善等七十余人绮帛、钞有差。

夜，太阴犯角宿。

丙寅，追赠鹤庆侯张翼曾祖、祖、考皆为鹤庆侯，妣皆为夫人。

丁卯，命礼部右侍郎张智申肃朝仪。上谓之曰：“礼仪者，朝廷之表。有虞之时，群后德让，百僚师师。卿其申谕百官，景行古人，无败礼失度，以取咎责。”

戊辰，辰星不见，自三月丙午至是，凡二十三日。

辛未，命凉国公蓝玉核实甘州各衞军士，分置甘州左、右、中三衞。

刑部奏：“金工二十七人坐盗内库金，法当死。”上曰：“盗内库金固当死，愚民但知爱金而不顾其身，是以轻蹈刑辟，姑宥其死，谪戍金齿。”

壬申，江西吉安府龙泉县耆民王均德言：“去岁，旱蝗严霜，伤稼田，无所收，人民饥馁，无力耕种，请以预备粮储贷给。”诏许之。

乙亥，诏刑官：“凡在京狱囚犯笞杖者俱宥之，徒流、杂犯死罪并重罪罚役者，悉发戍于边。”

诏自今京官出使者廪给之外，仍月赐钞一锭。

以左春坊大学士董伦为河南布政使司右参议。

丙子，皇太子薨。命礼部议丧礼。侍郎张智等议曰：“丧礼：父为长子服齐衰期年。文云：‘期之丧达乎大夫。’今斟酌其宜，皇帝当以日易月，服齐衰十二日。祭毕，释之。在内文武百官即日於公署斋宿，翌日，素服入临文华殿，给衰麻服。越三日，成服，诣春和门会哭。明日，素服行奉慰礼。其当祭祀及送葬者，仍衰絰以行，在京停大小祀事及乐至复土日而止，停嫁娶六十日。在外文武百官闻丧易服，于公署发哀，次日，成服行礼，停大小祀事及乐十三日，停嫁娶三十日。其内、外文武百官行祭礼者，自备仪物。”上曰：“朝廷府库、百官俸禄皆出于民，今祭祀、仪物令光禄寺供具，百官惟致哀行礼，余如所议。”

卭州龙泉群蛮作乱，杀大渡河千户并军士五十余人，四川都指挥使瞿能、都指挥同知徐凯等统兵讨平之。

戊寅，上御东角门，召廷臣谕之曰：“朕老矣，太子不幸，遂至於此，命也。古云：‘国有长君，社稷之福。’朕第四子贤明仁厚，英武似朕，朕欲立为太子，何如？”翰林学士刘三吾进曰：“陛下言是，但置秦、晋二王於何地？”上不及对，因大哭而罢。

诏都督聂纬等縂兵讨月鲁帖木儿。初，月鲁帖木儿等叛，上命凉国公蓝玉縂兵讨之，复以玉在甘肃道远，於是命纬权为总兵，都督徐司马为左副，四川都指挥使瞿能为右副，率所部及陕西步骑征之。云南、贵州、四川三都同从征军马，悉听节制，俟凉国公蓝玉至，纬与司马等皆为之副。

五月辛巳朔，凉国公蓝玉兵至罕东。玉欲纵兵深入，其将佐多言：“西虏负固已久，卒然闻大军深入，必鸟兽散去，我众虽强，力无所施。莫若缓以绥之，遣将招谕，宣上威德，令彼以马来献，因抚其部落，全师而归，扬威示德，在此举矣。”玉不从，遣都督宋晟等率兵徇阿真川，土酋哈昝等惧，遁去，又袭逃寇初者孙，弗及。既而有诏命玉讨建昌叛酋月鲁帖木儿玉，又欲探入番地，取道松叠，以达建昌。会霖雨积旬，河水泛急，玉悉驱将士渡河，麾下知非上意，多相率道亡。玉不得已，乃由陇右抵建昌。

贵州水西宣慰使安的来朝，贡马，诏赐三品公服并纱罗袭衣、鈒花金带，又赐白金三百两、钞五十锭、锦绮各十匹，把事从人等绮、钞有差。

癸未，琉球国中山王察度及其子武宁遣其使渥周结致等各进表笺，贡马，察度又遣从子日孜每、阔八马、寨官子仁悦慈入国学读书。上命各赐衣巾、靴韈并夏衣一袭、钞五锭。

己丑，遣琉球国民才孤那等二十八人还国，人赐钞五锭。初，才孤那等驾舟河兰埠，采硫黄於海洋，遇大风飘至小琉球界取水，被杀者八人，余得脱。又遇风飘至惠州海丰，为逻卒所获，言语不通，以为倭人，转送至京。值其国遣使入贡，为白其事，遂皆遣还。

诏赈济陈州原武等县被水灾贫民七万四千六百余口米凡四万二千九百余石。

上以皇太子之服当除而弗忍，礼官以为言。上曰：“父子之恩，本乎天性；存下之感，切於至情。朕非不欲俯从众议，但衷心哀悼，不能遽忘耳。”礼部又请鸣钟鼓以朝群臣，从之。时应天、太平等府耆民俱进香赴哭，上慰而遣之曰：“尔民不忘我国家之恩，故相率赴皇太子丧礼，意恳至然。今农事方殷，不可失时，宜归勤尔业，有未至者亦以朕意谕之，俾毋废事。”诸耆老感泣而退。

庚寅，琉球国中山王察度表言：“通事程复、叶希尹二人以寨官兼通事，往来进贡，服劳居多，乞赐职加冠带，使本国臣民有所景仰，以变番俗。”从之。

赐秦府纪善王纪等十三人罗绮帛钞有差。

辛卯，福建建宁府民贡品茶千六百余斤。

壬辰，北平霸州保定县署事医官王恭让、安州新安县知县沈庸、江西南安府上犹县知县戴辰、耆民沈思达、陕西延安府肤施县耆民史克温俱奏岁歉民饥，请以预备仓粮贷给。上谕户部臣曰：“天下预备仓廪，正为荒歉而设，即遣人与县官、耆民照户给之，务使饥民切沾其利可也。”

陞陕西宁夏卫副千户何忠为指挥佥事。先是，忠以所管军士缺伍削官，以副千户郭德代之。忠乃诣阙自陈，上问曰：“尔非万户何胜孙乎？”忠对曰：“是也。”上谕兵部臣曰：“忠之祖胜，昔为万户，克滁、和二州，与有功，及渡江，父震亦从征有功，後胜父子俱死行阵。今忠虽坐军律当免，然念其祖、父，宜有以报之。”於是宥忠罪，陞为本卫指挥佥事，子孙世袭。

甲午，礼部奏：“山东青州府莒州民王宗信妻张氏年二十六丧其夫，守节不嫁，今已七十有六；常州府武进县民朱安妻张氏、徐州民二妻谢氏、雷州府海康县民邓九成妻黄氏俱以夫亡守节。”诏旌表其门曰贞节之门。徐州民王僧儿事母孙氏孝谨，母病医弗愈，僧儿割肝和汤以进，母食之而愈，命表其门曰孝行之门。

乙未，後军都督佥事茅鼎等获古州洞蛮杨罗大等七十余人，械送京师。

丁酉，置韩、沈、安三王府护卫，沈府为沈阳中护卫，安府为平凉中护卫，韩府为开元中护卫。兵部言开元乃肃慎、渤海、东夷之地，遂改为安东中护卫。

己亥，实授胡季安为国子祭酒。

庚子，遣舍人陈斌往陕西点阅各卫军士，每军一人给钞五锭。

辛丑，云南普定卫指挥顾成及其属安顺等州土官阿窝等贡马，诏赐成白金四百两、文绮二十匹、钞五百锭，余各赐钞有差。

癸卯，赐府军、虎贲、羽林各卫造廊房军士钞万二千六百余锭。

夜，太阴犯外屏。

甲辰，尚膳太监而聂等至河州，召必里诸番族以谕之。诸族皆感恩意，争出马以献，於是得马万三百四十余疋，以茶三十余万斤给之，诸族大悦。而聂遣使入奏，命以马分给河南、山西、陕西卫所骑士。

丙午，降都察院右副都御史周志清仍为河南道监察御史。志清初由通经秀才授河南道监察御史，迁大理寺右寺丞，陞为卿，转副都御史。志清遇事敢言，而为人率畧，故於事不计可否，辄任意行之。至是，以故出人罪，为佥都御史李文吉所劾，遂降今官。

戊申，置天柱守御千户所。

命浙江按察司佥事觧敏署都察院事。

庚戌，都指挥使瞿能等将兵至栢兴州。月鲁帖木儿惧，欲遁去，恐我师追及，乃遣人请降。诸将皆曰：“此必诈也，宜乘势击之。”能不听，乃歛兵待之，遣使驰报。贼果逸去，追之不及。

高丽权国事王瑶遣其侄永福君王昂、门下赞成事权仲和等奉表笺，谢所赐礼币，贡马及方物。诏赐昂等宴、赉有差。

上御右顺门，有近臣奏厩马暴毙，请罪主典者。上曰：“凡有血气者，必有死也。今厩马自毙，何可罪人？得无轻人重马乎？其勿问。”








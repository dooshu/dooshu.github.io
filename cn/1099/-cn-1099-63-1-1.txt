○恤百姓以固邦本疏 【 省費用】

切惟自古人君之有天下、未嘗不以愛養斯民為首務也、仰惟我　太祖高皇帝、膺天眷命、奄有萬方、惓惓以、仁愛養民、凡遇灾傷、即免稅糧、雖豊收之年。度其倉廩有餘之處。亦量蠲免。地畝稅糧什一而稅。凡一應供用果品牲口顏料等項俱于糧石內免糧買辦未嘗分毫重科于民視彼成周。尤為過之。列聖相承。咸遵是道。所以人民殷富。而天下晏然。觀此疏知加派物料起自成化為巳前之所無自成化以來。科派不一。均徭作弊。水馬驛站之剋害。戶口鹽鈔之追徵。加以柴薪皁隸銀兩砍柴擡柴夫役。與夫買辦牲口廚料。夏秋稅糧馬草每省一年有用銀一百萬兩者少則七八十萬兩每年如是所以百姓財匱力竭而日不聊生也一遇荒歉。餓殍盈途。盜賊蠭起。若不痛加减省。大為蘇息。誠恐將來之患。有不可救者矣。乞敕戶部將天下買辦并均徭、各照地方從長計議。書為一定之規。行令永為遵守。及將洪武年間原報食鹽戶口。通行各該布按二司。通吊戶口文冊。備查洪武年間原報食鹽戶口數多。今消耗數少者。著實减去。比先戶口數少。今殷富戶口數多者。量為增添十分貧難下戶。免其報口。務足原數。每三十年一次造報。及一應革弊良法、從宜舉行、以蘇民困、而固邦本、仍乞敕禮部行查光祿寺見今收貯歲用牲口價銀。如果數多。時值收買。比之往年。價值果賤。將派去各處原定價銀。酌量再行減去若干。行令作急徵收銀兩。依限解部。轉送光祿寺交收。隨時收買應用。不致賒欠于人。凡百藥材等項。不係上納本色者。一體减價納銀。庶供用不誤。而民蒙其惠。仍乞敕兵部將民間水馬二站。及逓運所馬價鋪陳工食銀兩數目。及合用廩給口糧。各學齋夫膳夫。俱定為則例。通行天下遵守。并將養馬地方。或論地免糧或輳丁朋合者。備查節年奏准事例。再行斟酌。盡為定例。務在均平。南北兩便。使民不受害。而馬無所虧。及乞敕工部。今後凡內府派出買辦木植顏料皮張等項。查照往年奏准事例。估計太多者。具奏量减其數。其成造軍器弓箭弦條。通查在京該庫收貯有餘者。量免成造。袢襖褲鞋。出征軍士多不關領。亦暫且免派折銀。及不係急用之物。俱要斟酌停止。庶財不妄費。而民困少蘇矣。


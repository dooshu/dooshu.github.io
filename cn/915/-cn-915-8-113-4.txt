◇第三品（九人）

△姚昙度

画有逸方，巧变锋出，馗魁神鬼，皆能绝妙。同流真为雅郑，兼善莫不俊拔，出人意表，天挺生知，非学所及。虽纤微长短，往往失之，而舆皂之中，莫与为匹。岂真栋梁萧艾，可唐突者哉。

△顾恺之（五代晋时，晋陵无锡人，字长康，小字虎头。）

格体精微，笔无妄下，但迹不逮意，声过其实。

△毛惠远

画体周赡，无适不该，出入穷奇，纵横逸笔，力遒韵雅，超迈绝伦，其挥霍必也极妙。至於定质块然，未尽其善，神鬼及马，泥滞於体，颇有拙也。

△夏瞻

虽气力不足，而精彩有馀。擅名远代，事非虚美。

△戴逵

情韵连绵，风趣巧拔，善图贤圣，百工所范。荀卫已后，实为领袖，及乎子，能继其美。

△江僧宝

斟酌袁陆，亲渐朱蓝，用笔骨梗，甚有师法。像人之外，非其所长也。

△吴柬

体法雅媚，制置才巧，擅美当年，有声京洛。

△张则

意思横逸，动笔新奇，师心独见，鄙於综授，变巧不竭，若环之无端，景多触目。谢题徐落云：此二人后不得预焉。

△陆杲

体致不凡，跨迈流俗，时有合作，往往出人，点画之间，动流恢服，传於后者，殆不盈握。桂枝一芳，足激本性，流液之素，难效其功。


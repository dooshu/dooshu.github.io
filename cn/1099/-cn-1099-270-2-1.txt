○江防論 【 上】

三篇皆論海寇倭奴入犯形勢與從來江防諸論不同

謹按長江下流、乃海舶入寇之門戶也。遡江深入。則留都孝陵為之震動。所係豈小小哉。故備禦江之下流乃所以保留都。護陵寢。至要至急之務也。向來夾江南北。分兵戍守。遊兵船往來廵哨于其間。江防不可謂不密矣。然而寇不聞息者豈無說哉。良由撫操廵江官聯之義不明故耳。何也、我朝大江南北。各設廵撫。留都專設操江廵江。所敕信地雖殊。而四院事體則相關而不可分也。今操廵專管江中之寇。寇若登陸則讓曰此廵撫之事也廵撫專管岸上之寇。寇若入江。則讓曰此操廵之事也。一江南北。胡越頓分。同握兵符。爾我相遜。何惑乎江寇之弗除也哉。如愚見莫若先正官聯、官聯者聯屬四人為一、利害休戚、異形而同心、戰守賞罰、會謀而齊舉如江寇而登陸也。操廵督發江船進內港以恊捕之。陸寇而入江也。廵撫發哨船出外江以策應之庶乎寇計窮而無所容。江中其永清矣。江患息則留都陵寢、萬億年永固而不搖矣、江防之策、孰先於此、


○减贡献并蠲贷诸州诏

朕闻受上天之命者，其道在乎爱人：处皇王之位者，其功先於济物。然则所修在德，池篽可以假贫人；所宝惟贤，珍玩不足奉诸己。自朕临御天下，三十馀年，永念黎元，情深抚育，频颁制命，犹未遵行。所有差科，尚多劳扰。关中地狭，衣食难周；山东遭涝，粮储或少。刺史县令，寄以字人；长史司马，职惟毗赞。若能恤隐求瘼，清直无私，则囹圄於是空虚，鳏寡自然苏息。而在外官司，罕能奉法，志存苟且，不举纲维。欲使讼息刑清，家给人足，无为而化，其路何繇？今当励精求政，先身理物，救乏赒无，自迩及远，凡在寮庶，宜识至怀。其殿中太仆寺马，并令减送群牧，诸方贡献物，及供进口味，百司支料，并宜量事减省。雍、岐、华、同四州六等已下户，宜免两年地税。河北涝损户，常式蠲放之外，特免一年调。其有屋宇遭水破坏，及粮食乏绝者，令州县劝课助修，并加给贷。


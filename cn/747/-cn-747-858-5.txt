○陈盐法利弊疏

臣以前承御札，许进言者直书其阙，况臣在谏司，不敢避事。臣近闻众议云，国家将变盐法，有司即欲宣行。窃以诸道所粜卖盐，令逐处更添一倍，委州司量其屋宇均配，城内户人，每岁勒两限盐，随二税纳价。言之虽易，作之极难。此法若行，甚非稳便。然则历代变法，先取其益国利人。前王开基，本在於安时恤物。设国无所益，人不聊生，斯乃害时之理昭然，变法之功何有。今添配盐货，资困弊者有二，作败乱者有三。何则？念寰海民，属梁朝季运。困之以兵革，重之以科徭。几经宗社改更，刑法变换。地经百战，往年之事力都无。室告九空，到处之乡村未复。止於州城众户，所在贫乏者多。臣频曾守职藩方，莫不详观利病。且常年城内居户、例於屋税请盐。比其徵纳之时，备见艰难之状。以至须劳鞭朴，尚有逋悬。况所请之数甚微，应督之期犹失。若以逐州场院盐货，於合卖数增倍之，以税钱均摊，则贫富高低而不等。以屋宇纽配，则盈虚剩少以难齐。於功罕全，与物为病。其资困弊者一也。逐处州府，必委官吏行之。官虽强明，而吏藏奸幸。斯盖必然之理，可得而知。傥官乏能名，吏多欺诈，则力不足者，重伤於增配。家已给者，却获其轻均。是则率百姓而困国家，虐贫穷而由胥吏。其资困弊者二也。且诸州粜盐收利，省司差官置场，所掌者国家之利权，安得假厚薄而辄废。所立者国家之法制，岂可沿轻重而滥施。使四方之人，何以取则。闻一朝之令，孰不见疑。散利权於诸州，变盐法於天下，给不均而民弊，徵催不便而民逃，国无利而丧权，民积困而失业，其作败乱者一也。所在之处，多有土盐。或煎而食之，或藏而货之。流行既深，紊乱非细。如无告讦，莫得追寻。若配之权，凭於官吏，诫严之法，委自藩方，则民渐困以何辜，国转虚而何利，其作败乱者二也。天下盐铁，国家大权，当重慎於弛张，助国家之经费，喻河流之不竭，同岳镇以无倾。盖转运所引，行之如水。禁严其固，挺之若山。岂可缘支用而绝本源，为迫切而摧重大。权衡一失，整顿甚难。利害再思，辩明极易。是则民有害而可救，国无利而何图，其作败乱者三也。困弊败乱，愿陛下细而思之，审而行之。恐不宜以为常事而不轸圣虑也。大凡钱谷之利，只以聚敛为能。至於度支之司，唯以济办为效。殊不知人心小失，所忧之事非常。王道大行，所悦之方盖远。

臣窃虑有司以配盐事件，敷奏圣聪，必云“百姓赊得食盐，半年然後纳价。国家随其二税头段，徵得盐钱，场院既免迁延，官典更无逋欠。民获其济，国有所资”。臣请诘之，以解前说。且百姓穷困，十八九焉。或市肆经营，取锥刀宜利。至於日食盐酪，办即买之。偶或无钱，不妨淡食。今以半年盐味，配给贫民。请归其家，殆非所济。当盐之日，己不欣欢。及纳价之时，可量困踬。复有税租甚大，舍屋颇多，骨肉替零，家事牢落，官中以户门而须配，本人惧条法以难辞，剩请官盐，莫之为用，都徵省债，无足可偿。以此通民，何州不有。以此编户，何处不空。则是百姓因之逃亡，盐铁固所亏失。省司指本州本使，不管流移。州司追邻人保人，须令摊配。如此则己伤残而重困，未逋逃而复驱。益国济民，其利安在？蠹时害政，不亦多乎？所司或对曰：“自古理民，有利则有害。当今赡国，不敛则不充。谏官以忧民为词，不知经国之务。”臣请再诘，以证斯言。夫国家取利之方，王者安民之道，虽或甚利於国，微损於民，圣君尚以割股腹而为言，本固邦宁而垂诫，何况有甚害於物，而小益於时者乎？必欲粜卖盐钱，须要倍於往日。唯宜减落盐价，慎选场官。示谕诸州，峻整公法。凡经半课利，但令逐处较量。比及周正，必期集事。如粜卖倍於元数，课租济於朝廷，则必授以殊资，别委主之重务。如或所卖不及於元数，所资不济於朝廷，则必显示断惩，永更不令任使。既盐价极轻，而盐法甚重，则民间不犯，而货易自通。州府以公家在心，场院以贞干为事，自然国有其利，民无所伤。与夫配百姓而失经费之资，其利害悬於天壤矣。伏惟皇帝陛下每忧勤庶政，尝谘访群臣，当明君求谏之秋，是微列得言之日。


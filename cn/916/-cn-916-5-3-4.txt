【於南山往北山经湖中瞻眺诗】

朝旦发阳崖。景落憩阴峰。舍舟眺回（《文选》作迥。）渚。停策倚茂松。侧迳既窈窕。环洲亦玲珑。俯视乔木杪。仰聆大壑淙。（李善本《文选》作氵丛。）石横水分流。林密蹊绝踪。解作竟何感。升长皆丰（永嘉县志作半。）容。初篁苞绿箨。新蒲含紫茸。海鸥戏春岸。天鸡弄和风。抚化心无厌。览物眷弥重。不惜去人远。但恨莫与同。孤游非情叹。（《文选》注作款。）赏废理谁通。（○《文选》二十二。三谢诗。永嘉县志三十三。《诗纪》四十八。又《文选》二十六赠郭桐庐诗汪引一句。）


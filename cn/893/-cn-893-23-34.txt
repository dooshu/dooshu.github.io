对酒忆贺监二首





太子宾客贺公，于长安紫极宫一见余，呼余为“谪仙人”，因解金龟，换酒为乐。[一]怅然有怀，而作是诗。

[一]《本事诗》：李太白初自蜀至京师，舍于逆旅。贺监知章闻其名，首访之，既奇其姿，复请所为文，出《蜀道难》以示之。读未竟，称叹者数四，号为“谪仙”。解金龟换酒，与倾尽醉，期不间日，由是声誉光赫。“金龟”盖是所佩杂玩之类，非武后朝内外官所佩之金龟也。杨升庵因杜诗有“金鱼换酒”之句偶尔相似，遂谓“白弱冠遇贺知章在中宗朝，未改武后之制”云云。考武后天授元年九月，改内外官所佩鱼为龟。中宗神龙元年二月，诏文武官五品以上，依旧式佩鱼袋。当是时，太白年未满十龄，何能与知章相遇于长安?又知章自开元以前，官不过太常博士，品居从七，于例亦未得佩鱼。杨氏之说，殆未之考耶?



四明有狂客，[一]风流贺季真。[二]

长安一相见，呼我“谪仙人”。

昔好杯中物，[三]今为松下尘。[四]

金龟换酒处，却忆泪沾巾。

[一]《名山洞天福地记》：四明山，周围一百八十里，名丹山赤水之天，在明州。



[二]《唐书》：贺知章，字季真，越州永兴人。性旷夷，善谈说，陆象先尝谓人曰：“季真清谈风流，吾一日不见，则鄙吝生矣。”证圣初，擢进士超拔群类科，累迁太常博士。开元十三年，迁礼部侍郎，兼集贤院学士。一日并谢。迁太子右庶子，充侍读，徙工部。肃宗为太子，知章迁宾客、授秘书监。晚节尤诞放，遨嬉里巷，自号“四明狂客”。及秘书外监，每醉辄属词，笔不停书，咸有可观，未始刊饬。善草隶，好事者具笔研从之，意有所惬，不复拒，然纸才十数字，世传以为宝。



[三]陶潜诗：“天运苟如此，且进杯中物。”



[四]释昙迁诗：“我住刊江侧，终为松下尘。”





其二





狂客归四明，山阴道士迎。

敕赐镜湖水，为君台沼荣。[一]

人亡余故宅，[二]空有荷花生。

念此杳如梦，凄然伤我情。

[一]《唐书》：贺知章，天宝初病，梦游帝居，数日寤，乃请为道士，还乡里，诏许之。以宅为千秋观而居，又求周宫湖数顷为放生池，有诏赐镜湖剡川一曲。既行，帝赐诗，皇太子百官饯送。擢其子曾子为会稽郡司马，赐绯鱼，使侍养。幼子亦听为道士。卒年八十六。



[二]施宿《会稽志》：唐贺秘监宅，在会稽县东北三里八十步，今天长观是。



琦按：窦蒙《述书赋注》：贺知章，天宝二年以年老上表，请入道，归乡里，特诏许之。知章以羸老乘舆而往，到会稽，无几老终。九年冬十二月，诏曰：“故越州千秋观道士贺知章，神清志逸，学富才雄，挺会稽之美箭，蕴昆冈之良玉，故飞名仙省，侍讲龙楼。愿追二老之奇踪，克遂四明之狂客。允协初志，脱落朝衣，驾青牛而不还，狎白鸥而长往。舟壑靡息，人琴两亡，推旧之怀，有深追悼，宜加缛礼，式展哀荣，可赠兵部尚书。”据此书及《唐书》本传，知章归后无几，即迁化矣。乃许鼎撰《通和祖先生墓志》云：贺监得摄生之妙，近数百年不死，荷笈卖药如韩康伯。近在天台山升遐，遍于人听。元和己亥，先生遇之，谓曰：“子宽中柔外，可以语至道也。后十岁遇尔于小有。”乃授断谷丹经。徐弦序云：贺监以天宝二年始得还乡，既而天下事，遂与世绝，止于吴、越，故老亦不能知其所终。是皆以知章仙去耶?读此诗所云“今为松下尘”，又云“人亡余故宅”，无稽之口可以杜矣。






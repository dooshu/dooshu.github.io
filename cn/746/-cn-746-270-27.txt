卷270_27【送吉州阎使君入道二首】  戎昱

闻道桃源去，尘心忽自悲。余当从宦日，君是弃官时。

金汞封仙骨，灵津咽玉池。受传三箓备，起坐五云随。

洞里花常发，人间鬓易衰。他年会相访，莫作烂柯棋。

庐陵太守近隳官，霞帔初朝五帝坛。

风过鬼神延受箓，夜深龙虎卫烧丹。

冰容入镜纤埃静，玉液添瓶漱齿寒。

莫遣桃花迷客路，千山万水访君难。


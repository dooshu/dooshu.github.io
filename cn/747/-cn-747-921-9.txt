○明道颂

至道渊旷，勿以言宣。言宣非指，孰云有是。触处皆渠，岂喻真虚。真虚设辨，如镜中现。有无虽彰，在处无伤。无伤无在，何拘何阂？不假功成，将何法尔？法尔不尔，俱为唇齿。若以斯陈，埋没宗旨。宗非意陈，无以见闻。见闻不脱，如水中月。於此不明，翻为剩法。一法有形，翳汝眼睛。眼睛不明，世界峥嵘。我宗奇特，当阳显赫。佛及众生，皆承恩力。不在低头，思量难得。拶破面门，（阙一字）覆乾坤。快须荐取，脱却根尘。其如不晓，谩说而今。

道清

道清，後唐天成中沙门。


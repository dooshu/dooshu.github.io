【将归操】

〖将归操者。孔子之所作也。赵简子循执玉帛以聘孔子。孔子将往。未至。渡狄水。闻赵杀其贤大夫窦鸣犊。喟然而叹之曰：夫赵之所以治者。鸣犊之力也。杀鸣犊而聘余。何丘之往也。夫燔林而田。则麒麟不至。覆巢破卵。则凤皇

不翔。鸟兽尚恶伤类。而况君子哉。於是援琴而鼓之云：〇逯案。今本乃据大周正乐载入叙文。未知与琴操原文是否相合。又今本所载四言歌辞翱翔于卫。复我旧居。从我所好。其乐只且。乃《孔丛子》鄹操之末章。与郦道元所见不同。今录郦氏所见者。〗

狄之水兮风扬波。船楫颠倒更相加。归来归来胡为斯。

（〇琴操上。朱文公校昌黎先生集注。又水经河水注五引波、加二韵。
《御览》五百七十八引大周正光有序无辞。）


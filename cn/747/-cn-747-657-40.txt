○韩公武授左骁卫上将军制

敕：朝散大夫检校左散骑常侍兼右金吾卫将军御史大夫上柱国赐紫金鱼袋韩公武，我元老之令子也。孝于家，忠于国，故出则秉旄钺，入为执金吾，宠任益崇，谦敬弥著。而勤於夙夜，疾疠所侵，上陈表章，乞就颐养。夫环卫之列，心膂之臣，虽亲信之寄则同，而劳逸之间或异，宜辍繁重，俾从便安。可检校左散骑常侍兼左骁卫上将军御史大夫，散官、勋如故。


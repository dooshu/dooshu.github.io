列传第十七 木华黎下


△速浑察　乃燕　硕德　别里哥帖木儿　相威　撒蛮　脱脱　朵儿只　朵儿直班　乃蛮台　带孙　忽图鲁　塔塔儿台

速浑察，从太宗伐金，又从皇子阔出伐宋。攻枣阳，入郢州。太宗十一年，袭兄爵，驻于桓州西阿儿查秃之地。总燕京行省蒙古、汉军，凡他行省事，必先取决可否而后上闻。赏罚明信，人莫敢犯。太宗尝遣使至其部，见纪纲整肃，还朝，具以上闻。帝曰：“真木华黎家儿也。”

速浑察严重有威，诸王使者入见，皆仓遽失辞。左右或请待以宽恕，速浑察曰：“尔言诚是也，然为政宽猛，各视乎时，今中原初附，民心未安，万一守土吏弛纵，反侧复生，悔之何及。”未几卒。延祐三年，赠宣忠同德翊运功臣，追封东平郡王，谥忠宣，余官如祖父。又进封鲁国王，改谥忠烈。四子：曰忽林池，曰乃燕，曰相威，曰撒蛮。

宪宗以速浑察仲子乃燕好学，有贤名，命袭爵国王。辞曰：“臣有兄忽林池当袭。”宪宗曰：“汝兄柔弱，恐不胜任。且汝父亦以仲子袭爵。”忽林池亦固让，乃燕顿首，涕泣力辞不得命，则曰：“王爵必不敢受。上不以臣为不肖，请代兄行军国之事。”于是忽林池袭国王，事无巨细，必与乃燕谋。剖决精当，事无壅滞。世祖在潜邸，常与论事，乃燕援据典要，世祖嘉之，因赐号曰：薛禅。乃燕小心谨畏，每诲群从子弟曰：“先王百战以启藩封，子孙何功德而坐享之，常恐不堪福禄，堕先王之业，矧蹻佚乎！汝曹戒之。”及卒，世祖悲悼。至元八年，赠中奉大夫、辽东等处行中书省参知政事、护军，追封鲁郡公。二子：曰硕德，曰伯颜察儿。

硕德，中统初自西台入宿卫，奏对称旨。世祖谓左右曰：“硕德通敏如此，乃燕有子矣。”命典朝仪，凡宗室外戚之讼弗决者，使谳之，咸服其公允。帝尝问安童：“卿族人可继卿者为谁？”对曰：“性行淳雅，智辩明哲，无逾硕德。”帝韪之。会初设通政院，命以嘉议大夫同知院事。硕德奏辽东韩拙、吉烈灭二部数入寇，宜遣近臣谕之。帝难其人，执政请即使硕德往。召问之，对曰：“先臣从太祖定天下，不避万死，以身殉国。陛下不以臣年少愚戆，俾效犬马之力，臣请行。”帝悦，赐御鞍、对衣以遣之。

女真旧土有水达达万户府，兵民乏食，请赈，有司格其事不下。诉于硕德，命核有司之侵匿者给之，全活甚众。征东元帅府道沮洳，夏行舟，冬以犬驾杷驶冰上。硕德相山川形势，除道以通往来，人便之。韩拙、吉烈灭二部居海岛，硕德檄诸万户，据其险要，遣人至岛中招谕之，于是胁从者悉降，仅戮贼首数人，余无所问。帝大悦，赐玉笠顶连珠束带。

未几，西北诸王有异志。帝召谕硕德曰：“卿虽劳，然非卿无可为朕使者。”硕德顿首受命。及至，宣布太祖圣训及朝廷之德意，诸王皆叹服，曰：“真天使也。”复命，奏西事甚悉。帝谓左右曰：“汝辈如出使，当以此人为法。”赐珠质孙衣以旌之。俄以疾卒，赠推忠宣惠宁远功臣、岭北行省中书右丞，追封鲁郡公，谥忠敏。子别里哥帖木儿。

别里哥帖木儿，早孤。其母宏吉剌氏，以国书授之。性至孝，母疾，成宗遣尚医诊视。或言有刲股疗疾者，别里哥帖木儿闻之，即刲肉以进，疾遂愈。仁宗即位，擢佥通政院事。帝尝问周文王之父子及周之所以兴，别里哥帖木儿奏对甚详，帝赐以卮酒，奖谕之，曰：“卿蒙古人中儒者也。”延祐四年卒，年三十三。赠河南行省中书平章政事，追封鲁国公。子朵尔直班。

相威性厚重，喜延士大夫，听其读书，至忠臣良将，必抚案称快。至元十一年，从伐宋。由正阳取安丰，渡江东下，会伯颜兵于润州，分三道并进。相威将左军，申明约束，江阴、华亭、澉浦、上海诸城，悉望风款附。又与阿术合兵攻扬州。十三年，入觐。时海都有异志，授相威征西都元帅，使镇西边。

十四年，置行御史台于扬州，召拜行台御史大夫。上言：“陛下以臣为耳目，臣以监察御史、按察使为耳目。非其人，则臣之耳目先自闭塞，下情何以上达。”帝然之，命慎选监察御史、按察使。每除目至，必集台中僚属议可否，不协公论者即罢去。相威又奏便民十五事，如并行省、汰冗官、钤镇兵、业流民、录故官、禁馈遗。浙盐运司隶于行省，行大司农营田司并于宣慰司，理讼分南北，公田召佃减租，革亡宋公吏之弊，皆当时要政，并见施行。先是，行省平章阿理伯言：“有罪者乞与台臣同问。”相威奏：“行省断罪，以意出入，行台何由举正？宜从行省问讫，然后体察为宜。”从之。浙东盗起，宣慰使昔里伯之弟阿速与王权府等，纵兵俘掠平民，相威遣御史商琥阅治，得释者以数千计，奏执昔里伯治其罪。寻又敕相威检核阿里海牙、忽都帖木儿等俘丁三万二千余人，尽释之。

十六年入觐，会河南行省左丞崔斌劾平章阿合马不法事，帝使相威与枢密副使博罗至大都鞫之。阿合马称疾不出，博罗欲还，相威厉声曰：“吾奉旨来，若敢抗旨耶！”令舆疾对簿，首责数事，皆引伏。既而诏释阿合马不问，仍褒谕相威，使还行台。

大军征日本失利，帝震怒，命阿塔海依旧为征东行省丞相，议再举。廷臣无敢谏者，相威奏言：“倭不奉职贡，可伐而不可恕，可缓而不可急。向者师行期迫，战舰不坚，前车已覆，后宜改辙。为今之计，惟有修战舰，练士卒，整兵耀武，使彼闻之，亟图御备。需以岁月，彼必怠玩，出其不意，乘风疾往，可一举而平也。”帝意释，兵遂不出。二十年，以疾请入觐，进翻译《资治通鉴》。帝赐皇太子，俾经筵进讲。未几，拜江淮行省左丞相，行至蠡州而卒，年四十有四。子牙老瓦丁，行台御史大夫。孙脱欢，集贤大学士。

撒蛮自襁褓时，世祖抚育之如己子。同舟济江，虑其有失，系之御榻。年十余，侍左右。世祖尝诏之曰：“男女异路，古制也，况掖庭乎！礼不可废，汝其司之。”既而近臣孛罗衔命出行失次，撒蛮执而拘之。世祖怪孛罗久不复命，询得其故，命释之。撒蛮曰：“令自陛下出，陛下自违之，他日何以责臣下。”世祖谢之，由是有大任之意。会以疾卒，年仅十七。子脱脱。

脱脱少孤，其母孛罗海教之。稍长，直宿卫，复受教于世祖，尤以嗜酒为戒。既冠，仪观甚伟。从驾征乃颜，王师既陈，旌旗蔽野。鼓未作，谍报贼至，脱脱即环甲帅家僮数十人，驰突而前，贼众披靡。帝驻驿山颠望见之，亟遣使召还，劳之曰：“卿勿轻进，此寇易禽也。”视其刀已折，马亦中箭矣。顾谓近臣曰：“撒蛮不幸早死，脱脱幼，朕抚而教之，常恐其不成立。今若此，撒蛮有子矣。”亲解佩刀及御马赐之。仍从皇孙铁穆耳讨乃颜余党哈丹，马陷于淖，哈丹兵却而复进。脱脱弟阿剌瓦丁挥戈击贼，脱脱乃免。

自以受帝命戒酒，而未能遽绝，及宫车宴驾，即屏杯勺，命家人勿以酒进。成宗闻而善之曰：“札剌儿氏如脱脱者无几，真可大用也。”加资德大夫。由宿卫长，出为上都留守，入为通政院使、虎贲卫亲军都指挥使。大德三年，朝议江浙地大人众，非世臣有重望者不足以镇之。进荣禄大夫，拜江浙等处行中书省平章政事。濒行，命中书祖道都门外。始至，严饬左右，咨访掾属。时朱清、张瑄所行多不法，虑事发觉，预以黄金五十两、珠三囊交欢脱脱。脱脱大怒，系其使以闻。成宗悦，赐黄金五十两。十一年，卒于位，年四十四。子朵儿只。

朵儿只，生一岁而孤。稍长，事母至孝，喜读书。至治二年，授中奉大夫、集贤学士。时年未及冠，同官如郭贯、赵世延、邓文原诸老宿皆重之。天历元年，朵罗台国王以起兵应上都，为文宗所杀。二年，诏以朵儿只袭国王。后至元四年，朵罗台弟乃蛮台谓国王已所当袭，诉于朝，丞相伯颜妻欲得朵儿只大珠环，价直万六千锭，朵儿只不与，慨然曰：“王位我祖宗所传，不宜从人求买。”于是乃蛮台以赂得为国王，而除朵儿只辽阳行省左丞相。六年，迁河南行省。

先是，河南盗杀行省官，以诖误逮系者数百人。朵儿只至，知其冤，欲释之，而平章政事纳麟乃元问官，执不从，又劾朵儿只庇罪人。朵儿只闻之，不与辨。至正四年，迁江浙行省左丞相。汀州寇发，朵儿只遣将士招捕之，威信所及，数月即平，赐九龙衣、上尊酒。居二年，境内宴然。杭人请建生祠，如前丞相故事，朵儿只辞之曰：“昔我父为平章，我实生于此地，宜尔父老有爱于我。然今天下承平，我叨居相位，唯知谨守法度，不辱先人，足矣。何用虚名为！”

七年，召拜御史大夫。秋，拜中书左丞相。冬，迁右丞相，监修国史，而太平为左丞相。郯王产没官，朵儿只使掾史簿录之。明日，掾史复命，韩嘉讷为平章政事，不知出丞相命，变色叱之曰：“公事宜自下而上，何竟白丞相。”令客省使扶之出，朵儿只不为动，人咸服其量。九年，罢相，复为国王，就国辽阳。

十四年，诏脱脱总兵南讨。中书参议龚伯璲建言，宜分遣宗王及异姓王俱出军。吴王朵儿赤厚赂伯璲获免，朵儿只独曰：“吾国家世臣，天下有事，正效命之秋，岂暇与小人通贿赂哉。”即率所部听脱脱节制，脱脱遣朵儿只攻六合，拔之。既而诏削脱脱爵，罢其兵权，朵儿只以本部兵守扬州。十五年，卒于军，年五十二。初，朵儿只为集贤学士，从丞相拜住在上都。南坡之变，拜住遇害，铁失、赤斤铁木儿等并欲杀朵儿只，其从子朵儿直班方八岁，走诣怯薛官失都儿求免，故朵儿只得免于难。朵儿只为相务持大体，而太平则兼理庶务，趋附者众，朵儿只处之淡然，中外皆号为贤相云。二子：朵儿帖木儿，翰林学士；俺木哥失里，袭国王。

朵儿直班，字惟中。父别理哥帖木儿。朵儿直班甫晬而孤，育于从祖母。拜住，从父也，请于仁宗，降玺书护其家。稍长，好读书。年十四，入见文宗。适将幸上都，亲阅御衣，命录于簿，顾左右无能书汉字者。朵儿直班引笔书之，文宗喜曰：“世臣之家乃能知学，岂易得哉。”命为尚衣奉御，寻授工部郎中。

元统元年，擢监察御史。首上疏，请亲祀宗庙，赦命不宜数。又陈时政五事。一曰：“太史言三月癸卯望月食既，四月戊午朔，日又食。皇上宜奋乾纲，修刑政，疏远邪佞，颛任忠良，庶可消弭灾变。二曰：“亲祀郊庙。”三曰：“博选勋旧世臣之子端谨正直者，前后辅导。使嬉戏之事，不接于目，俚俗之言，不及于耳，则圣德日新。”四曰：“公赏罚，则民心服。”五曰：“弭盗贼，振饥民。”又条陈九事上之。一曰：“比日癰门渐启，刑罚渐差，无功者觊觎希赏，有罪者侥幸求免。恐刑政渐隳，纪纲渐紊，劳臣何以示劝，奸臣无所警惧。”二曰：“天下之财皆出于民，民竭其力以佐公上，而用犹不足，则嗟怨之气上干阴阳之和，水旱灾变所由生也。宜颛命中书省官二员督责户部详定减省，罢不急之工役，止无名之赏赐。”三曰：“禁中常作佛事，权宜停止。”四曰：“官府日增，选法愈敝，宜省冗员。”五曰：“均公田。”六曰：“铸钱币。”七曰：“罢山东田赋总管府。”八曰：“蠲河南自实田粮。”九曰：“禁取姬妾于海外。”

正月元日，朝贺大明殿，朵儿直班当纠正班次，即上言：“百官逾越班制者，宜同失仪论，以惩不恪。”先是，教坊官位在百官后，御史大夫撒迪传旨，使入正班。朵儿直班执不可，撒迪曰：“御史不奉诏耶？”朵儿直班曰：“事不可行，大夫覆奏可也。”西僧为佛事内廷，醉酒失火，朵儿直班劾其不守戒律，延烧宫殿。撒迪传旨免其罪，朵儿直班又执不可，一日间传旨者八乃已。

丞相伯颜、御史大夫唐其势二家奴怙势为民害，朵儿直班巡历至漷州，悉捕其人致于法，民大悦。及还，唐其势怒曰：“御史不礼我已甚，辱我家人，我何面目见人耶！”答曰：“朵儿直班知奉法，他不知也。”唐其势从子马马沙为钦察亲军指挥使，恣横不法，朵儿直班劾奏之。马马沙怒，欲使其党刺杀朵儿直班，会唐其势伏诛，事乃已。迁太府监，改奎章阁学士院供奉学士，进承制学士，皆兼经筵官。又迁侍书学士、同知经筵事。朵儿直班年甫弱冠，又世家子，独以经术侍帝左右，世以为盛事。

至正元年，罢学士院，除翰林学士，进资善大夫。于是经筵亦归翰林，仍命朵儿直班知经筵事。时巎々以翰林学士承旨直经筵，在上前敷陈经义，朵尔直班则为翻译，曲尽其意，多所启沃，禁中语秘不传。俄迁大宗正府也可札鲁火赤，谳狱引谕律令，曲当事情。有同僚年老者叹曰：“吾居是官四十年，见公论事，殆神人也。”宗王有杀其大母者，朵尔直班与同僚拔实力请于朝正其罪，时相难之，出为淮东肃政廉访使。迁江南行台治书侍御史，未行，又迁江西行省左丞。以疾不赴，起为资正院使。

五年，拜中书参知政事，同知经筵事，提调宣文阁。纂集《至正条格》，朵尔直班谓：“是书上有祖宗制诰，安得独称今日年号？又律中条格乃其一门耳，安独以为书名。”时相不能从，惟除制诰而已。有以善音乐得幸者，敕用为崇文监丞，朵尔直班它拟一人以闻。帝怒曰：“选法尽由中书省耶？”朵尔直班顿首曰：“用癰人居清选，臣恐后世议陛下。今选它人，臣之罪也，省臣无与焉。”帝悦，迁右丞，寻拜御史中丞。

监察御史劾奏别儿怯不花，章甫上，黜御史大夫懿怜真班为江浙行省平章政事。朵尔直班曰：“若此则台纲安在！”乃再上章劾奏，并留懿怜真班，不允。台臣皆上印绶辞职，帝谕朵尔直班曰：“汝毋辞。”对曰：“宪纲隳矣，臣安得独留。”帝为之出涕，朵尔直班即杜门待罪。

寻出为辽阳行省平章政事，阶荣禄大夫。至官，询民疾苦，知米粟羊豕薪炭等皆乡民贩负入城，贵室僮奴、官府隶卒争强买之，仅酬其半直。又其俗编柳为斗，大小不一，豪贾猾侩得以高下其人，民咸病之。即饬有司厉防禁，齐称量，诸物毕集，而价自平。又存恤孤寡，平准钱法，清铨选，汰胥吏，慎勾稽，兴废坠，巨细毕举。召为太常礼仪院使，俄迁中政使，又迁资正使。

会盗起河南，帝忧之，十一年，拜中书平章政事，阶光禄大夫。首言：“治国之道，纲常为重。前西台御史张桓伏节死义，不污于寇，宜首旌之，以劝来者。”又言：“宜守荆襄、湖广，以绝后患。”又数论祖宗用兵不专于杀人，今倡乱者止数人，乃尽坐中华之民为畔逆，岂足以服人心。其言颇迕丞相脱脱意。时脱脱倚信左司郎中汝中柏、员外郎伯帖木儿，两人因擅权用事，朵尔直班正色立朝，无所附丽。

是年，出为陕西行台御史大夫。省、台素以举措为嫌，不觌面论事。朵尔直班曰：“多事如此，恶得以常例论。”乃与行省平章朵朵五日一会集。寻命与朵朵便宜讨贼，即督诸军复商州。修筑奉元城，募民为兵，出库所藏银为大钱，射而中的者赏之，由是人人皆奋。金、商义兵以兽皮为矢房，状如瓠，号毛葫芦军，列其功以闻，赐敕书褒奖之。金州由兴元、凤翔达奉元，道里回远，乃开义谷，置七驿，人便之。

十二年，御史大夫也先帖木儿败于河南，西台御史蒙古鲁海牙、范文等十二人劾奏之。朵尔直班当署字，顾谓左右曰：“吾其为平章湖广矣。”未几命下，果然。也先帖木儿者，脱脱之弟，章既上，脱脱怒故左迁朵尔直班，而御史十二人皆见黜。

是时，湖广行省权治澧州，以江、淮道梗，从间道至重庆，以达澧州。既至，人心始定。汝中柏、伯帖木儿言于脱脱曰：“不杀朵尔直班，则丞相终不安。”乃命朵尔直班专供军食。右丞伯颜不花承风旨，数侵辱之，朵尔直班不为动。会官军复武昌，至蕲、黄，伯颜不花欲诬以转运失期，达剌罕军帅王不花奋然曰：“平章坐不重茵，食无珍味，为我曹供军食。今百需立办，犹欲诬之，是无人心也。”伯颜不花意沮。朵尔直班素有风疾，未几，卒于黄州兰溪驿，年四十。

朵尔直班在经筵，开陈大义，采前哲遗言，各以类次，为书凡四卷。一曰学本，二曰君道，三曰臣职，四曰国政。明道、厚伦、制行、稽古、游艺，五者学本之目。敬天、爱民、知人、纳谏、治内，五者君道之目。宰辅、台察、守令、将帅、{执曰}御，五者臣职之目。兴学、训农、理财、审刑、议兵，五者国政之目，帝览而善之，赐名曰：《治原通训》，藏于宣文阁。二子：铁固思帖木而，笃坚帖木而。

乃蛮台，阿里乞失之孙，忽速忽尔之子也。阿里乞失追封嗣莒王，谥忠惠。忽速忽尔嗣国王，卒，追封冀王，子朵罗台嗣国王。天历元年，燕铁木儿立文宗于大都，朵罗台奉上都之命讨之。进至古北口，战失利，后为文宗所杀。二年，命朵儿只袭国王。乃蛮台，朵罗台弟也。大德五年，奉命征海都、笃哇，以功赐貂裘、白金，授宣徽院使，阶荣禄大夫。延祐七年，拜岭北行省右丞。旧制募民中粮以饷边，是岁中者三十万石，用事者挟私为市，减其数为十万，民进退失措。乃蛮台请于朝，凡所输者悉受之，为明年之数，民感其德。

至治二年，改甘肃行省平章政事，佩金虎符。甘肃岁籴粮于兰州，多至二万石，距宁夏各千余里至甘州，自甘州千余里始达亦集乃路，而宁夏距亦集乃仅千里。乃蛮台令挽者自宁夏径趋亦集乃，岁省费六十万缗。天历二年，迁陕西行省平章政事。关中大饥，诏募民入粟赏以官，四方富民应命输粟，露积关下。初，河南饥，告籴陕西，而陕西民遏其籴。至是关吏乃河南人，修宿怨，留粟使不得入。乃蛮台杖关吏而入其粟。既而粟虽多，贫民无钞以籴。乃蛮台取官库未毁昏钞，得五百万缗，识以省印，畀民籴粟，俟官给赈饥钞，如数易之，民赖以济。拜西行台御史大夫，赐金币、服玩。奉命送太宗旧铸皇兄之宝于察合台后王燕只哥，乃蛮台素严重，至其境，礼貌益尊。

至顺元年，迁上都留守，佩元降虎符，虎贲亲军都指挥使，进开府仪同三司，知岭北行枢密院事，封宣宁郡王，赐金印。寻出镇北边。国初，诸军置万户、千户、百户，金、银符未备，惟加枪缨以示等威。至是，乃蛮台为请于朝，皆绾符。后至元三年，诏乃蛮台袭国王，赐珠络半臂并海东名鹰、西域文豹。六年，拜岭北行省左丞相，仍前国王、知行枢密院事。

至正二年，迁辽阳行省左丞相，以年逾六十，上疏辞职。诏以麦四百石、马二百匹、羊五百头给其军士之贫乏者。八年卒，赠摅忠宣惠绥远辅治功臣、太师、开府仪同三司、上柱国，追封鲁王，谥忠穆。乃蛮台身长七尺，性明果善断，射能贯札，历官亦有名迹。惟赂伯颜夺朵儿只国王位，为时论所少云。子二：长野仙溥化，入宿卫，掌速古儿赤，特授朝列大夫、给事中，拜监察御史，除河西廉访副使、淮西宣慰副使，累迁中书参知政事，拜御史中丞，改中书右丞；次晃忽而不花。

带孙，木华黎弟。孔温窟洼五子，长、次失名；第三子为木华黎；第四子为不合，以佐命功，封千户；第五子为带孙，封东阿郡王。卒，长子秃马台嗣。卒，弟荼合台嗣。秃马台二子，曰札尔忽，曰忽图鲁。

忽图鲁从宪宗伐蜀，攻嘉定诸城，降之，赐金符，再统蒙古军五部，共万人。至元五年，召还。札尔忽以征南万户，从丞相伯颜伐宋，战没。伯颜奏以忽图鲁袭万户，定未下州郡，镇扬州。十五年，以昭勇大将军兼扬州路达鲁花赤。降浙东贼杨震龙，监真定、河南二路上万户府。兄子舒温直长，以兄爵让还之。江南行台荐其行义，除福建闽海道肃政廉访使。

元贞初，八番蛮叛，以忽图鲁为宣慰使都元帅，进镇国上将军，建议立宣抚司以招徕之。戈布喇台、乞即、落东等番恃险不服，讨之，部落降者三千户。未几，平连思娄、浴暮、梅求那诸蛮皆降。明年，八番蛮酋罗陈、罗何、罗廉部五千户降，忽图鲁率以入觐。成宗大悦，赐金织衣。大德五年，迁广西两江道宣慰使都元帅，诛叛酋易奚晚、高仙道等，遂深入左右江溪洞。明年，地州酋罗光殿、天州酋罗仲宪各率所部降，得三万四千户。七年，移浙东道，为政宽简，吏民爱之。

八年，丁母忧，归。十年，卒，年六十四。子曰佛宝，宁国路总管；曰按坛不花；曰安僧，历八番、淮东、福建三道宣慰使，告归养母，天历初，起为淮东宣慰使；曰博罗，兵部尚书。

塔塔儿台，带孙郡王之后。父曰忙哥，从宪宗入蜀，攻合州。宪宗崩，塔塔儿台护丧北归。会阿里不哥僭立，留不遣，乘间脱去。追骑执以北还，将杀之，亲王阿速歹、玉龙答失曰：“塔塔儿台乃太师国王之亲族，不可杀也。”遂免。至元元年，从阿速歹入朝，授怀远大将军，佩金虎符，世袭东平达鲁花赤，命宿卫士四十人给驿送之官。为政镇静不扰，郓人安之。卒，年四十有二。

四子，只必，至元十四年袭职，阶少中大夫。尝出家藏书二千余卷，置东平庙学，使学徒讲肄。寻进嘉议大夫、江南湖北道提刑按察使，改浙西。大德八年入觐。明年春，卒，年五十有一。只必，除按察使。弟秃不申，袭东平达鲁花赤。秃不申知民疾苦，岁饥，请于朝，发廪以振。加太中大夫，士民刻石纪其政绩。卒，年五十有一。五子，曰不老赤，曰塔实脱因，曰阿鲁灰，曰完者不花，曰留住马，皆以次袭职。




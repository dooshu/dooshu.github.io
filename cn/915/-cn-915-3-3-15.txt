◇议除连坐诏（二年）

诏丞相、太尉御史：法者治之正，所以禁暴而卫善人也。今犯法者已论，而使无罪之父母妻子同产坐之，及收，朕甚弗取。其议。（《汉书·刑法志》。《纪》作元年，少首句。）

朕闻之，法正则民悫，罪当则民从。且夫牧民而道之以善者，吏也。既不能道，又以不正之法罪之，是法反害於民为暴者也。朕未见其便，宜孰计之。（同上：周勃陈平奏，以为如其故便。文帝复曰。）


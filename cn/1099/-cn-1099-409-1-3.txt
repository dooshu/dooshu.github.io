○答鹽運諸公論餘鹽 【 餘鹽】

國初之法、盡收鹽筴以佐邊儲、故邊商之官引鹽。謂之官鹽。其引外之鹽。官常出金。收小灶所餘者。貯之各塲。以待商之至。謂之餘鹽。猶之乎官鹽也。如此。則小灶之鹽。皆官自籠之。此外無別鹽矣。其有盜賣者。乃謂之私鹽。此法所宜禁也。自後官無現價。以收餘鹽。小灶之鹽常壅。而無所渫。官又不許私賣。則民間用缺。鹽價日高。於是乎私販之豪。多艘結黨明操利器。與官司捕役抗。以爭一旦之命。赴眉睫之利。亦危之甚矣。三十年來。鹽船之銀。編在條編。小民之田。代為出銀。文法甚寬。鹽禁亦弛。廵鹽使者。可不十日而歷一郡。故弓丁捕手。與鹽捕衙胥。屬不相儆捕。皆明與鹽豪。渾為一局。各塲之鹽。因見私鹽。可以大行無忌。寧通同冒禁。以邀數倍之利。則今日者蒲地皆私鹽也。皆往時之餘鹽也人知其禁之甚寬如此。何從而取之詰之哉。於是北來之商。守候支鹽。常若。正鹽不敷。烏得有塲上之積鹽。商人、掣鹽。蒲船之後。所在行鹽。則官鹽難賣。私鹽反易售。又若於正鹽壅塞。烏得有民間之餘鹽。浙中十五萬正鹽之引。常守支三四年。前後不得了手。彼鹽商者。何從別出餘鹽銀兩以佐公家之急也。今者中人將命。如庖羔?火者。先啜餘瀝。安從得有鉅萬以應上之求乎。此事關涉至大。宜慷慨力爭。一則別無餘鹽。必須加泒。困擾商灶。年例若定。貽害無了時。二則慮宵人再為別說有增無减。三者商困則輟業。灶困則流遺。將來十五萬正引。必致虧缺。又何以應邊儲之緩急哉。理財頭□紛拏則任事者動多掣肘非簡易必不可行也若以易簡之道論之。小灶之鹽。官取其三。以充正引之額。官買其三。以充引外之添。其四分者。任民自買自賣。特寬厲禁。則餘鹽皆有所渫。私鹽不禁而自消。私鹽消而官鹽正餘之引。皆得隨來而隨應。其便於商也彌甚。則彼之上納邊儲者。將日以益多。民間食用之鹽。又得蕩然通行。合古不私其利之義。此亦百世之便也。鑄海始於管敬仲。而敬仲之書。注意在宛財夫宛財豈特有稗鹽政。即大司農持籌上計。何以加此。


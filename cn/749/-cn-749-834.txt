赵崇嶓


崇嶓字汉宗，号白云，南丰人。生于庆元四年（1198），商王元份八世孙。嘉定十六年（1223）进士。授石城令，改淳安。尝上疏极论储嗣未定及中人专横。官至大宗正丞。卒于宝祐四年（1256）以前。有白云稿。

如梦令

日日酒围花阵。画阁红楼相近。残月醉归来，长是雨羞云困。低问。低问。独自绣帏睡稳。

又

窗外燕娇莺妒。窗下梦魂无据。梦好却频惊，不到彩云深处。无绪。无绪。红重一帘花雨。

更漏子

玉搔头，金约臂。娇重不胜残醉。留粉黛，晕胭脂。浅寒生玉肌。待归来，浑未准。疑杀那回书信。春又好，思无穷。卷帘花露浓。

谒金门

春尚浅。江上柳梢风软。销尽玉梅春不管。冷香和梦远。

脉脉绿窗新怨。花胜无心重翦。帘押护香闲不卷。卷帘芳事遍。

又

春意泄。香重一枝梅雪。寒透玉壶冰暗结。玉奴情更劣。

似语还羞奇绝。妒白怜红时节。酒力未醒双眼缬。一帘风弄月。

又

晴意早。帘外数声啼鸟。有约不来春梦杳。琐窗微弄晓。

江上残梅未扫。叶底芳桃红小。天远断云尘不到。过春还草草。

又

春意薄。江上晚来风恶。帘外海棠花半落。睡深浑未觉。

梦想当年行乐。新恨暗添金鹊。写就金笺无处托。去鸿天一角。

清平乐

怀人

莺歌蝶舞。池馆春多处。满架花云留不住。散作一川香雨。

相思夜夜情悰。青衫泪满啼红。料想故园桃李，也应怨月愁风。

又

妒红欺绿。轻浪潮温玉。鸾袖卷香金。娇怯未消寒粟。

锦衾初罢承欢。宿妆微褪香弯，醉眼乍松还困，断云犹绕巫山。

南柯子

小姝

丝发风轻掠，酥胸冷不侵。背人小立卸瑶簪。一缕柔情、系得几人心。

曲槛花方蓓，河桥柳未阴。红羞绿困不能禁。恼乱东风、无计等春深。

又

掩笑轻抬袖，慵妆浅画眉。嫩晴帘箔玉梅飞。门外寒轻、疏柳趁黄时。

绾带香罗结，交钗绿玉枝。看看又误踏青期。倚遍栏干、心事只春知。

望海潮

泛舟

轻云过雨，炎晖初减，楼台片片馀霞。曲径通幽，小阑斜护，水天薄暮人家。暝色趣归鸦，竹风交立玉，清透窗纱。断岸涟漪，乱萍芳苇绕烟沙。

依稀画艇莲娃。掩鲛绡微沁，急桨咿哑。香雾霏微，冷光摇曳，娅红深映低花。天际玉钩斜。矶边菱唱答，惊断鸣蛙。满棹白蘋归去，幽兴绕天涯。

沁园春

紫陌芳尘，烟缕收寒，雨丝过云。羡交阴桃叶，窗前曲槛，认巢燕子，柳底朱门。回首年时，雾鬟风袖，袅袅娉娉娇上春。逢迎处，尽芳华缱绻，玉佩殷勤。

谁知此际销魂。漫隐约人前笑语温。记掌中纤细，真成一梦，花时怨忆，应为双文。载酒心情，教眉诗句，空悔风流曾误人。凭谁去，待寄将恨事，两处平分。

摸鱼儿

卷珠帘、几番花信。轻寒犹自成阵。一年芳事如朝梦，容易绿深红褪。寒食近。惟自有、断肠垂柳禁春困。琐窗深静。悄叠损缕衣，凝尘暗掩，金斗熨清润。

章台恨。准拟芳期未稳。旧游细把重忖。鉴鸾钗凤平分久，留取年时心印。谁与问。待试写花笺，密寄教郎认。妒香怜粉。欲写却还羞，轻颦浅叹，字字搅方寸。

过秦楼

和美成韵

隐枕轻潮，拂尘疏雨，幽梦似真还断。莺雏燕婉，依约年时，花下试翻歌扇。憔悴鬓怯春寒，慢掠轻丝，柳风如箭。甚阳台渺邈，行云无准，楚天空远。

应唤觉、当日琴心，只今诗思，惆怅客衣尘染。钗留股玉，袜袭钩罗，荏苒腻寒香变。问讯多情，别

后笑巧颦娇，对谁长倩。但晚来江上，眼迷心想，越山两点。

归朝欢

翠羽低飞帘半揭。宝簟牙床凉似雪。窗虚云母澹无风，隔墙花动黄昏月。玉钗鸾坠发。盈盈白露侵罗袜。记逢迎，鸿惊燕婉，灯影弄明灭。

蜀雨巫云愁断绝。罗带同心留绾结。交枝红豆雨中看，为君滴尽相思血。染衣香未歇。夜阑天净魂飞越。正锁凝，一庭秋意，烟水浸空阔。

恋绣衾

梅

江烟如雾水满汀。早梅花、偏占浅清。倚翠竹、寒无力，想潇湘、斜日暮云。

几回梦断阳春面，问百花、犹隔几尘。趁月夜、霜风峭，约彩鸾、同载玉笙。

蝶恋花

一翦微寒禁翠袂。花下重开，旧燕添新垒。风旋落红香匝地。海棠枝上鸾飞起。

薄雾笼春天欲醉。碧草澄波，的的情如水。料想红楼挑锦字。轻云淡月人憔悴。

菩萨蛮

桃花相向东风笑。桃花忍放东风老。细草碧如烟。薄寒轻暖天。折钗鸾作股。镜里参差舞。破碎玉连环。卷帘春睡残。

金明池

素馨

桂海云蒸，瘴山雾暖，片雪何曾到地。羡长日、岛仙清暑，自学得、剪冰裁□。把岁寒、五出工夫，别妆点薰风，尽成清致。尽虹雨翻晴，暮霞焦土，一种凄凉如洗。

酝藉丰标浑无比。应似惜、潇湘蕙疏兰弃。纵未入、众芳题品，终自倚、一涯风味。待等闲、留取遗芬，伴薝蔔芳菲，蔷薇清泚。看佩贯胡绳，心灰宝燎，到了未输兰蕙。








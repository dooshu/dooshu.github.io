曹冠


冠字宗臣，号双溪居士，东阳人。居秦桧门下，教其孙损。为十客之一。绍兴二十四年（1154），与埙同登甲科。二十五年（1155），自平江府府学教授擢国子录。寻除太常博士兼权中书门下检正诸房公事。秦桧死，放罢。寻被论驳放科名。乾道五年（1169），再应举中第。淳熙元年（1174），临安府通判改任太常寺主簿，被论罢新任。绍熙初，仕至郴州守。有燕喜词。

汉宫春

梅

一品天香。似蕊真仙质，宫额新妆。先春为传信息，压尽群芳。化工著意，赋阳和、欺雪凌霜。应自负，孤标介洁，岁寒独友松篁。

因念广平曾赋，爱浮香胧月，疏影横窗。真堪玉堂对赏，琼苑依光。江城塞管，任龙吟、吹彻何妨。君看取，和羹事在，收功不负东皇。

凤栖梧

牡丹

魏紫姚黄凝晓露。国艳天然，造物偏钟赋。独占风光三月暮。声名都压花无数。

蜂蝶寻香随杖屦。睍睆莺声，似劝游人住。把酒留春春莫去。玉堂元是常春处。

又

兰溪

桂棹悠悠分浪稳。烟幂层峦，绿水连天远。赢得锦囊诗句满。兴来豪饮挥金碗。

飞絮撩人花照眼。天阔风微，燕外晴丝卷。翠竹谁家门可款。舣舟闲上斜阳岸。

又

会于秋香阁，适令丞有违言，赋此词劝之

昨夜西畴新足雨。玉露金飙，著意鏖残暑。画阁登临凝望处。馀霞晚照明烟浦。

闲是闲非知几许。物换星移，风景都如故。耳听是非萦意绪。争如挥麈谈千古。

又

寻芳，饮于小园原名蝶恋花

桃杏争妍韶景媚。雨霁烟轻，山色挼蓝翠。绿竹青松依涧水。了无一点尘埃气。

忙里偷闲真得计。乘兴携壶，文饮欣同志。对景挥毫聊寓意。赏花对月拚深醉。

夏初临

琴拂虞薰，月裁班扇，麦秋槐夏清和。笋变琅玕，绛榴细蹙香罗。绿云初展圆荷。见金鳞、戏跃清波。山丹舒艳，葵花映日，萱草成窠。

浮云富贵，出处无心，好天风月，如意偏多。用晏元献公幕府王君玉事。功名事业，壮怀岂肯蹉跎。待拥雕戈。洗胡尘、须挽天河。醉挥毫，知音为我，发兴高歌。

又

婺州郡圃

水榭风台，竹轩梅迳，双溪新创名园。极目遐观，碧岑敛散瑶烟。柳塘风皱清涟。烂红云、花岛争妍。艳妆佳丽，相携笑歌，学弄秋千。

遨头多暇，命友寻芳，赏心行乐，物态熙然。偎香拾翠，雅宜飞盖联翩。满劝金船。任玉山、频醉花前。且留连，赏月画兰，拟鬥婵娟。

又

淳熙戊戌四月既望，游涵碧，登生

秋、冲霄二亭，觞咏竟日。是日也，初夏恢

台，园林茂密。瀑泉镗鎝，松韵笙箫。峦翠

波光，上下相映。佳山句在，我思古人，对

景兴怀，视今犹昔，何异乎兰亭之感慨也。

赋夏初临一阕，以纪时日

翠入烟岚，绿铺槐幄，薰风初扇微和。茂樾扶疏，绛榴花映庭柯。瀑泉飞下层坡。间新篁、夹迳青莎。良辰佳景，登临隽游，清兴何多。

流觞高会，不减兰亭，感怀书事，聊寄吟哦。升沉变化，任它造物如何。蹑磴攀萝。上冲霄、满饮高歌。醉还醒，重宴画楼，赏玩金波。

风入松

双溪阁观水

瑶烟敛散媚晴空。云淡奇峰。澄江金斗平波面，扁舟载、蓑笠渔翁。仿佛辋川图上，依稀苕霅溪中。

舂锄掠水浪花重。飞傍芦丛。绮霞斜映征鸿影，供吟毫、佳景无穷。顿起骑鲸游兴，泠然欲御清风。

霜天晓角

清高堂看山

小雨濛濛。轻烟舞曳风。林樾高低疏密，依浅濑、媚遥峰。

浴鹭水溶溶。晴霞映晚红。拟向玉堂举似，摹写入、画图中。

又

荷花令用欧阳公故事，歌霜天晓角词，

擘荷花，遍分席上，各人一片，最后者饮

浦溆凝烟。谁家女采莲。手捻荷花微笑，传雅令、侑清欢。

擘叶劝金船。香风袭绮筵。最后殷勤一瓣，分付与、酒中仙。

又

水亭清绝。拥翠环林樾。湘簟宾筵乘兴，玉壶酒、漾冰雪。

宝兽沈烟爇。玉琴声韵彻。夜永风微烟淡，梧桐影、碎明月。

喜朝天

绮霞阁即踏莎行

绣水雕栏，绮霞邃宇。薰风飒至清无暑。花间休唱遏云歌，枝头且听娇莺语。

景物撩人，悠然得句。深杯戏把纹楸赌。胸中邱壑自生凉，何须泉石寻佳趣。

又

翠老红稀，歌慵笑懒。溟濛烟雨秋千院。芹泥带湿燕双飞，杜鹃啼诉芳心怨。

座客分题，传觞迭劝。送春惜别情何限。不须惆怅怨春归，明年春色重妍暖。

浣溪沙

柳

翠带千条蘸碧流。

多情不解系行舟。

章台惜别恨悠悠。

湿雨伤春眉黛敛，

倚风无力舞腰柔。

丝丝烟缕织离愁。

又

槐柳风微轩槛凉。

芙蕖绿叶映池光。

几多飞盖拥红妆。

泉试云龙花乳泛，

袖笼宝鼎水沈香。

纹楸戏战赌霞觞。

又

雁字鳞差印碧空。

淡云萦缕媚遥峰。

悠飏舒卷逐西风。

烟锁绿杨深院静，

花前寓意劝金钟。

凤箫一曲月明中。

朝中措

茶

春芽北苑小方珪，碾畔玉尘飞。金箸春葱击拂，花瓷雪乳珍奇。

主人情重，留连佳客，不醉无归。邀住清风两腋，重斟上马金卮。

又

汤

更阑月影转瑶台。歌舞下香阶。洞府归云缥缈，主宾清兴徘徊。

汤斟崖蜜，香浮瑞露，风味方回。投辖高情无厌，抱琴明日重来。

念奴娇

宋玉高唐赋述楚怀王遇神女事，后世信

之。愚独以为不然，因赋念奴娇，洗千载之

诬蔑，以祛流俗之惑

蜀川三峡，有高唐奇观，神仙幽处。巨石巉岩临积水，波浪轰天声怒。十二灵峰，云阶月地，中有巫山女。须臾变化，阳台朝暮云雨。

堪笑楚国怀襄，分当严父子，胡然无度。幻梦俱迷，应感逢魑魅，虚言冥遇。仙女耻求媒，况神清直，岂可轻诬污。逢君之恶，鄙哉宋玉词赋。

又

县圃达观赏岩桂

金飙替暑，觉庭梧湘簟，凉生秋意。玉露宵零仙掌洁，云卷碧天如水。银汉波澄，蟾光练静，依约山横翠。清商佳景，笑它宋玉憔悴。

堪笑利锁名缰，向蜗牛角上，所争何事。四者难并人易老，惟有修真得计。荣悴循环，功名由命，达观明深旨。桂花同赏，莫辞通夕欢醉。

又

述怀和赵宰通甫韵

天津仙客，话平蔡、曾把龙钟调戏。茅舍云林方隐迹，日日琴樽适意。鹏激天池，扶摇未便，尚敛摩云翅。经纶万卷，个中真负豪气。

喜遇良友知心，登临酬唱，堪作词林瑞。况是韶华将近也，待约连宵春醉。对客挥毫，如虹浩饮，争涌如泉思。同寅他日，誓坚忠义相济。

又

咏中秋月

碧天如水，湛银潢清浅，金波澄澈。疑是姮娥将宝鉴，高挂广寒宫阙。林叶吟秋，帘栊如画，丹桂香风发。年年今夕，庾楼此兴清绝。

因念重折高枝，壮心犹郁，已觉生华髮。好向林泉招隐处，时讲清游真率。乘兴歌欢，熙然朝野，何日非佳节。百杯千首，醉吟长对风月。

西江月

秋香阁

仙掌初零玉露，清商乍肃金飙。回环高阁桂香飘。元自广寒移到。

绛蜡银蟾辉映，纶巾鹤氅逍遥。赏心乐事醉良宵。赢取开怀吟啸。

又

示忠彦

秋霁姮娥二八，寒光逼散浮云。小山丛桂吐清芬。犹带蟾宫风韵。

因念两登仙籍，恩沾雨露方新。汝今妙岁已能文。早折高枝荣奋。

又

泛舟

一派弯溪曲港，两山松干柽萝。寻幽乘兴泛烟波。时见白鸥飞过。

炫日浪纹金影，连云岸草青莎。陶然一醉养天和。解意歌莺劝我。

水调歌头

游三洞

我本方壶客，飘逸离凡尘。胸中万卷，谈笑挥翰墨通神。不慕巢由隐迹，不羡皋夔功业，出处两无心。坦荡灵台净，廛隐胜云林。

念生平，喜旷达，事幽寻。登临舒啸，惟有风月是知音。雅爱金华仙洞，一派苍崖飞瀑，四序景常新。遐想赤松子，来为醒冲襟。

又

红梅

造物巧钟赋，新腊报花期。江梅清瘦，只是洁白逞芳姿。我欲超群绝类，故学仙家繁杏，秾艳映横枝。朱粉腻香脸，酒晕著冰肌。

玉堂里，山驿畔，最希奇。谁将绛蜡笼玉，香雪染胭脂。好向歌台舞榭，鬥取红妆娇面，偎倚韵偏宜。羌管莫吹动，风月正相知。

又

游燕赏潭洞，舒啸对云峰。瀑泉飞下银汉，一水净涵空。前度刘郎诗句，只咏丹青摹写，佳境未亲逢。争似我吟赏，携酒屡从容。

濯尘缨，挥羽扇，快薰风。因思往古游者，清兴与今同。泉石因人轻重，岘首名传千古，登览赖羊公。陵谷有迁变，勋烈耀无穷。

鹧鸪天

梦仙

我昔蓬莱侍列仙。梦游方悟绊尘缘。青春放浪迷诗酒，黄卷优游对圣贤。

嘲水石，咏云烟。乘风欲往思泠然。要知昨夜方壶景，只在芸斋杖屦前。

好事近

岩桂

蟾苑桂飘香，雅称姮娥珍惜。吹下一丛仙种，伴秋光岑寂。

金风玉露嫩凉天，造化有消息。醉赏绿云金粟，媚枝头月色。

又

己丑重阳游雷峰

商素肃金飙，吹帽又逢佳节。乘兴登临舒啸，玩云林清绝。

高歌横剑志平戎，酒量与天阔。更待醉归开宴，赏东篱明月。

又

灯花

良月戒微寒，清夜祥烟馥郁。来报天庭喜事，现灯花金粟。

芝书奎画下层霄，宣召想来促。它日玉堂挥翰，赐金莲花烛。

兰陵王

涵碧

晚云碧。松山献飞泉翠滴。双鱼畔、疑是永和，曲水流觞旧风物。波光映山色。时见轻鸥出没。壶天邃，修竹翠阴，虚籁吟风更幽寂。

登临兴何极。上烟际危亭，彩笔题石。山中猿鹤应相识。对远景舒啸，壮怀豪逸。刘郎何在玩石刻。感往事陈迹。还忆。少年日。帅旗鼓文场，轩冕京国。如今老大机心息。有陶令秫酒，谢公山屐。闲来潭洞，醉皓月，弄横笛。

宴桃源

游湖

西湖避暑棹扁舟。忘机狎白鸥。荷香十里供瀛洲。山光翠欲流。

歌浩浩，思悠悠。诗成兴未休。清风明月解相留。琴声万籁幽。

又

廉纤小雨养花天。池光映远山。蕙兰风暖正暄妍。归梁燕翼偏。

芳草碧，绿波边。良辰近禁烟。酒酣午枕兴怡然。莺声惊梦仙。

惜芳菲

述怀

寓意登临诗与酒。豪气直冲牛斗。挥翰风雷吼。我生嗟在东坡后。

流水高山琴静奏。莫笑知音未偶。天意君知否。穷通在道吾何有。

江神子

南园

雨馀乾鹊报新晴。晓风清。听莺声。飞盖南园，游赏赋闲情。麦垅黄云堆万顷，收刈处，有人耕。

淙琤漱玉涧泉鸣。翠峰横。碧云凝。罨画园林，缣素写难成。卢橘杨梅时正熟，随处赏，饮班荆。

蓦山溪

九日

年年九日，萸菊登高宴。今岁旅新丰，听征雁、吟蛩幽怨。行行游赏，邂逅得诗人，呼斗酒，发清吟，豪气凌霄汉。

穷通默定，志士那兴叹。寓意醉乡游，且赢得、开怀萧散。功名外物，何必累冲襟，炼丹井，叱羊山，寻个修真伴。

又

鉴湖

鉴湖千顷，四序风光好。拨棹皱涟漪，极目处、青山缭绕。微茫烟霭，鸥鹭点菰蒲，云帆过，钓舟横，俱被劳生扰。

知章请赐，独占心何小。风月本无私，同众乐、宁论多少。浮家泛宅，它日效陶朱，烹鲈鳜，酌松醪，吟笔千篇扫。

又

乾道戊子秋游涵碧

深秋澄霁，烟淡霜天晓。翠岘峻摩穹，有碧涧、清溪缭绕。鸣弦多暇，乘兴约登临，听水乐，习丰碑，遐想东坡老。

当年叔子，何事伤怀抱。名与此山俱，叹无闻、真成可笑。吾侪勋业，要使列云台，擒颉利，斩楼兰，混一车书道。

又

渡江咏潮

潮生潮落，千古长如许。吴越旧争衡，览遗迹、英雄何处。胥神忠愤，贾勇助鲸波，湍砥柱，驾鳌峰，万骑轰鼍鼓。

连天雪浪，直上银河去。击楫誓中流，剑冲星、醉酣起舞。丈夫志业，当使列云台，擒颉利，斩楼兰，雪耻歼狂虏。

又

九日

佳辰洊存九，吹帽霜风峭。画阁势崔嵬，遍危阑、翠峰缭绕。茂林修竹，别是小壶天，烟霭淡，夕阳明，隐映溪光渺。

匣琴流水，休恨知音少。长啸对西风，觉志气、凌云缥缈。传杯兴逸，高会继龙山，簪嫩菊，插红萸，相对年年好。

东坡引

九日

凉飙生玉宇。黄花晓凝露。汀蘋岸蓼秋暮。登高开宴俎。

传杯兴逸，分咏得句。思戏马、长怀古。东篱候酒人何处。芳尊须送与。

水龙吟

梅

自来百卉千葩，算多有、异芬清绝。此花独赋，天然标致，于中超越。月脸妆匀，碧琼枝瘦，真仙风骨。向严寒雪里，千林冻损，钟和气、先春发。

信是芳姿高洁。肯趋陪、游蜂戏蝶。玉堂静处，竹梢斜亚，凝烟媚月。一任严城上，单于奏、角声凄切。待芳心结实，和羹鼎鼐，收功须别。

满江红

淳熙丁酉六月十三日，浙宪芮国瑞巡历

东阳，招饮涵碧。是日也，实予始生之日。

国瑞用旧词韵作满江红为寿，因和述怀

味道韬光，伴耕钓、城南涧曲。吾不羡、炼丹金井，访仙王屋。清洁无瑕通隐显，满堂岂肯贪金玉。向北窗、高卧水风凉，槐阴绿。

闲自赏，东篱菊。偏喜种，幽居竹。信巍然良贵，有荣无辱。外物随缘姑泛应，无心仕止常知足。喜圣时、协气屡丰年，西畴熟。

又

日暖烟轻，竹梢映、花阴凌乱。微风皱、池光青碧，绿杨垂岸。艳杏墙头红粉，幽兰砌下飘香暖。称邀宾、明日去寻芳，频欢宴。

光景速，浑如箭。醉梦里，春强半。且花前莫厌，玉杯频劝。一枕游仙方警悟，浮名自笑犹萦绊。醉挥毫、付与雪儿歌，娇莺啭。

桂飘香

元名花心动

律应清商，嫩凉生、金风乍飘林叶。玉兔腾精，光浸楼台，宛似广寒宫阙。远山横翠烟霏敛，鹊枝绕、蛩声凄切。气萧爽，一年好处，桂花时节。

香压群芳妙绝。记蟾窟高枝，两曾攀折。思报君亲，何事壮怀犹郁。傅岩莘野时方隐，心先定、经纶施设。赏花醉，持杯更邀皓月。

喜迁莺

上巳游涵碧

艳阳时序。向祓禊芳辰，登临仙府。碧水澄虚。修篁耸翠，夹迳蕙兰香吐。春晚巧莺声碎，风卷飞红无数。凝望处，见桑村麦陇，竹溪烟浦。

欢聚。须信道，游宦东西，易得成离阻。北海开尊，东山乘兴，四乐偷闲赢取。棋战新来常胜，诗瘦只因吟苦。心湛静，笑白云多事，等闲为雨。

八六子

九日

晚秋时。碧天澄爽，云何宋玉兴悲。对美景良辰乐事，采萸簪菊登临，共上翠微。

堪嗟乌兔如飞。秉烛欢游须屡，传杯到手休辞。念戏马台存，隽游安在，且开怀抱，听歌金缕，从教下客疏狂落帽，也胜龌龊东篱。醉中归。花阴月影正移。

木兰花慢

和旧词韵

念行藏在道，仕宦岂为谋身。自谤起营蝇，东山高卧，北海开尊。荣枯置之度外，得饶人处，谩也饶人。须信吾躬道义，巍然良贵中存。

浮名。蜗角是非蚊。过耳总休论。且啸傲幽居，清风皓月，光景常新。佩琴行吟胜景，访林泉、避暑赏烟云。谁识怀忠畎亩，此心常不忘君。

柳梢青

游湖

湖岸千峰。嵌岩隐映，绿竹青松。古寺东西，楼台上下，烟雾溟濛。

波光万顷溶溶。人面与、荷花共红。拨棹归欤，一天明月，十里香风。

哨遍

东坡采归去来词作哨遍，音调高古。双

溪居士括赤壁赋，被之声歌，聊写达观之

怀，寓超然之兴云

壬戌孟秋，苏子夜游，赤壁舟轻漾。观水光、弥渺接遥天，月出于东山之上。与客同，清欢扣舷歌咏，开怀饮酒情酣畅。如羽化登仙，乘风独立，飘然遗世高尚。客吹箫、音韵远悠扬。怨慕舞潜蛟、动凄凉。自古英雄，孟德周郎。旧踪可想。

噫，水与月兮，逝者如斯曷尝往。变化如一瞬，盈虚兮、莫消长。自不变而观，物我无尽，何须感物

兴悲怅。夫天地之间，物各有主，惟同风月清赏。念江山美景岂可量。吾与子、乐之兴徜徉。听江渚、樵歌渔唱。□侣鱼虾、友麋鹿，举匏尊相劝，人生堪笑，蜉蝣一梦，且纵扁舟放浪。戏将坡赋度新声，试写高怀，自娱闲旷。

小重山

风飐池荷雨盖翻，明珠千万颗，碎仍圆。龟鱼浮戏皱清涟。翠光映，垂柳幂瑶烟。

幽兴寓薰弦。俗尘飞不到，小壶天。身闲无事自超然。拚酩酊，一枕游仙。

满庭芳

榴艳喷红，槐阴凝绿，薰风初扇微凉。新荷舒盖，翠色映波光。时见金鳞戏跃，听莺声、巧啭垂杨。谁知我，身闲无累，对景自襄羊。

南堂。清昼永，瑶琴横膝，芸帙披香。负气冲牛斗，操凛冰霜。吟笔通神掣电，乘高兴、鲸吸飞觞。情何憾，君新未报，功业志难忘。

卜算子

梦仙

午枕梦游仙，身到蓬莱境。何事莺声啭绿杨，刚把人惊醒。

乘兴对琴尊，寄傲吟光景。绕舍清阴映远岑，香篆槐堂静。

粉蝶儿

绕舍清阴，还是暮春天气。遍苍苔、乱红堆砌。问留春不住，春怎知人意。最关情，云杪杜鹃声碎。

休怨春归，四时有花堪醉。渐红莲、艳妆依水。次芙蓉岩桂，与菊英梅蕊。称开尊，日日殢香偎翠。

临江仙

明远楼

三洞烟霞多胜致，壶中别有登临。白鸥飞处晚云深。群峰罗户牖，空翠入衣襟。

分得双溪楼上景，四时住趣供吟。浩歌鲸饮酒频斟。莺花休恨别，风月是知音。

浪淘沙

述怀

清介百无求。民瘼怀忧。席珍藏器效前修。自负平戎经国略，壮气横秋。

二纪叹淹留。寻壑经丘。醉吟适意且遨游。致主丹心犹未老，天意知不。

定风波

万个琅玕筛日影，两堤杨柳蘸涟漪。鸣鸟一声林愈静。吟兴。未曾移步已成诗。

旋汲清汀烹建茗，时寻野果劝金卮。况有良朋谈妙理。适意。此欢莫遣俗人知。

青玉案

烟村茂樾湾溪畔。似远景、摹轻练。细草平沙骑款段。渔翁欵乃，却惊鸥鹭，飞起澄波面。

班荆对饮重杨岸。枝上莺歌如解劝。山映斜阳霞绮散。醉吟乘兴，锦囊诗满，爱月归来晚。

使牛子

晚天雨霁横雌霓。帘卷一轩月色。纹簟坐苔茵，乘兴高歌饮琼液。

翠瓜冷浸冰壶碧。茶罢风生两腋。四座沸欢声，喜我投壶全中的。

望海潮

绍兴府西园席上

会稽藩镇，舟车都会，槐庭燕寝凝香。禹穴旧踪，兰亭胜致，千岩万壑生光。

舆颂美龚黄。庆慈闱戏彩，眉寿而康。寓兴西园，月台风榭赏群芳。








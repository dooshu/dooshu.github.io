○乞正谷大用罪疏 【 正法奸宦】

臣等今早文華殿進講之後、伏蒙特賜宣召、得親御座、商略大政、仰瞻天顏、和粹溫潤俯聽玉音、從容委曲真大聖之資、帝王之度是時臺諫多論火用罪狀而內閣復進讜言臣等何幸得備任使而遭此休明之運、荷此希闊之恩、退至內閣、更相慶忭、以為有君如此、何忍負之、窃惟聖明所諭、御馬監草塲地土錢粮仍聽本監管理、原差踏勘太監李璽等、免其提問、俱已仰遵聖意、票擬施行、惟谷大用窃弄威權。蠱惑　先帝。假勘地之名。混占產業庄田。至一萬有餘頃。侵欺子粒官銀。至百萬有餘兩、利止?帚私室。怨及朝廷。情罪深重。神人共怒。必須從公究問。然後國法可彰。聖諭以為地土乃　祖宗之舊制。然額外有所侵占。以剝害小民。致其嗟怨。則非　祖宗設立之初意也聖諭以為踏勘奉　先帝之成命。然歷年有所侵欺。以饜飽奸貪私於一已。則　先帝亦不得而知也自　陛下即位以來。踏勘見於詔旨。官經屢遣。歲已三更。今草塲之界額既明。大用之惡狀益著。若不明正其罪。何以警戒將來。况今水旱相仍。人民十分飢困。追其所侵贓銀之半。足以少備賑濟之需。與其積於一家。以利蠹國之盜臣。孰若散於窮民。以溥朝廷之恩澤。伏望俯納臣等之言、以正清朝之法、將谷大用提問追贓則可以平人心之怨憤、可以彰天討之至公、天下幸甚、臣等幸甚、


◇谏隗嚣谋杀来歙

愚闻为国者慎器与名，为家者畏怨重祸。俱慎名器，则下服其命；轻用怨祸，则家受其殃。今将军遣子质汉，内怀它志，名器逆矣；外人有议欲谋汉使轻怨祸矣。古者列国兵交，使在其间，所以重兵贵和而不任哉也。《春秋传》曰：「交兵通使可也。」何况承王命藉重质而犯之哉？上不合于正义，内不周于长利，苟行盗贼之策，又何是非之能识？加以伯春委身，已在阙庭，而屠汉使，此践机试剑，授刃于颈也。君叔虽单车远使而陛下之外兄也。害之无损于汉，而随以族灭。昔宋执楚使遂有析骸易子之祸。小国犹不可辱，况于万乘之主，重以伯春之命哉！（袁宏《后汉纪》五，《后汉·来歙传》）


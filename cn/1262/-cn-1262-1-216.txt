词林之坏：

嘉善钱相国塞庵曰：「自来坊局与政府相通，间邀坊局等咨访时务人才，因验其人之贤否。崇祯间词林辄趋台省，乘利窥间，反攻中堂，而与政府隔矣。上者征逐诗酒，略于典故，一旦临事，遂无其料。吾待罪政府，见上大夫朝房，非上书求温旨，则代人恳致，多迁除之事，并无陈大议效奇策。虽开平津之阁，何益？此国家所以大坏也。」

诏敕体贵简重冠冕，天启间忽叙门阅，尚织缛，纶命亵矣。倪鸿宝好琢丽，竞于雕虫。王觉斯专效《大诰》，浮靡不切。许石门辈储蓄既薄，趋其下风，又无论也。乌程尝读之蹙额，令删改致忤。夫知制诰，阁臣职也，词林矜愎，不其甚乎？




◎陆澄

澄字彦渊，吴郡吴人。仕宋为太学博士、中军卫军府佐、太宰参军、太常丞、部主簿、北中郎参军，泰始初为尚书殿中郎，转通直郎，兼中书郎。转兼左丞，又转著作正员郎，历安成、东海太守，迁御史中丞。齐受禅，坐事白衣领职，寻转给事中、秘书监，迁吏部，复为秘书监，领国子博士，迁都官尚书。武帝即位，出为辅国将军、镇北镇军二府长史、廷尉，领骁骑将军，转度支尚书，领国子博士，转散骑常侍、秘书监、吴郡中正、光禄大夫，加给事中，领国子祭酒，隆昌元年转光禄大夫，未拜，卒。年七十。谥靖子。


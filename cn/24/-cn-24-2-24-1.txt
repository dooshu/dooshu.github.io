常雨


武德六年秋，关中久雨。少阳曰旸，少阴曰雨，阳德衰则阴气胜，故常雨。

贞观十五年春，霖雨。

永徽六年八月，京城大雨。

显庆元年八月，霖雨，更九旬乃止。

开元二年五月壬子，久雨，禜京城门。十六年九月，关中久雨。害稼。

天宝五载秋，大雨，十二载八月，久雨。十三载秋，大霖雨，害稼，六旬不止。九月，闭坊市北门，盖井，禁妇人入街市，祭玄冥太社，禜明德门，坏京城垣屋殆尽，人亦乏食。

至德二载三月癸亥，大雨，至甲戌乃止。

上元元年四月，雨，讫闰月乃止。二年秋，霖雨连月，渠窦生鱼。

永泰元年九月丙午，大雨，至于丙寅。

大历四年四月，雨，至于九月，闭坊市北门，置土台，台上置坛，立黄幡以祈晴。六年八月，连雨，害秋稼。

贞元二年正月乙未，大雨雪，至于庚子，平地数尺，雪上黄黑如尘。五月乙巳，雨，至于丙申，时大饥，至是麦将登，复大雨霖，众心恐惧。十年春，雨，至闰四月，间止不过一二日。十一年秋，大雨。十九年八月己未，大霖雨。

元和四年四月，册皇太子宁，以雨沾服，罢。十月，再择日册，又以雨沾服罢。近常雨也。六年七月，霖雨害稼。十二年五月，连雨。八月壬申，雨，至于九月戊子。十五年二月癸未，大雨。八月，久雨，闭坊市北门。宋、沧、景等州大雨，自六月癸酉至于丁亥，庐舍漂没殆尽。

宝历元年六月，雨，至于八月。

大和四年夏，郓、曹、濮等州雨，坏城郭庐舍殆尽。五年正月庚子朔，京城阴雪，弥旬。

开成五年七月，霖雨，葬文宗，龙輴陷，不能进。

大中十年四月，雨，至于九月。

咸通九年六月，久雨、禜明德门。

乾符五年秋，大霖雨，汾、浍及河溢流害稼。

广明元年秋八月，大霖雨。

天复元年八月，久雨。

服妖。

唐初，宫人乘马者，依周旧仪，著幂，全身障蔽，永徽后，乃用帷帽，施裙，及颈，颇为浅露，至神龙末，幂始绝，皆妇人预事之象。

太尉长孙无忌以乌羊毛为浑脱毡帽，人多效之，谓之“赵公浑脱”。近服妖也。

高宗尝内宴，太平公主紫衫、玉带、皂罗折上巾，具纷砺七事，歌舞于帝前。帝与武后笑曰：“女子不可为武官，何为此装束？”近服妖也。

武后时，嬖臣张易之为母臧作七宝帐，有鱼龙鸾凤之形，仍为象床、犀簟。

安乐公主使尚方合百鸟毛织二裙，正视为一色，傍视为一色，日中为一色，影中为一色，而百鸟之状皆见，以其一献韦后。公主又以百兽毛为<*革廌面，韦后则集鸟毛为之，皆具其鸟兽状，工费巨万。公主初出降，益州献单丝碧罗笼裙，缕金为花鸟，细如丝发，大如黍米，眼鼻觜甲皆备，瞭视者方见之。皆服妖也。自作毛裙，贵臣富家多效之，江、岭奇禽异兽毛羽采之殆尽。

韦后妹尝为豹头枕以辟邪，白泽枕以辟魅，伏熊枕以宜男，亦服妖也。

景龙三年十一月，郊祀，韦后为亚献，以妇人为斋娘，以祭祀之服执事。近服妖也。

中宗赐宰臣宗楚客等巾子样，其制高而踣，即帝在藩邸时冠也，故时人号“英王踣”。踣，颠仆也。

开元二十五年正月，道士尹愔为谏议大夫，衣道士服视事，亦服妖也。

天宝初，贵族及士民好为胡服胡帽，妇人则簪步摇钗，衿袖窄小。杨贵妃常以假鬓为首饰，而好服黄裙。近服妖也。时人为之语曰：“义髻抛河里，黄裙逐水流。”

元和末，妇人为圆鬟椎髻，不设鬓饰，不施朱粉，惟以乌膏注唇，状似悲啼者。圆鬟者，上不自树也；悲啼者，忧恤象也。

文宗时，吴、越间织高头草履，纤如经绫谷，前代所无。履，下物也，织草为之，又非正服，而被以文饰，盖阴斜阘茸泰侈之象。

乾符五年，雒阳人为帽，皆冠军士所冠者。又内臣有刻木象头以里幞头，百官效之，工门如市，度木斫之曰：“此斫尚书头，此斫将军头，此斫军容头。”近服妖也。

僖宗时，内人束发极急，及在成都，蜀妇人效之，时谓为“囚髻”。

唐末，京都妇人梳发，以两鬓抱面，状如椎髻，时谓之“抛家髻”。又世俗尚以琉璃为钗钏。近服妖也。抛家、流离，皆播迁之兆云。

昭宗时，十六宅诸王以华侈相尚，巾帻各自为制度，都人效之，则曰：“为我作某王头。”识者以为不祥。






○律移寒谷赋（以“至人感音，能变生植”为韵）

惟北有谷，纯阴之位。无温煦以生成，失膏腴之美利。是吹孤竹之管，将变不毛之地。声能叶候，期四序以平分；气乃应时，见三阳之总至。伊彼邹衍，仰师伶伦。穷雅韵於条畅，得和声於厚均。尔乃循窈{穴条}，傍嶙峋。有薰风以舒物，敷顺气以和人。一奏而层冰以解，再扬而槁木惊春。是知道契至精，事符元览。谷居阴静，宜阴惨之莫舒；律属阳方，因阳和而相感。且陈夹钟之管，召清角之音。声之所涵者博，志之所达者深。律气旁通於阳气，人心上导於天心。夫乾德无隔，土宜有恒。南无严凝，北无郁蒸。若变寒为燠，昊穹所未必能。以荒为稔，后稷所不足徵。将祁寒之恒若，谅大化之何称。尔乃天下盛阳，此谷飞霰。日中方昼，此谷见见。岂无三光，曾照临之不遍；虽有四气，曾Ё寒而莫变。宁知至人爰来，阳律斯扇。清音未发，犹万壑之荒凉；和风方流，忽千林之葱。故谷得阳以盈，阳因律以生。田畴以之沃衍，节气以之和平。我墟既耕，我黍既成。耦十千而南东其亩，廛三百而庾廪如京。实无穷之嘉绩，与造化而争衡。别有处幽谷而思迁，待暄风而抚翼。空劳苦寒之咏，独厉後凋之色。傥一借於吹嘘，愿均荣於动植。


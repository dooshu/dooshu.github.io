刘玉书


刘玉书，生性蠢拙。幼读书，日授数十字，诵终日，不能上口；十四五，尚不辨之无。父忧之曰：“蠢若此，他日何以自立？”乃为纳资捐一杂职，俾至部投供候选，冀他日得一缺，为啖饭处也。刘长，蠢益甚，加以迂拙。顾行止庄重，跬步必循规矩；与人对语，呐呐如不出诸口。

候选二十年，选得广东某巡检缺。故事：末秩得缺，得于午门外谢恩，惟徒存此例，无有行之者。刘居京师，久习闻此说。得缺之明日，天未黎明，肃具朝衣朝冠，恭诣午门，行三跪九叩谢恩礼。是时天方雨，刘于雨中叩拜从容，惟恐陨越。适某邸入值，乘舆过，见而异之，使傔问为谁。刘谨对：“新选广东某县某司巡检刘玉书，叩谢天恩。”傔走报，某邸以为奇。既入朝房，遇两广制军某公。盖公时方入京陛见也。顿忆刘事，因语之曰：“贵属下某县某司巡检刘某……”将举其事以为笑，讵言至此，内忽叫起，遂不及竟其说，匆遽而入。自此，某公亦未复与某邸遇，陛辞回任。刘恰亦领凭到省，趋辕谒见。公忆某邸在朝房语，优遇之。问：“某王爷安好？余出都时未及见也。”刘唯唯。

到任未一年，即奉檄兼办就近某厘局，获资巨万。既而以事晋省，复谒制军。制军谓：“汝职太小，盍过班？”刘亦唯唯。旋捐升县令，即历署优缺。不数年，叠捐叠保，居然临司矣。请咨引见，制军备土仪及书，令赍呈某邸。刘抵都引见事毕，即躬赍礼物，赴邸求见，而未备门者引进费。门者呵之曰：“若欲求见，当于四鼓时来。”刘亦唯唯。果于四鼓往，则邸方乘舆将入值。刘即舆前叩见，呈书礼。邸颔之。就舆中拆视制军书，书中常语外，兼及刘某心地忠厚，才具优长，已荐保至道员云云。盖终以刘为邸之私人也。某邸此时，已尽忘前事，亦不解制军书中言，颇以为异。沉吟自问曰：“刘某何人，而劳谆谆道及？”既入见，适某道缺出，上问谁堪胜任者。某邸意一时无人，即举刘对，竟被真除。

世之升官发财者，皆得之于机巧迎合，刘独得之于朴愿愚拙，不亦异乎？为此言者，特就一面言之耳。不知刘之升官发财，虽得之于朴愿愚拙，而其所以升官发财者，仍不出于机巧迎合。盖非某制军之机巧迎合，刘必不升官发财也。不过机捩启于彼，而转动发于此，人自不觉耳。






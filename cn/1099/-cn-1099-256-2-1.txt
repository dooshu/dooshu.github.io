○賀宮保胡公敘 【 平倭】

古者兩壘而戰、覆其將於矢石之鬪也易。而奪其將於帷幄之筭也難。何者當其矢石之鬪、可以力攫可以氣懾、而帷幄之間、非我之善戰。有以死彼之心而不吾抗。則彼必不聽於我。非我之襟度。有以死彼之心。而不我貳。則彼必不信於我。余故嘗按傳記、若漢高皇帝之百戰以有天下、當時所從、諸將、若綘灌之屬、其矢石所覆、不可勝道、巳而獨韓王信、中行說輩兩人者教單于日夜候漢利害處、漢所當冐頓之患、遂與高皇孝文相終始、當是時漢之將有能奪信與說於氊裘之庭、而反之中國、則漢可無患矣、頃者王直徐海兩人。導海上諸夷以蹂躝我中國。　聖天子赫然震怒。檄天下諸名將。及所故稱敢戰之士以嘗之。然輒敗去。特采百官議。懸之以通侯之爵。萬金之賞。　詔中外情亦亟矣而我總督胡公纍然起而收之。予嘗較王直徐海兩人本末。王徐兩人本無歸理而心終不忘中國故卒為胡公所禽此二人之愚而非胡公之巧也按公所以縛兩人者。其說有二。盖海之資也悍。而直之資也黠。海之資也悍。故以敢戰力鬪。先諸夷而遂為首難。直之資也黠。故能以忠信慷慨之氣。羈諸夷若屬國。然而烽燧所向。猶不以逆名。由今計之、方海之擁夷酋數萬。裂州郡而戰。公收卒不滿千人。而欲以翺翔其間。其危也固矣。然譬則鬪虎也。餌之以羊豕。或檻而縛之矣。當是時公以直為媒。故其弋海也猶易。及海既縛而直之資又故黠。譬之警弓之猱矣當是時公以海為醢故其弋直也尤難而公於其間獨能後先縛之。以獻之於　天子。嗟乎公是時。豈以奇掘魁壘之氣與力襲而虜之哉。盖自海上小大數十百戰以來。公故有以死海之心。與直之心。而其開襟所向。殺海而不吾恐。故及併縛直而不吾忌耳。嗟乎此其際微矣。綘灌諸將所不及一謀於漢而公獨能兩獲之以報　天子。巳有謗惡之者矣顧世之好訾者、猶囂然而起、中朝以外洶洶也、而卒賴　天子明聖、特下所司議遂及冊公為元勳、於乎盛矣、哉公之功載在石室、而郡太守張君徵余文以賀、余特憐公負盖世之氣以捍　國家。而猶為時所嫉。故特敘其本末以遺後世者如此、


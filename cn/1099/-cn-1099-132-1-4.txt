○與安宣慰討賊書 【 上司討賊】

阿賈阿札等畔宋氏為地方患傳者謂使君使之此雖或出於妬婦之口、故為指實之言然阿賈等自言使君嘗錫之以氈刀。遺之以弓弩、雖無其心。不幸乃有其迹矣。始三堂兩司得是說、即欲聞之於　朝既而以使君平日忠實之故、未必有是且信且疑、姑令使君討賊、苟遂出軍勦擈、則傳聞皆妄。何可以濫及忠良、其或坐觀逗遛。徐議可否。亦未為晚。故且隱忍其議。所以待使君者甚厚。既而文移三至。使君始出。眾論紛紛。疑者將信。喧騰之際。適會左右來獻阿麻之首。偏師出解洪邊之圍。群公又復徐徐。今又三月餘矣。使君稱疾歸臥。諸君以次潛回。其間分屯寨堡者。不聞擒斬以宣國威。惟增搮掠以重民怨。眾情愈益不平。而使君之民。罔所知識。方揚言於人。謂宋氏之難。當使宋氏自平。安氏何與而反為之役。我安氏連地千里。擁眾四十八萬深坑絕坉。飛鳥不能越。猿猱不能攀。縱遂高坐。不為宋氏出一卒。人亦莫如我何。斯言已稍稍傳播。不知三堂兩司巳嘗聞之否。使君誠久臥不出安氏之禍必自斯言始矣使君與宋氏同守土。而使君為之長。地方變亂。皆守土者之罪。使君能獨委之宋氏乎。夫連地千里。孰與中土之一大郡擁眾四十八萬。孰與中土之一都司。深坑絕坉。安氏有之。然如安氏者。環四面而居以百數也。為此言以投其所忌今播州有楊愛。愷黎有楊友、西陽保靖有彭世麒等諸人、斯言苟聞於　朝。朝廷下片紙於楊愛諸人。使各自為戰。共分安氏之所有葢朝令而夕無安氏矣深坑絕坉。何所用其險。使君可無寒心乎。且安氏之職。四十八支。更迭而為。今使君獨傳者三世。而群支莫敢爭。以　朝廷之命也。此言更切既欲內防不得不外稟　朝命耳苟有可乘之釁孰不欲起而代之乎。然則揚此言於外。以速安氏之禍者殆漁人之計蕭墻之憂未可測也使君宜速出軍平定反側。破眾讒之口。息多端之議。彌方興之變絕難測之禍。補既往之愆。要將來之福。某非為人作說客者、使君幸熟思之、


◇断酒戒

盖神明智惠，人之所以灵也；好恶情欲，人之所以生也。明智运于常性，好恶安于自然。吾固以穷智之害性，任欲之丧真也。于是椎金，碎玉碗。破兕觥，捐觚瓒。遗举白，废引满。使巷无行，家无停壶。剖樽折杓，沈炭销炉。屏神之竹叶，绝缥醪乎华都。言未及尽，有一醉夫勃然作色曰：「盖空桑珍味，始于无情。灵和陶酝，奇液特生。圣贤所美，百代同营。故醴泉涌于上世，悬象焕乎列星。断蛇者以兴霸，折狱者以流声。是以达人畅而不壅，抑其小节而济大通。子独区区，检情自封。无或口闭其味，而心驰其听者乎？庾生曰：「尔不闻先哲之言乎？人生而静，天之性也。感物而动，性之欲也。物之感人无穷，而情之好恶无节，故不见可欲，使心不乱。是以恶迹止步，灭影即阴。形情绝于所托，万感无累乎心。心静则乐非外唱，乐足则欲无所淫。唯味作戒，其道弥深。」宾曰：「唯唯，敬承德音。」（《艺文类聚》七十二，又略见《初学记》二十六。）


○大庖西封事 【 昌言】

上論公曰、爾試思當今施政所宜、直述以聞、公退即日具疏、遂上　皇帝封事、臣伏奉　聖旨、朕今命爾義則君臣、恩猶父子、當知無不言、古云爾有嘉猷嘉謀、則入告爾后于內、爾乃順之于外、曰斯謀斯猷、惟我后之德、嗚呼、人臣咸若時、惟良顯哉、臣謂成王於是失言矣。歷觀載籍以來。固以進諫之臣為善。亦未嘗以能納諫之主為非。唐虞君臣。更相勸戒。更相推讓。光昭不窮。載為盛美。昔人有讚魏徵于唐太宗者。為其錄前後諫章以視起居郎褚遂良。未必然此議深惜太宗之不弘最為有見借令有之亦足垂世臣主同休停婚仆碑。臣竊謂太宗怒非其怒矣。　陛下當同符堯舜。師表百王。豈宜下比太宗。則非臣之所願望也。臣願與皋夔比肩。不願與魏徵同列。則臣之感恩服義、懇切以為言者、尤願陛下母自狹小、誠萬世一時也、　陛下挺生南服、一統華夷、功高萬古、此放勛也、得國之正、皆非漢唐宋所及、真所謂取天下于群盜、救生民于塗炭、命將出師、皆受成算、不假良平、不倚信布、徐定燕都、市不易肆、女寵外戚、寺人藩鎮之患、消融底定、皆處之有法、朕兆不萌矣、不邇聲色、不為遊畋、既皆遠過于漢宋、又何謙遜于唐虞、惟願　陛下、篤惇信之本、加慎獨之功、雖處深宮之內。亦如郊祀之時。即前日郊祀之敬。繼今日存養之功。推所以愛臣之心以愛天下、推所以待臣之心以待萬物、令出惟行也、不宜於數改、刑期于無刑也、寧失不經、故令數改則民疑。疑則不信。刑太繁則民玩。玩則不清。國初至今。將二十載讜亮如此無幾時無變之法無一日無過之人　陛下嘗教臣云。世不絕賢。豈億兆之眾。果無一賢。如古之人。而盡皆不才者哉。　陛下嘗教臣云。民不畏死。柰何以死懼之。良繇　陛下誠信之有間。而用刑之大繁也。宜其好善而善不顯。惡惡而惡日滋者善未必蒙福。而惡未必蒙禍也。聖祖為治嚴斷又能容受直言寬嚴得中真足度越千古嘗聞　陛下震怒鋤根剪蔓誅其奸逆矣未聞　詔書褒一大善。賞延于世。復及其鄉。尊榮奉恩。始終如一者也。或朝賞而暮戮。或忽罪而忽赦。施不測之辱則有之矣。誠以　陛下每多自悔之時。輒有無及之歎。是非私意使然也。存養之功。湏臾少加密耳。是以有過不及也。　陛下天性素嚴。或差于急克伐怨欲。臣知　陛下聖性所無也。臣見　陛下好觀說苑韻府雜書。與所謂道德心經者。臣竊謂甚非所宜也。說苑出于劉向。向之學不純。溺于妄誕。所取不經。且多戰國縱橫之論。壞人心術。莫此為甚。韻府出元之陰氏。鄙猥細儒。學孤識陋。蠅集一時。兔園寒士。抄緝穢蕪。畧無可采。　陛下若喜其便于考閱則願集一二志士儒英。臣請得執筆而隨其後。上泝唐虞夏商周孔之華奧。下及關閩濂洛之隹葩。根實精明。隨事類別。以備勸戒。刪其無益。焚其謬妄。勒成一經。上接經史。豈非太平制作之一端也歟。今又六經殘闕。而禮記出於漢時。蠢駁尤甚。宜及時刪改。日御經筵。訪求審樂之儒。大備百王之典。作樂書一經以惠萬世。以承唐虞。　尊祀伏羲神農黃帝堯舜禹湯文武皋陶伊尹太公周公稷契夷益傳說箕子於太學。而孔子則自　天子達于庶人。通祀以為先師。而以顏曾子思孟子配。自閔子以下。各祭于其鄉。而魯之闕里。仍建叔梁紇廟。贈以王爵。而以顏路曾晢孔鯉配。一洗歷代之因仍。肇起天朝之文獻。豈不盛哉。若夫祀天宜復掃地之規。尊祖宜備七廟之制。奉天不宜為筵宴之所。文淵未備夫舘閣之隆。大常非俗樂之肄。官妓非人道之所為。禁絕娼優。俾於變之民。不遷于淫巧。易制寺閹。尊天子之貴。不近于刑人執戟　陛墀。皆為吉士。虎賁趣馬。悉用俊良。雖門戶掃除之役。命公卿子弟之賢。任諸侯王於眾職。定久任法而加封。待臣子于一體。示天下之為公。除山澤之禁稅。蠲務鎮之征商。木輅朴居而土木之工勿起佈墾荒田而四夷之地勿貪。釋老之壯者驅之俾復於人倫。經呪之妄者火之俾絕其欺誑。斷所謂瑜伽之教。禁所謂符式之科。絕鬼巫。破淫祀。省冗官。减細縣痛懲法外之威刑。永革京城之工役。流十年而聽復。杖八十以無加。婦女非帷薄不脩。毋令逮繫。大臣有過惡當誅。不宜加辱。治曆明時。授民作事但伸播植之宜。何用建除之謬。方向煞神。事甚無謂。孤虗宜忌。亦且不經東行西行之論。天德月德之云臣料唐虞之曆必無此等之文所宜著者。日月之行。星辰之次。仰觀俯察。事合逆順。七政之齊。正此類也。元首叢脞則股肱惰而萬事皆隳。人君不以察為明。　帝德罔愆。則帝志應而天命用休。人君惟以德為致。　陛下拳拳於畏天畏鬼神。而所以畏民者則未至也。聖祖恭嚴祀事故借以此意以開導且粢盛之??絜。衣服之齊脩舉之時儀文之備此畏天畏鬼神之末事也。　陛下豈誠以此為足以盡事天事鬼神之道哉。簿書之期。獄訟之斷詔誥之勤。鉤鉅之巧此治民治強暴之支流也。豈真以此為足以盡治民治強暴之術哉。古云天視自我民視。天聽自我民聽。孔子曰聽吾猶人也。必也使無訟乎。惟一于敬。則心即天。祭不必凟。而受無咎之福。神不必勞。而享無為之治。與天地合其德。日月合其明。四時合其序。而鬼神合其吉凶矣。近年以來。臺綱不肅。果若人言。方遜志于革除中作御史臺記亦有此言將爾時任臺職者不稱耶以刑名輕重為能事以問囚多寡為勛勞甚非所以勵清要長風采也。夫人自救過之不給。何暇劾人之過。人自以言為諱。何能有諫諍之言。御史紏彈。曾承密旨。未聞舉善。惟曰除奸。但聞上有赦宥。則必故為執持。意謂如此。則上恩愈重。而不知被赦之人。疑上好諛。此輩皆市井小人。趨媚劬勞之細術。　陛下何不肝膽而鏡照之哉。何嘗真有一夫持法固爭。謂某不當刑。某當刑。如舜曰殺之三。而皋陶曰宥之三哉。臣篤知　陛下輕天下之士者。皆此輩無以稱塞淵衷也。然誰不願其父母妻子安榮哉。所以諫諍實難。禍愆不測入人之罪或謂無私而出人之罪必疑受賄逢迎甚易而或蒙褒營救甚難而多得禍禍不止於一身。刑必延乎親友。誰肯捨父母妻子而批龍鱗犯天怒者哉。　陛下進人不擇于賢否。授職不量于重輕。建不為君用之法當時有高蹈不仕者故置此法所謂取之盡錙銖。置好朋倚法之條。所謂用之如泥沙。監生進士經明行脩。人才以時為輕重不必執一而論而多困于州縣屈于下僚孝廉人才冥蹈瞽趨。而或布于朝省。驟歷清華。稚埋嚚悍之夫闒葺下愚之輩。朝捐刀鑷。暮擁冠裳。左棄筐篋。右綰組符。剔履之賤。袞繡巍峩。負販之傭。輿馬赫奕。雖曰立賢無方。亦盍忱詢有德。是故賢者羞為之等列。庸人悉習其風流。以貪婪苟免為得計。以廉潔受刑為餙辭。故有無錢工役無盤纏之俚諺。鬍膀官人沒商量之童謠。出于吏部者無賢否之分。入于刑部者無枉直之判。黜陟無章。舉錯乖方。八議之條虗設。五刑之律無常。天下皆謂陛下任意喜怒為生殺。而不知皆臣下之乏忠良也古者鄉隣善惡必記。今雖有申明旌善之舉。而無黨庠鄉學之規。互知之法雖嚴。訓告之方未備。序禮講學。必有其地。有其時。先之以仁義。而後之以法制。則庶乎磨之有漸。而行之有效。如影之隨勢也。今也應故事。立虗文。善惡二字。蕪穢而莫之顧。長幼之民。掉臂而不相揖。紀綱不立。節目無依。勢使然也。臣欲求古人治家之禮。睦鄰之法。若古藍田呂氏之鄉約。今義門鄭氏之家範。布之天下。世臣大族。率先以勸旌之。復之為民表率。將見作新於變。漸次時雍。至于比屋可封不難矣。　陛下不可視為迂濶。而不切當今之急務也。　陛下天資至高。合于道微。百家神怪。誕妄恍惚。臣知　陛下洞燭之矣然猶不免欲以愚弄天下若所謂以神道設教者臣謂不必然也一統之輿圖巳定矣。一時之人心巳服矣。一切之奸雄巳慴矣。天無變災。民無患害。　聖躬康寧。　聖子聖孫。繼繼繩繩。所謂得真符者矣。何必興師以取寶為名。諭眾以神仙為徵應。謂某所有某仙某神孚佐　國家者哉。且以傳國寶論之。潞王從琦巳焚之矣。屢求屢得。真偽莫明。假令真有之。則區區李斯之書。秦政之制。何足為寶哉。周武之時。未有神仙符應。書之所載。可見也巳。而古今享國之長。未有如周者。神仙釋老。誕嫚恍惚。何足稽哉。臣觀地有盛衰。物有盈數。而商稅之徵。率皆定額。是使其或盈也。奸黠得以侵欺。其歉也良善困于補納。夏稅一也。而茶椒有糧菓絲有稅。既稅于所產之地。又稅于所過之津。何其奪民之利。至於如此之密也。且多貧下之家。不免拋茺之咎。或疾病死喪迯亡棄失。今日之土地無前日之生植而今日之徵聚有前日之稅糧里胥不為呈。州縣不為理。或賣產以供稅。產去而稅存。或裨辦以當役。役重而民困。又土田之高下之不均。而起科之輕重無別。或膏腴而稅反輕。瘠鹵而稅反重。此丈量之際。里胥之弊也。欲拯困而革其弊。莫若行授田均田之法。兼行常平義倉之舉。積之以漸。至有九年之食無難者。臣愚所謂願除天下之征商者此也。臣聞仲尼曰、王公設險、以守其國、故小邑必有城隍。重門擊柝以待暴客。聖人之所制也。而近世狃于宴安。墮名城。銷鋒鏑。禁兵諱武。以為太平。一旦有不測之虞。連郡至望風而靡。良平不暇謀。賁育不暇鬪。武備隳之過也及今脩治。不宜動眾。但　敕有司以時整葺。寬之以歲月。守之以里胥。額設弓手。課之以弓弩。兼教民兵。習之兵農。開武舉以收天下之英雄。廣鄉挍以延天下之俊乂。古時多有書院遺基。學田舊業。貢士有庄。義田有族。皆宜興復而廣益之。夫罪人不孥。罰弗及嗣。連坐起于秦法。孥戮本于偽書。今之為善者。妻子未必蒙榮。有過者。里胥必陷其罪。唐虞之世。四凶之罪。止于流竄。故殛鯀而相禹。禹不以為仇。舜不以為嫌。况律以人倫為重。而有給配婦女之條。聽之于不義。則又何取夫節義哉。此化原之所繇也。孔子曰名不正。則言不順。故賈生欲易服色而定官名尚書侍郎內侍也而以加于六卿。郎中員外何職也。而以名于六屬。御史詞臣所以居寵臺閣。郡守縣令。不應廻避鄉邦。同寅恊恭相唱以禮。而今內外百司。捶楚屬官。甚於奴隸。是使柔懦之徒。蕩無廉恥之節。擎跽曲拳于進退。下氣怡色而奔趨。一為下官。肌膚不保。甚非所以長孝行。勵節義也臣以為自今非犯罪惡解官。笞杖之刑勿用催科督厲。小有過差。蒲鞭示辱。亦足勸懲矣。臣但知罄竭衷之欲言、固不止此、奉　命忖量、急於陳獻、所陳畧無次序、亦不暇組織成文、冀以將來取譽、惟　陛下幸垂鑒焉、


168　託之聖賢以文姦慝


因岱柴而封禪，因時巡而逸遊，因洛書而崇飾符瑞，因建極而雜糅正邪，因享多儀而立享上之説。塞忠諫謂之浮言，錮君子謂之朋比。慘礉少恩曰威克厥愛，違衆妄動曰惟克果斷。其甚焉者，丕之奪漢，託之舜、禹；衍之篡齊，託之湯、武；邵陵、海西之廢，託之伊尹；新都之攝，臨湖之變，託之周公。侮聖言以文姦慝，豈經之過哉！

【元圻案】三國志魏文帝紀注：魏氏春秋曰：「帝升壇禪畢，顧謂群臣曰：『舜、禹之事，吾知之矣。』」〇通鑑梁紀武帝天監元年：「既禪位，顔見遠不食而卒。上聞之曰：『我自應天從人，何預天下士大夫事，而顔見遠乃至於此！』」〇三國志魏齊王芳紀：「嘉平六年九月，司馬景王將謀廢帝，以聞太后，遣芳歸藩于齊。」注：「是日群臣議曰：『昔伊尹放太甲以寧殷，霍光廢昌邑以安漢。今日之事，亦唯公命。』景王曰：『諸君所以望師者重，師安所避之？』及晉受禪，封齊王爲邵陵公。」〇晉書郄超傳：「超謂桓温曰：『明公既居重任，若不能行廢立大事，爲伊、霍之舉者，不足鎮壓四海，震服宇内。』温深納其言。」又帝奕紀：「太和六年，温内諷太后以伊、霍之舉，廢奕爲東海王，後降封爲海西縣公。」〇漢書王莽傳：「永始元年，封爲新都侯。元始五年，平帝崩，世絶，選宣帝玄孫中最幼廣戚侯子嬰，年二歲，託以爲卜相最吉，太后下詔，令安漢公居攝踐祚，如周公故事。」〇唐書房玄齡傳：「隱太子謀害秦王，首謀謂長孫無忌曰：『今嫌隙已成，禍機將發，莫若遵周公之事。』無忌韙之，入白秦王。」又隱太子傳：「武德九年六月四日，秦王入朝，建成、元吉至臨湖殿，覺變遽回。秦王隨呼之，元吉惶悚，引弓三射不能彀。王一箭斃建成，再中元吉。」






高似孙　九怀　思禹

揽九州兮余忧，民将鱼兮谁瘳。

水受令兮安流，菱苖苖兮方秋。

老帝力兮茫茫，射神鱼兮飞舟。

朝帝君兮不下，莽故疆兮生埃。

踏苍龙兮倏东，棲楼游兮故宫。

擢桂栋兮兰房，惠帱兮荃床。

翳残书兮罅{左缶右齿}，杳空山兮神扬。

神扬兮何极，有人来兮为之太息。

湿刓石兮酒寒，隐怀君兮伤恻。

荪桡兮桂楫，海若兮献月。

采水碧兮紫渊，弄蠙珠兮冰穴。

无一芳兮可酬，心难吐兮犹咽。

砥柱兮汤汤，龙门兮阻长。

事难古兮悲伤，迹苍奔兮蹇余以何往。

朝欲逝兮河津，夕濯衣兮西溆。

花涨兮波恶，鱼斗兮云舞。

沐冠兮嵯嵯，濯予珰兮楚楚。

灵心怪兮来下，乃遗余兮芳杜。

玩芳杜兮三嗅，时不来兮孰与。

高似孙


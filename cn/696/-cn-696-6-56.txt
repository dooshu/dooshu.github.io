闻桐城乱久矣龙友从金陵来知密之固无恙也甚喜又以久不见寄书寒夜有怀率尔成咏


弱龄好骚雅，早岁耽交知。
既乏乡曲誉，难追游侠儿。
茫茫四海间，指顾颇伤悲。
有时眺大野，历落歌五噫。
世人不之许，礼俗相怨嗤。
二十得李生，努力事修辞。
诸公江东秀，各有绝代姿。
旗鼓既已建，千载供指挥。
似遇邹枚辈，复见曹刘词。
遂觉天下小，不与今人私。
方子庐江彦，倜傥能好奇。
脱略湖海气，神貌扬参差。
明秋盛游汎，觌我浙江湄。
高谈觉越众，自言生平时。
六龄知文史，八岁游京师。
十二工书法，隶草腾龙螭。
十五通剑术，十八观玄仪。
旁及易象数，物理不可欺。
公明天机妙，安世嘿识资。
不因壮夫诮，遂以雕虫媸。
近来益折节，贻我数卷书。
英辞被金石，光采常陆离。
别君三两年，何以慰相思。
方期刷劲翮，翱翔共天池。
子落京尹第，予阻春官期。
各为乡里人，莫辞钝如槌。
五月寄尺素，劝子慎自持。
君家皖城里，冠盖何绥绥。
朱门高插天，云雾生华榱。
中有美人子，宴坐尝恣睢。
僮奴习纤妍，宾客竞倾卮。
君族既鼎贵，甲第谁能追。
祖父为九卿，中外多台司。
憸人与豪士，往往称兔丝。
势高易以激，地近易以移。
所以劝君远，岂曰真磷缁。
民怒一朝发，裂帛张旌旗。
中夜刑牛马，纵火焚九逵。
昔时衣绣人，焦灼行何迟。
自有黄鹄告，非关颍水漓。
闻变忧玉石，心曲如朝饥。
九月杨子来，首讯君安之。
云在金陵市，僦宅将移居。
听言知汝在，惊喜复嗟咨。
沽酒呼李生，西瞻浮云驰。
孝章方困阨，仲宣犹旅羁。
已愧朱家侠，谁割鲁氏赀。
急难思友生，古义今竟衰。
君有龙惊章，才调空南陲。
越在草莽中，勿为豺虎疑。
猛士贵有托，无家亦相宜。
勖尔近明德，临风寄天涯。







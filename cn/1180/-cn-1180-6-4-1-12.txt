余有内人之丧一年矣偶读韦苏州伤内诗怆然有感


昔人怨离居，余亦罹斯患。
衔情对嘉藻，掩卷空长叹。
蹇薄遘运屯，中路弃所欢。
嬿婉一何促，饮此长恨端。
离魂寄空馆，遗婴未能言。
玉匣揜明镜，尘埃双带盘。
感此意惨怆，触物忧思攒。
落月挂虚牖，凄霜生暮寒。
沉绵夜方永，倏忽岁已单。
滞虑信为感，幽怀讵能宽。
悲哉难具陈，泪下如迸澜。






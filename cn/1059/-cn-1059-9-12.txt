○腾冲龙

正德某年 【 正德某年　原本阙「某」字，据说库本补。】 ，云南腾冲龙卫地震。其初，日数十度，渐至十余度，后至一二度，凡半年乃止。有一山倾为平地，一村坊居民数十家，皆陷没入土中，余以震压死者不可胜数。民无宁居，皆即空旷处构庐舍以自庇。举人汪城者，家人尽宿后圃，夜半有龙见于圃中八仙桌上，头角尾爪悉具，其色白，若粉所画，扪之鳞甲刺手，但不觉其蠢动耳。居数日，来观者众，汪氏恐为家祸，取狗血涂之，乃灭。 【 长洲丁训导说。】


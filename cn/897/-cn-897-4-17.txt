卷十七

钦定四库全书

後山集卷十七　宋　陈师道　撰杂着

罴说

晋人以犬猎以五犬逐一罴罴鸷而力长於用大所与敌者皆天下强有力也犬弱而捷巧於用小顾左而右逐前而後罴不能搏也行不十数里罴惫而後犬更前而杀之兽而惊者爪莫如虎齿莫如豕而罴食之故称勇力必曰罴罴如受制於犬者遇非其敌困於羣也诗云忧心悄悄愠於羣小罴之谓矣

贺水部传

贺充世莫知其年与其邑里仕石晋爲郎章圣皇帝东封有布衣巾帻谒於道左称晋水部员外郎贺某帝故知其仙者夜閲牓子得之大惊使求之不获每爲庄献皇后言之以爲恨天圣中贺使其弟子喻澄诣阙献金银铜道释像直数千万后怪之召问澄澄以师对问曰贺也后亦大惊问今安在可得耶澄求之淮南与俱来后爲幸洪福寺见之其言皆人所难切於时者后不乐罢之亦不罪也沂人乔仝得恶疾且死遇贺得药曰服之可不死然欲不止疾当复作仝富家子年少既疾愈即娶妇疾果复作仝大悔乃出其妇去家求贺数年乃见澄方仝见贺时澄在旁故识之澄曰贺不得见也仝涕泣随澄冀复见贺岁余澄曰贺使复与汝约可复相见仝叩头如约澄乃引仝同见之东山使给薪水久之疾愈熙宁中东坡居士爲密州岁大旱请雨常山既而雨居士却盖以行贺从道旁见之以爲可授道也欲往而疑无素乃止行元佑二年仝年八十余矣见居士於东都曰贺不忘君语数及之已而求去曰贺约岁首过我於龟蒙不可失也居士因仝以诗寄之後仝复来出贺书曰将使若人通言于君居士向所见异人而人无知者世言道家爲方之外而贺犹喜与人事岂世之所称目爲不足而贺之道又以反人耶不然老氏之道同於杨朱难儒释并矣贺一见东坡欲强授之士之求仙自修足矣而世方区区弊精神卑词厚币以致四方之士而幸一得是果足以得之耶其不爲贺笑寡矣

刘道原画像赞

是非贤否一世所同既久则反岂同时皆愚而後之人皆智盖利害好恶出焉则毁誉不得其正以是而言则前私而後公也汉之人谓公孙丞相爲贤汲黯爲戆至於今则公孙谀而汲直也其相反盖如此庐山刘道原豪杰名节之士黯之流者以义正利以直正曲危言特行别其是非白黑丝髪不贷如权衡量度如水之鉴如绳之度既不可欺以私又不得逃其目虽一时贵权气焰势力排山倒海不屈也死生穷逹不到其心故终其身亦不变当道原之时识与不识相随诋之如复仇施其逝未几而念慕叹咏恨其生之晚也更千百岁日远一日公则宜如何也耶虽然武帝奴视卫大将军傲丞相而敬黯淮南诸子其怨汉至不沐浴三十年犹畏黯不敢发又爲之寝谋其君臣相谓丞相可说大将军虽不可说盖可刺也至黯复不敢刺则其时固有知之者矣其所谓戆以其不知利尔利非黯所知也丞相利之矣故可说而下也道原遭时承平故其效莫见虽然小人之爲不善盖有畏而不发者矣其补於世岂少哉绍圣四年春过巨野佐有义伸者其子也始拜其像而叹曰晋人有云廉蔺虽千载凛凛有生气曹李虽在已如九泉下人士虽後之其何恨爲之赞曰

孰屈不伸有亡有存有一其得曷校後前其刚斯何宁折不靡其直斯何正人如已贤则过之有张不弛维利不嗜不侮不畏貌不踰中气盖一世维死不亡孑立特起黄范司马既叙且铭自足以逹况兹其人千载之下凛然其生载之丹青益永厥闻

观音菩萨画赞

龙眠居士李公麟画观音像跏趺合爪而具自在曰世以趺坐爲自在自在在心不在相也大通禅师刻版以施学者陈师道稽首赞曰

德孰不仁圣以慈称施孰不广圣以广名三江九河爲一大海非一非异清浊何在两目两手而万千万吾侪小人左右异便愿我衆生从闻反原尽十方界一观世音

观音菩萨画赞

有声则闻我与衆生有闻无声惟观世音因闻而悟悟不以闻观自其他与物而形相即是妄妄即是真真妄妄真百无不存我以耳闻不以心形随处而用鼻口亦听孰爲我师犬吠驴鸣生我与佛普同一名

孔北海赞

世以曹操爲英雄虽孙仲谋甘出其下而文举以犬豕视之岂知不免而遂不屈盖其高明下视之耳方操微时幸许绍之目以爲重匈奴使来自谓不称而代捉刀其自处如此至其自比刘玄德谓袁绍不足数特居势使然耳玄德之死谓孔明曰如嗣子不肖君自取之其勤劳一世盖不爲汉计岂爲子孙计哉操非其比也操恶祢衡而畏杀士之名故以衡予刘表不以文举与人卒自杀之其不畏之亦至矣刘毅家四壁一掷百万世亦以爲英雄小遇鹅炙丐乞如奴婢孰谓英雄而以一脔动其心哉此其操之类乎子曰枨也慾焉得刚刚者所以制慾非胜人也是故自用之爲英自胜之爲强

书窦少府诗

窦君与先大夫游以行义闻里中而人不知其工於诗也其殁二十余年而诗始传以其有子也善夫君不亡矣绍圣三年四月十三日彭城陈师道书

书旧词後

晁无咎云眉山公之词盖不更此而境也余谓不然宋玉初不识巫山神女而能赋之岂待更而境也余它文未能及人独於词自谓不减秦七黄九而爲卿掾三年去而复还又三年矣而卿士无欲余之词者独杜氏子勤恳不已且云所得诗词满箧家多畜纸笔墨有暇则学书使不如言其志亦可喜也乃写以遗之古语所谓但解闭门留我处主人莫问是谁家者也元符三年十一月一日後山居士书

跋杨李二公诗

元佑二年始以诸科解额合进士爲二十七人而考官定着才二十二人昔熙宁中罢黜诸科以进学者於是士兴於乡者过倍其教化之效如此出纳之吝虽有司事而非诏意秋九月大会羣士二公爲诗以相劳之邦人以爲宠又方请於上以复之而皆见於诗盖其志也可谓贤矣

披云楼上梁文

夙夜在公必有燕休之地上下同乐孰知兴作之勤惟此东州称号辅郡遗泽未息犹有陶渔之风王化既成更同齐鲁之俗河山千里枹鼓不鸣闾巷百年豪杰间出地滋垦辟岁嗣丰穰里无愁叹之声吏絶追呼之扰因斯民之暇豫乐此地之登临革故增高事非过制断长续短费不及民林宇靓深称吏民之观望岁时游豫遂老幼之欢娱爰历灵辰用兴危架听于舆颂落此成功

抛梁东日上云开四顾中今代功名归二老当年富贵有朱公

抛梁南舳舻衔尾系江潭朝隮已作丰年雨暑饮行听抵掌谈

抛梁西隂隂桃李下成蹊举头更觉长安近送目长随落日低

抛梁北【阙文】

抛梁上危架迢嶤建千丈房心璀璨近檐楹海岱摧藏但空旷

抛梁下割肉有堆酒如泻燕雀投人也自忙鼠蝠旋墙不容罅

伏愿上梁以後人神同力阳雨以时水宿涂行夜无风露之警盆缫镰割家有囊廪之余囹圄一空鞭笞不试商旅四集货贿遂通据榻以谈不减庾公之兴从游而赋尚须韩子之文

蓬室铭

宿迁邵生筑室以名而求铭铭曰

邵也善羣其能处独曲几方牀土阶蓬屋诗书在前图史左右求之古初以复吾有

晦迹斋铭

昔之处者以晦而明惟有其实不辞其名学而积之皆以发疑人则已矣我则以思惟其好之孰不告之宁也有室是以劳之

黄楼铭【并序】

熙宁十年京东路安抚使臣某转运使臣某判官臣某稽首言河决澶州南倾淮泗彭城当其冲夹以连山扼以吕梁流泄不时盈溢千里平地水深丈余下顾城中井出脉发东薄两隅西入通洫南坏水垣土恶不支百有余日而後巳守臣苏某深惟流亡爲天子忧夙夜不怠以劳其人兴发戍兵固弊应卒外爲长楗乘高如虹以杀其怒内爲大堤附城如环以持其溃筑二防於南门之外以适南山以安危疑发仓庾明劝禁以惠困穷以督盗贼宣布恩泽巡行内外吏民向化兴於事功法施四邑诚格百神可谓有功矣宜有褒嘉以劝郡县十月二日甲子奏京师明年元丰正月甲子制诰谕意臣某惟念祗承谟训人神力同敢自爲功以速大戾而明扬褒大无以报称乃作黄楼於东门具刻明诏以承天休而明德意使其客陈师道以爲之铭臣师道伏惟吕尚南仲内抚百姓外平诸侯诗美文武尹吉甫召虎南伐淮夷北伐玁狁功歌宣王君能使人以尽其才臣能有功以报其上古之义也臣师道又惟感而通之者道也行而化之者德也制法明教者政也治人成功者事也昔之诗人歌其政事则并其道德而传之後王有作可举而行顾臣之愚何与於此诚乐君臣之尽道云臣不佞冒死上黄楼铭其词曰

皇治维成修明法度协和隂阳十有一年天灾时行河失其防齐鲁梁楚千里四逹溃乱散亡皇仁隐忧临遣信臣以惠东方羸老困穷安慰抚养发散积仓流人如归居人忘危完聚靡伤天叙地平明圣成能人神效祥灵平告成百谷丰盈万邦乐康郡县祗畏允廸圣谟终事无荒皇功不居归休臣民迩昭远扬守臣拜手夸大休嘉使民不忘改作黄楼以临泗上述修故常庶民无佞原始要终铭之石章以吿成功以扬德声永永无疆

兴龙节致语

臣闻千年接统爰开後圣之期万类效祥宛同先佛之日永惟昌运属此休辰四海交欢同声称庆恭惟皇帝陛下由独智之圣以庶物爲心睿武自天文明烛物有尧舜之仁而博施济衆学文武之道而居安资深刑政并修登斯民于夀域干戈不用还千里之故封方当隆盛之期迨此诞弥之日凡兹臣庶孰不倾瞻臣幸以赋工遘斯盛旦愿效封人之祝显陈大雅之诗

口号

劒佩声来合玉除麒麟烟上暗金铺近臣先识天顔喜九奏初知昼景舒东海爲田将几见南山称夀已三呼欲知帝力今多少醉舞行歌塞道途

对厅

知府大夫材德絶人威明继古政在循良之上名与日月而驰庆吉旦之在兹合羣心而同乐敢忘薄陋愿效揄扬

口号

黄堂窈窕庆佳辰密坐雍容合搢绅广乐充庭如在梦欢声着物似逢春瞻天已祝无穷夀尽醉爲期莫计巡平世难逢身易老岭梅初破酒方醇

勾曲

舆情已彻广乐方陈金石同和宛若清都之奏鱼龙并听真作洞庭之音上奉威顔後部合曲

请黄提刑致语

西台报政初闻五月之成东部向风遽失二天之庇是陈七献之礼以爲一日之欢恭惟提刑大夫伟节照邻清风肃物有周公之才美谦以自居如顔氏之孤高敏而好学用经明而治水以德盛而详刑果自东藩就更北道知府大夫敦平生之好尽宾主之情愿陈衆志之词以纪一时之盛

口号

当年天下无双誉此日朝中第一人坐使黄流随指顾即看丹阁画精神天威行复朝三接和气今如物再春肯驻行轩慰离索听歌举白莫辞贫

立春致语

东风应候欣逢草木之荣广坐称觞乐见太平之日恭惟知府大夫英才盖世伟行絶尘名义甚都掩四方而着目谈评诣理倾一坐以趋风政已颂于中和人乐闻於钟鼓爰因令节肇启华筵宾席雍容愿上使君之夀妓围窈窕争唱舍人之诗愿舒下情敢献口号

口号

霏微腊雪不沾尘收拾阳和作早春一座尽倾归盛德四时难得是佳辰鬂边彩胜年年好樽下歌声日日新一笑难逢时易失杯行到手莫辞频

上元致语

佳辰行乐爲平世之胜游清夜观灯与斯民而同好恭惟知府大夫寛猛相济忠孝两全声烈暴乎四邻气节盖於一代爰因令节迨此暇时聊爲秉烛之游用作丰年之观扶老擕幼乐闻钟鼓之音叠足排肩愿见衣冠之会敢忘薄陋复此敷陈

口号

欢声喜气塞康庄妙舞清歌乐未央此节定知随意好今宵端复爲人长粧成粉白生春色酒泻鵞黄射烛光报答风光须一醉从来千骑贵东方

代兴龙节功德疏

信义在躬已协天人之助乾坤莫报更资觉法之因爰届诞期用伸至愿恭惟皇帝陛下【此有阙文】伏愿凭觉皇之外助效臣子之内心如河海之静渊与天地而长久

请兴化禅师疏

南北不异禅律相资曲士拘文起差别於耳目至人达观示平等於寃亲不有别传孰闻异见某公尊者承佛受记爲世导师绍云门之正宗入慧林之半座望破头之气知正法之旁行观优昙之华信异人之间出知时莫逆观化方隆毋辞千里之行以慰一方之望

兴化寺请真修造疏

有爲虽幻是惟圣证之因兴事其时信有异人之至真公大师行成于律法得于心志如金石之坚施有龙天之助勉从勤请使发愿心

请观音禅师疏三首

出处有缘相时而动去来无意以衆爲心某公禅师行历诸方归安一榻栖如止水衆至则形声若震雷物待而发惟兹东刹今号左禅乃古宿之道场而昔贤之施会异人间出衆志大同续圆通之法灯成先佛之远记法施务广当衆建而共时祖道大行复一枝之旁出智者不说语言所以爲人德必有能住持乃其余事某公禅师言未发口而逹者知其有道功未见事而谈者知其有才信渊默而雷声由孝友而成政顾兹胜地宜得异人祖令当行正须无说羣能效力不假有爲愿效至情通伸劝请

世当末法方葱岭之西归地则左禅乃福田之东际人天合力缘法同时某宗禅师遍历五宗顿开千眼着衣吃饭肯学潙山之禅得髓与皮不落少林之肉十年面壁未遇知音千里同风是归作者无缘处说法有佛处称尊勉循衆心以成本愿

观音院无尽供疏

化无高下一念遍於大千施有多少半果等於百亿是凭念力用作妙因乐与信心同兹胜利

观音院请赵居士疏

观音古刹地圣人凡颍上名都信深缘熟是兴无尽之供用开大施之心赵君居士见远察微有家无累悟解不立已契祖师之禅悲愿未终更广衆生之福凭兹一举以效初心

观音院广疏

大士创始三百衆之所居末法再新二十年之已废是凭衆志同此胜缘仓廪空虚孰爲饘粥之费栋宇倾圯不无雨泽之忧誓殚拙者之心庶动仁人之念

请月长老再住荐福疏

世不受福乃末法之弊心倦於利生亦菩萨之魔事既去来之无意虽一再而何嫌衆之所同时则未艾月公禅师一宿法云而出世道与时行七岁荐福而退心衆所疑着国师三出未偶胜缘潙山九年不须心躁守株待兎虽达者之不爲面壁磨砖亦古今之常事未忘本愿须顺衆心不下禅牀徧周法界闭却方丈默听雷声

荐福院斋僧疏

尊道广福既圣教之所同劳旧勤来亦世情之攸尚愿以小人之意仰同君子之心图澄禅师以七十之年曲从衆志舍平生之旧来赴新交涉远忘劳所过成化担囊振锡其从如云方兹挂搭之初宜有洗涤之供以爲一国之福共结多生之缘

华严证明疏

弟子陈师道与妻郭悟同心共施因慧严大师宗永买大方广福华严经一部八十一策并柜二只及请曹州开元寺上生院讲主重宝赞者

伏以右因契会得有此经庆幸平生孰如今日实身贫而家富将口诵而心通誓尽此心敬供不怠在在处处如佛之存刼刼生生以今爲始伏愿诸佛所说如喜庆而常闻一生之间与善财而同证

代司理院狱空道塲疏

幽圄空虚实作太平之象法筵崇饰聿修典礼之常惟此徐邦素称剧郡狱无虚日市不絶刑解网施仁奉圣朝之初政治师从理资贤守之良能熙熙如登春台濯濯鞠爲秋草更凭梵力普及苍生

代醮青词

天道好还虽善恶之必报玉书有笥苟忏悔而必原不胜至情仰干洪造惟知罄竭期在悯怜切念罪恶贯盈祸灾积集天之所弃鬼而得诛一病逾时百方莫效惟归穷于覆载庶有望于生全伏愿三圣眷怀衆真敷佑赦其万死锡以余年蝼蚁微生敢希求於再福桑榆暮景期洗涤以自新

代醮青词

天运有叙六十余而一周人心所归五千言之大典惟此庚辰之岁是爲本命之年数之所穷理有必反不胜恐惧是用祈禳考案旧章修陈薄礼惟衆真之厚眷下顾弊庐假青章之微词仰陈危恳多生之罪愿以忏除百岁之年敢祈隂锡道心浚发妙行具修疾疠不侵善祥来集誓依真教以毕余生溥及羣情同期胜福

後山集卷十七

<集部,别集类,北宋建隆至靖康,後山集>








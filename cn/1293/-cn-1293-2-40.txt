○杨度汪词

国朝两举鸿博，康熙己未取五十人，吾乡二人，为秦对岩谕德、严绳孙中允。乾隆丙辰取十五人，丁巳补试复取四人，吾乡仅选杨大令［度汪］一人，由贡生授庶吉士，出知江西德兴县。秦、严俱有撰著，独大令著述无传。其孙湘槎，名汝燮，余中表丈也。以诸生老於幕府，有词二卷。余曾摘钞十馀阕，乱後後人衰谢，恐全稿佚矣。最佳者眼儿媚云：“凄凉独倚玉兰边。懒整旧钗钿。许多闲事，才添香屑，又上琴弦。语风莫搅鸳鸯梦，池畔正双眠。数层波，千条菰线，几个荷钱，”浣溪沙云：“袖底红巾裹指尖。不弹珠泪向花前。怕花憔悴损花颜。满院尚留香宛宛，隔帘初住雨纤纤。苔痕青到茜裙边。”天仙子云：“小立闲阶嫌露冷。爱看月明圆似镜。手扶罗幕上银钩，阑独凭。伤春景。吹落梨花风不定。深院漏残人乍静。前夜梦儿空记省。卸头灯背未眠时，心欲并。肩还并。笑指双双屏上影。”清平乐云：“暖回绣户。昨夜寒如许。粉蝶穿篱忙不住。一霎花开满树。镜边正挽香鬟。檀奴游倦初还。听说春山多媚，今朝倩画春山。”巫山一段云云：“窗外莺声碎，池边草色新。一弯淡抹远山痕。低敛似眉颦。插鬓花愁瘦，熏衣麝怕温。东风吹老眼前春。肠断倚楼人。”扬州慢云：“香袖长垂，翠楼间倚，卷帘十里新晴。听新腔水调，正夜月初生。几回过、临江竹径，隔烟回首，曾认青青。算芳春、好景淮南，第一扬城。而今寂寞，江桥、波影空横。自烂漫花飞，风流梦觉，莫再多情。三十六宫禾黍，墙高处，古树云平。更雷塘凄雨，孤舟愁绝残更。”此词殆作於淮盐改票後。扬州为盐院驻节地，繁盛甲东南。道光间陶文毅［澍］请改票运，虽取效一时，而鹾商失业，市景日落，不无今昔之慨。


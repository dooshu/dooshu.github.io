○授李丕州节度使制

门下。天垂星而分将帅，北极是尊；地列岳以体藩垣，四方乃定。自古王者因而法之，旁求俊髦，应彼形象。前振武节度检校刑部尚书李丕，天资壮勇，代习韬钤。追奔而不务前茅，处己而常惭背水。顷者壶关不顺，方事阻兵。尔能蹈白刃而来，推赤心向国。洎累更符竹，咸布讴谣。陟其所明，以边事首。遂著平戎之效，遥张破虏之威。致使黄河阴山，寇盗皆息。朕以烧羌作梗，朔塞成榛。祸结兵连，两经春夏。是用辍尔代北，委之雕阴。作吾金汤，翼卫邦甸。所宜以伐谋为上策，以无战为奇功。禁暴安人，克靖烽驿，秋曹贰宪，再饰旌旄。往惟钦哉，顺我休命。


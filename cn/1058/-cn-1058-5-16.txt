上卞太后誄表


大行皇太后資坤元之性，體載物之仁，齊美姜嫄，等德任姒。佐政內朝，惠加四海，草木荷恩，含氣受潤。庶鍾元吉，承育萬祚。何圖一旦早棄明朝，背絕臣庶，悲痛靡告。臣聞銘以述德，誄尚及哀。是以冒越諒闇之禮，作誄一篇，知不足讚揚明貴，以展臣《蓼莪》之思。憂荒情散，不足觀採。晉左九嬪《上元皇后誄表》曰：「伏惟聖善宣慈，仁洽六宮，含弘光大，德潤四海。」竊聞之前志，卑不誄尊，少不誄長。揚雄，臣也，而誄漢後；班固，子也，而誄其父，皆以述揚景行，顯之竹帛。豈所謂三代不同禮，隨時而作者乎？






○赐王建诏

朕去年在凤翔，与茂贞熟计，诛韩全诲等以谢全忠。崔允固请废两军，尽去北司。朕止欲诛有罪之人，全忠、允必欲尽杀。朕方危迫，不得不从。而允与郑元规朋助全忠，闲谍诱惑，欲起兵收凤翔，次及西川。天人助顺，崔、郑就诛。昨正月二十日，朕御楼抚慰军氓，具告允等罪状。宰臣裴枢等受全忠密旨，亟奏凤翔川军已及咸阳，胁朕迁洛。后二日，东兵拥朕出长安，朕与后妃宗室吏人，匍匐就道，艰苦万状。六军偕废，朕益孤危。再赐茂贞密诏，使告卿纠合诸镇，共迎朕西归。侦知全忠迁朕至洛，尽斥内外侍卫，虽有书诏，不可复通。藩镇诸侯，或信伪诏，强者归之，则贼势转盛。卿自先帝时立功，数助朕征讨，受贼诬构，宁不冤愤。计此贼必先讨凤翔，次及卿与河东，然后取天下。卿安忍负高祖、太宗三百年德泽，而束手黄巢馀党？宜亟告茂贞、继徵克用、行密及襄、幽、镇、魏，同举勤王之师，迎朕还京。朕兵尽力穷，危及宗社，临轩西望，洒血告卿。


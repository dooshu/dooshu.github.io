辽事杂诗


其一


昔年游侠满辽阳，吹角鸣鞭七宝装。
帐下紫貂多上客，楼前白马度名倡。
椎牛属国开新市，射虎将军猎大荒。
李氏家声犹带砺，断垣落日海云黄。

其二


三韩内属本神州，女直归巢万马秋。
玄菟烽烟迷月色，黄龙鼓角起边愁。
阏氏去后东胡尽，赵信封来南幕收。
自此乾坤多战斗，度辽何处问金瓯。

其三


二月辽阳大出师，无边云鸟尽东驰。
乌鸢暗集三军幕，风雨惊传两将旗。
长白峰高尘漠漠，浑河水落草离离。
国殇毅魄今何在，十载招魂竟不知。

其四


辽东左臂拱神京，辽水中分守将兵。
乘障虚传光禄塞，和戎未保受降城。
干罗白骨愁胡骑，木叶黄云捲汉旌。
经抚可怜皆失策，更烦浮议满承明。




其五



榆关咫尺望胡天，屯筑辽西更几年。
沧海北连秦障塞，营州东断禹山川。
黄金辇下征输尽，红袖军中歌舞偏。
投笔竞誇边将贵，莫令堠火近甘泉。

其六


蓬莱阁外海风秋，别将楼船自壮游。
万里鼋鼍通碣石，千帆乌雀转沧洲。
牙兵拥立频相噬，属国供输困未收。
今日东方声问断，盈盈极目使人愁。

其七


庐龙雄塞倚天开，十载三逢胡骑来。
碛里角声摇日月，回中烽色动楼台。
陵园白露年年满，城郭青燐夜夜哀。
共道安危任樽俎，即今谁是出群才。

其八


邺下西秦苍莽愁，胡尘南犯几时收。
谁移青海千群马，直饮黄河万里流。
星动上台临虎帐，剑随中使出龙楼。
好凭羽扇驱骄虏，飞骑先宽圣主忧。





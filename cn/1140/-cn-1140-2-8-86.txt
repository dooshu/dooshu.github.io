临江杂诗

合山烟雨接虚无碧嶂清江翡翠铺好置亭台添画舫为君唤取作西湖

又

更无罗绮艳江边高种茶园低种田一岁繁华灯下尽满城歌管送神船

又

万松郭外一时空新种桃花几树红最是春来暗双眼江城日夜雨声中【城南旧有松林直接瑞筠山谓之万松关今荡然矣】

又

青青橘柚压江滨暖日晴烟照眼新三月花开横十里香风吹杀荡舟人

又

红柑白笋不论钱淳朴山川剧可怜一亩官租三亩谷农家翻厌说丰年

又

夜夜江头月一湾疎钟声里白云闲诗僧雪印残篇尽只字从何覔半间【雪印天宁寺僧洪武初召赋金陵春晓诗称旨赐衣诗见郡志慧力寺僧半间有诗名今尽逸】

又

渚鸥沙鹭自双双耆旧风流说此邦刘孔诸贤俱逝水至今芳杜绕清江

又

欵乃歌声日几回野航无数趂风开大洋洲上迎神去玉笥山中乞梦来【临俗吏民远出必先祷大洋洲萧公庙又传玉笥山祈梦灵异】

又

回龙寺前野艇横伏马桥头江水清闻说百花春正好秪余芳草向春生【郡旧有百花洲今废】


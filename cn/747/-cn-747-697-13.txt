○授け没斯可特进行左金吾卫大将军员外仍封怀化郡王制

敕：昔秩訾献筹，归忠於大国，日逐避祸，纳款於明庭。宣帝嘉其一心，宠以优礼，或存故王之印绶，或赐归德之美名，爰举旧章，式崇新命。回鹘け没斯特勒，倜傥慕义，深沉有谋，是之生超千里，鸷鹗之击厉九秋。属献款诚，布於边将，寻执丑虏，不遗君亲。戢其馁殍之徒，曾靡秋毫之犯，旋观所履，大节甚明。朕与回鹘，代结和亲，久敦邻好，念其乖乱，义在固存，莫若抚其酋豪，显其大顺，使诸蕃知我招携之礼，更逾往昔之恩。仍加带砺之封，俾授爪牙之寄。服兹休宠，可不敬哉。


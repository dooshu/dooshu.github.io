○紫玉见南山赋（以“由德通祥，至如影响”为韵）

南山之阳，何珍不藏？昭皇家之至德，发紫玉之祯祥。荧荧兮千岩动色，炯炯兮万壑生光。映於林谓群凤之集上，据於石辨众珉之居旁。固已闻於往牒，遂荐臻於我皇。稽夫所自，无胫而至。每隐曜而不欺，曷招携之可致？所以瑞於有道，将委质而式孚；出非其时，则韬光而自弃。南眺穹崇，玉见於中，贞姿岂琢，劲质非砻。远而望焉，与彩云而摇曳；即而察也，杂嘉气之葱茏。对白璧而即异，配元而攸同。故瑞无应而不至，事有感而遂通。通人莫测，孰知其色？由是王者凭之而致理，君子观之而比德。明琬玉之在兹，岂瑕瑜之有匿？原乎玉之处幽，俭德是修；德表玉而应瑞，玉用德而降休。盖真宰之潜运，知神功之所由。不然，安得挹至宝於潜谷，阐皇风於大猷而已哉。若乃外彻中朗，冷然如响。佩服之处，虽贵乎山元；抵鹊之时，罔怀於土壤。大矣哉！瑞无常居，因化所如。惟德是依，彼自彰於符契；不贪为宝，我何待而沽诸。故客有观光而歌曰：归太素兮远蛮屏，有瑞玉兮见霄岭。浮紫色於云际，混清辉於水影。庶南山之不骞，期我皇之惟永。

李觌

觌，陇西人，官刑部郎中。


◇　奏劾薛宣

《春秋》之义，王人微者序乎诸侯之上，尊王命也。臣幸得奉使，以督察公卿以下为职，今丞相宣请遣掾史，以宰士督察天子奉使命大夫，甚讠孛逆顺之理。宣本不师受经术，因事以立奸威。案浩商所犯，一家之祸耳，而宣欲专权作威，乃害於乃国，不可之大者。愿下中朝特进列侯、将军以下，正国法度。

（《汉书·翟方进传》）




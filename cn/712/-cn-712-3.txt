卷三私情四句


[怨旷]

天上星多月弗多。世间多少弗调和。你看二八姐儿缩脚困。二十郎君无老婆。

又

小阿姐儿无丈夫。二十后生无家婆。好似学堂门相对子箍桶匠。一边读字一边箍。

[无老婆]

别人笑我无老婆。你弗得知我破饭箩淘米外头多。好像深山里野鸡随路宿。老鸦无窠到有窠。

一云。

别人笑我无老婆。破箩淘米外头多。未到黄昏弗敢走。间边拽拽个边拖。

更可笑。

[一边爱]

郎爱子姐哩姐弗爱个郎。单相思几时得成双。郎道姐呀。你做着弗着做个大人情放我在脚跟头困介夜。情愿拨来你千憎万厌到大天光。

只要我爱他。那要他爱我。我爱我受用。他爱受用我。

又

郎弗爱子姐哩姐爱子郎。单相思几时得成双。小阿奴奴拚得个老面皮听渠沟勾搭句话。若得渠答应之时好上桩。

[交易]

郎爱子姐哩姐咦爱子郎。偷情弗敢明当当。姐有亲夫郎有眷。何弗做场交易各成双。

这场交易。谁做中人。

[冷]

姐道郎呀。我当初结识你哈里好像宝和珍。那间那了你冷如冰。我好像裱褙店里个蛀虫吃子别人多少画。新妆塑个天尊受子多少金。

郎道姐儿呀。我当初结识你哈里真当宝和珍。那间果系冷如冰。吃你好像煎退个药查栏路倒。月里个孩童弗拣人。

上二句。或云。当初捉你扇面上贴金金上金。那间搭你水面上结冰冰上冰。亦佳。

一云。

姐道郎呀。我当初结识你指望心对心。罗得知是黄梅天水发一时浑。你是暗信里潮来捉弗得多呵淮。夏天雨落隔田晴。

亦可。

[盘问]

姐儿说话弗到家。吃郎君盘问只捉指头牙。姐道郎呀。我是铅弹打人铳口出。小囝儿家踏水暂时车。

隙一鸡死子一鸡呜。罗见无鸡困杀子人。你情愿充军旗下立。小阿奴奴弗来搭强求人。

[拆帐]

浪搭私情三四春。一场吃醋走进子是非门。姐道郎呀。过子八月半重阳蚊子口开花我听你拆帐罢。叫化和尚口里念个耍正经。

[弗到头]

结识私情弗到头。扯破情书便罢休。百脚旗上火发竿着子。有壶无箭咋来投。

[做身分]

千言万语齐丢开。教你来时只是弗肯来。搭烂子黄葱我个心还在。那了有你介个做身懒分臭天灾。

[重往来]

言三语四说弗开。弗如关子大门床上来。拥被破子绣球放子个口气。新砌街儿重往来。

[送郎]

送郎出去并肩行。娘房前灯火亮瞪瞪。解开袄子遮郎过。两人并做子一人行。

送郎送到灶跟头。吃郎踢动子火叉头。娘道丫头耍个响，小阿奴奴回言道灯台落地狗偷油。

送郎送到屋檐头。吃郎踢动子石砖头。娘道丫头耍个响，小阿奴奴回言道是蛇盘蛤落洋沟。

姐送情哥到半场。门前狗咬两三声。小阿奴奴玉手亲抱住子金丝狗。莫咬子我情哥惊觉子娘。

[别]

别子情郎送上桥。两边眼泪落珠抛。当初指望杭州陌纸合一块。那间拆散子黄钱各自飘。

又

滔滔风急浪潮天。情哥郎扳椿要开舡。挟绢做裙郎无幅。屋檐头种菜姐无园。

[久别]

情哥郎春天去子不觉咦立冬。风花雪月一年空。姐道郎呀。你好像浮麦牵来难见面。厚纸糊窗弗透风。

[哭]

姐见子郎来哭起来。那了你多时弗走子来。来弗来时回绝子我。省得我南窗夜夜开。

又

姐儿哭得悠悠咽咽一夜忧。那了你恩爱夫妻弗到头。当初只指望山上造楼楼上造塔塔上参梯升天同到老。如今个山进楼摊塔倒横横便罢休。

[旧人]

情郎一去两三春。昨日书来约道今日上我个门。将刀劈破陈桃核。霎时间要见旧时仁。

一云。

姐儿说向我郎听。我听你也是隔年桃核旧时仁。尔没要做子桑叶交秋弗采子我。罗匡尔再是黄梅天日出弗长晴。

[思量]

弗来弗往思量。来来往往挂肝肠。好似黄柏皮做子酒儿呷来腹中阴落落里介苦。生吞蟛蜞蟹爬肠。

[嫁]

嫁出囡儿哭出子个浜。掉子村中恍后生。三朝满月我搭你重相会。假充娘舅望外甥。娘舅便可免物议。

堪为欧文忠公解嘲。

[怕老公]

丢落子私情咦弗通。弗丢落个私情咦介怕老公。宁可拨来老公打子顿。那得从小私情一日空。

[新嫁]

姐儿昨夜嫁得来。情哥郎性急就忒在门前来。姐道郎呀。两对手打拳你且看头势。没要大熟牵砻做出来。

[老公小]

老公小。逼疽疽。马大身高那亨骑。小船上橹人摇子大船上橹。正要推扳忒子脐。

逼疽疽。吴语小貌。

又

老公小。逼疽疽。劣马无缰那亨骑。水涨船高只吃竹竿短。何会点着下头泥。

又

老公小。弗风流。只同罗帐弗同头。搭宅基一块好田只吃你弗会种。年年花利别人收。

[大细]

姐儿养个大细忒喇茄。吃个情哥郎打子两击大背花。常言道踏子爷床便得亲娘叫。难道我踏子娘床弗是你搭爷。

这个名分正不成。胡乱些罢。大细。儿女之称。喇茄。犹云怠慢。








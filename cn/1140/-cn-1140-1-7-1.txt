象山县知县顾君墓表

无锡顾君铭柏与余同举於乡顺治己丑又同登进士君为人忼爽魁杰好与天下士结驩天下之士亦愿从其游君以文章着称其意倔然自负盖有志于功业者也及释褐为象山令辄欲见诸施行问民所苦视力所能去者悉罢之履亩均籍征税以时民无匿田无逋赋威惠大行豪家悍卒皆翕戢地故海滨君缮城郭谨斥堠海寇猝至不能犯象以获全间集邑中诸生为讲课拔其尤者二十人置馆授餐岁旱步祷愿减已算以活民牒?而雨邑多虎为文以吁神虎为敛迹在县二年象之士以为师民以为父坐无以资赂遗遂见斥不用盖吏道既杂获上与字民常相悖上之所最下之所怨下之所颂上之所憎?如此後事白当复官君掉头不出无疾卒於家实顺治己亥正月朔日年五十有八於乎惜哉君讳煜铭柏其字别号双丸顾氏之在吴者世有名人四世祖广东按察副使讳可久正德甲戌进士抗疏谏南巡争大礼两受廷杖直声震天下所谓洞昜先生者也君少补诸生即以洞昜自许闳览博辩遇事敢言以指切公事忤有司坐黜马文肃公世奇为直而复之三吴多文字之会推君为雄长读书锡山尝端居静思觉有物垂垂窗牖间注视之忽与身合然後知其心苦而神凝也君居家孝友与朋友亲信己丑春之赴公车值同行孝廉孙君治晋道病抵京益殆距闱试数日亲交皆谢不遑问君延至邸寓手治汤药孙将瞑流涕泣谢死为之殡又敛赙为归榇计君仓皇入闱竟得第一时都下皆推高其义先娶刘孺人光禄少卿本儒之女痛不逮事其姑每祭则呜咽君读书好客置家事不问皆倚办孺人卒年三十二生二子?俱诸生继娶季孺人生一子而尤力学为诗古文辞以世其家刘既先卒今合葬於孔山之原盖君志也君性喜读书去官益勤所着辑有尚书讲义经济钜文小学纂注诸编未刻而卒君之行事不胜书从子宸既为之传详其世系余撮其大者表其墓於乎是亦足以见君之槩矣


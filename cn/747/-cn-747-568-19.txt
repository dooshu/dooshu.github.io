○祭石君文

维元和七年岁次壬辰七月二十七日，右补阙宋景、国子博士韩愈，谨以清酌庶羞之奠，敬祭于石三学士之灵。惟君学成于身，名彰于人。知道之可行，见人之不幸。不事顾让，以图就功。如何奄忽，永丧其躬。曰景与愈，与游为久。自君之逝，相遇辄哀。傍无强亲，子孩妻稚。敢忘分济，念力未任。客葬秦原，孤魂谁附。奠以送决，悲何可穷。尚飨。


◎栗恭勤公

栗恭勤公（毓美），为河东总督，殁于工次。恤典优渥，有持躬端谨办事实心之褒，近年河臣中所仅见也。尝梦入河神庙，见三神并坐，公问何人？庙祝云：中为某大王，左为某大王，其右一神，朝服便顶尖靴、以帛蒙面，问之则不答。旋有人语公曰：尔勿到胡家屯（工次行馆）也。公唯唯而出，行至胡家屯，见一片波涛汹涌，遂惊寤。后逐年防汛，来往河上，总不宿胡家屯。庚子年，值有钦使赴东河查料，公随行至工次，各行馆皆巳备星使供帐，不得已小住胡家屯。方午食，忽尔呕吐痰壅，遂不能言。时随行者惟二仆一弁，仓皇无措，公执弁之手而自指其衣，弁知其欲更衣也，及开竹笥检之，朝服悉具。时方奉大行皇后国讳，且工次亦无用此礼服，似公预知其不祥而备之者。于是便顶尖靴，仅用朝服袭而敛。盖昔日梦中所见之相，即公之幻相也。逾年而祥符口决，城垣岌岌将圮，忽有少年者大呼曰：当拆南城楼砖瓦填塞某处。如法行之，见金甲神涌大溜改道傍走，人皆谓公之灵佑。公生平治河，得力于砖工，故身后显灵仍令用砖也。家大人曰："治河用砖，前无所承，自公创行之，实大有裨于修防而大不利于料贩。于是多方阻挠，众口沸腾，朝议几为所夺。丙申，余由京赴任粤西道，出开封。公从百里外策骑访余于旅店，时公方以砖工在危疑震撼中，知余在南河时颇不为牙侩所惑，且欲探知中朝舆论何如。余告以东河之刨工，即南河之碎石工。南河有石可采，东河无石则以创代之，有何不可？黎襄勤公初用碎石，时亦众口交攻，大半皆为料贩所使。襄勤尝早起于船头，见一对联云：秦始皇抽梁换柱，黎世序碎石填河。襄勤一笑置之，而浮议亦旋息。此余所目击之事，今去襄勤已十余年，碎石并无流弊，则东河仿而行之，正所谓前事之师，君但坚忍持之，勿为瞽说所动，利口所摇可耳。公闻余言，乃欢然曰："余志已定，君之贶我实多。"遂郑重订交而别。终公之任，砖工亦并无流弊。即今东河屡决，糜帑无数，参官无数，未闻一言归咎于砖工者，则公亦可以含笑于九原矣。相传黄河工次金龙四大王每幻为蛇身出现，河上官民皆能识认，近年有栗色者，各官环拜，或免冠于地而跪，祷之曰："如公有灵，即上吾帽。"乃盘旋于帽，少顷即不知所往。此众日所共见者。盖如公之聪明正直，其没而为神也宜矣，附记于此，以谂后之治河者。








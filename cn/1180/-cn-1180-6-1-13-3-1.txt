贺冬至表一


玉律迎阳，万国际天开之运；璇穹笃祜，一人凝日至之禧。乾元肇启于鸿钧，圣寿崇增于凤纪。庆绵宗社，喜溢寰区。

恭惟皇上体道冲和，颐神渊默。建中建极，动静合天地之心；飨帝飨亲，斋戒通神明之德。协虞玑而齐七政，叙箕《范》以备庶征。维兹极辨之熙朝，载值履长之令节。斗杓旋子，月当三统之先；昴宿殷宵，序属六阳之始。淑气渐滋于玄钥，玄声默应于黄钟。鲁史书占，睹云容之表瑞；周圭测景，喜日驭之延晖。两阶腾肆乐之欢，四海庆寝兵之候。缨毕集，玉帛交陈。肃五夜而叩露坛，祗荷重玄之鉴；逾十辰而逢景旦，预开首度之祥。涌祉流禧，沛若水泉之初动；益龄增算，晋如阳德之方亨。岁运维新，宸厘有羡。

臣等叨陪近列，幸际昌辰。才谢八能，莫叶钧天之奏；情深三祝，惟同嵩岳之呼。伏愿纯嘏缉熙，太和保合。立天地人之极，而垂衣五位，永绥皇极之洪图；培寿福禄之元，而御历万年，茂衍泰元之神策。






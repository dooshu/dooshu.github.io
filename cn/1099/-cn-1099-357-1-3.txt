○題為陳末議以保海隅萬世治安事 【 制御番舶】

竊惟廣東一省、西北聯絡五嶺、東南大海在焉、蠻夷雜居、禁網疏濶、山海之寇、嘯聚不時、詩曰、迨天之未陰雨、徹彼桑土、綢繆牖戶、夫智者鏡幾以先圖、勇者乘時以自固、此何時也、而諉之曰陰雨未至可乎、臣生長海邦、習聞巳久、謹摘其禍切門庭、履霜堅氷者、著為論列、竊效詩人桑土預徹之義、惟　陛下試垂聽焉、廣州南有香山縣、地當瀕海、由雍麥至蠔鏡澳計一日之程、有山對峙如臺、曰南北臺。即澳門也。外環大海。接于牂牁曰石峽海。乃番夷市舶交易之所。往年夷人入　貢。附至貨物。照例抽盤。其餘番商私齎貨物至者。守澳官驗實申海道。聞於撫按衙門。始放入澳。候委官封籍。抽其十之二。乃聽貿易焉。其通事多漳泉寧紹及東莞新會人為之。椎髻環耳。效番衣服聲音。每年夏秋間。夷舶乘風而至。往止二三艘而止。近增至二十餘艘。或倍增焉。往年俱泊浪白等澳。限隔海洋。水土甚惡。難於久駐。守澳官權令搭蓬棲息。迨舶出洋即撤去。近數年來。始入蠔鏡澳。築室以便交易。不踰年多至數百區。今殆千區以上。日與華人相接濟。歲矢?見厚利。所獲不貲。故舉國而來。負老携幼。更相接踵。今築室又不知其幾許。而夷眾殆萬人矣。詭形異服。瀰滿山海。劍芒耀日。火砲震天。喜則人而怒則獸。其素性然也。姦人且導之淩轢居民、蔑視澳官、漸不可長、若一旦豺狼改慮、不為狗鼠之謀、不圖錙銖之利擁眾入據香山、分布部落、控制要害、鼓噪直趨會城、俄頃而至、其禍誠有不忍言者、可不逆為之慮耶、議者欲於澳門狹處。用石填塞。杜番舶潛行。以固香山門戶。誠是也。然驅石塞海。經費浩煩。無從取給。舉事當待何時。或欲縱火焚其居以散其黨、為力較易、然往年嘗試之矣、事未及濟、幾陷不測、自是夷人常露刅相隨、伺我動靜、可復用此故智耶、議者又欲將澳以上、雍麥以下、山徑險要處、設一關城、添設府佐官一員駐劄其間、委以重權、時加譏察、使華人不得擅入。夷人不得擅出。惟抽盤之後。驗執官票者。聽其交易而取平焉。是亦一道也。然關城之設、勢孤而援寡、或變起不測、適足以為舛?鳥鷔之資、豈能制其出入乎、安邊者貴消禍於未然、懷遠者在伸威於既玩、臣愚欲將廵視海道副使、移駐香山、彈壓近地、曲為區處、明諭以　朝廷德威、厚加賞犒、使之撤屋而隨舶往來。其灣泊各有定所。悉遵往年舊例。如或徘徊顧望。即呈督撫軍門親臨境上。慰諭而譬曉之。必欲早為萬全之慮而後巳。若以啟釁為憂。則禍蘖之萌、亦當早見而預待之、况有舊澳見存、皆其耳目所親見聞者、彼將何從執怨乎、然今番舶之在廣南亦巳久矣不為中國之患葢其利在通市無窺伺之心也在我勿大擾之而巳番舶抽盤。雖一時近利。而竊據內地。實將來隱憂。黨類既繁。根株難拔。後雖百其智力。獨且奈何。或謂彼利中國通關市、豈忍為變、孰知非我族類、其心必異、此殷鑒不遠、明者覩未萌、况巳著乎、急則變速而禍小、緩則變遲而禍大、惟督撫軍門加意調停、從宜酌處、毋逆其嚮慕中國之心、就於通事中、擇其便給者。優以殊格。使掉其舌鋒為說客。開示禍福。以陰折其驕悍之氣。自後番舶入境。仍泊往年舊澳照常交易。無失其關市歲利。復嚴布通番之令。凡姦人之私買番貨。畔民之投入番船。及畧賣人口。擅賣兵器者。悉按正其罪。俾人習知有法之可畏。而不敢為射利之圖。區畫既定。威信潛孚。查往年所以禁制而防禦之者。悉遵舊例施行。則諸夷自將馴服。而默奪其邪心。即禍本潛消矣。


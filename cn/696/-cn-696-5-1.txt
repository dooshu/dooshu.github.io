春寒大风雨竟日分咏水让居


负湿资佳兴，天风动碧洲。
野云纷乱甚，潭影澹茫收。
声杂情难定，寒深春不流。
柳沈狂绿泛，花损瘦红愁。
小寺钟摇暮，孤村树学秋。
展蕉思卷障，夹柏代张油。
蓑色联青草，渔丝起白鸥。
蜗生盘废院，莺梦结重楼。
雨外啼鸡重，烟中宿鸟浮。
绣畦奔峡涧，幽渚恍蛟虬。
病对魂尤敛，诗成客进酬。
人今无好事（勒卣畏雨不至），景勿厌常游。
压雾矜清夜，空雷偪暗丘。
篮舆忽踵至，稍愧郑庄邮（予复以舆载，勒卣遂至也）。





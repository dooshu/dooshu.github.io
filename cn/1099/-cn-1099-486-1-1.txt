○恭報逆賊情形機宜疏 【 奢酋情形機宜】

切照永寧土地、不過當一大縣、兵不滿三萬人、逆酋奢崇明、以旁枝拔起蒙恩獨厚、故部檄徵調、冀其報效、前撫臣徐可求、誼激遼事、輿疾赴渝、屢次催發、百計支吾、初則止報三千、繼而願增一萬、及誆得安家銀四萬兩、即分投行賄鄰司、招亡納叛、及點發之日、樊龍兵數、突增數千、可求見其狂悖、溫言慰勞、許以權宜處給、而龍方用手一揮、萬眾叢集、槍刀並加、登時慘隕、道臣孫好古駱日升李繼周、知府章文炳、同知洪應科熊嗣先、推官王三宅、知縣?高選、參將萬全、指揮王登爵同時遇害、廵捕佐領官員、併士民被殺、尚難查紀、是日援遼總兵項守魁阿奉樊龍借兵五百、併盔甲器械代與點名、詎料城內舉事、城外亦起、魁被毒打自縊、妻妾錙重、悉為賊有、部下永寧哨千總鄒世賢、仍歸於賊、獨吳民望、張虎等、倉卒空拳、奪船奔脫、至雲陽縣、尚有七百餘人、知縣朱毅臣、捐金養之、仍得赴省、九月二十一日、臣據承差方正清走報前情、當查閫司軍器、不滿數十件、鎮遠營兵不滿五百名、一面調兵修備、一面行文撫諭、及撫之不得、乃謀救重慶、不意奢寅自統勁兵、四路並進、至十月初一日、聲息漸近、通採輿論、咸謂內江有河可斷。龍泉有險可塞。而一時無將無兵、行據成都府署印重慶府同知余新民、薦報效官雷安庶冉世烘、周邦大、袁中繡等、四人可用、又茂州衛指揮瞿英、領兵二百到省、臣發周邦大領募兵一千、恊守內江、發瞿英同雷安庶等三員、共領調募兵二千、在龍泉山據隘劄營、又令指揮張愷、率兵三百、至城外二十里沙河舖防禦、以通塘報。十五日、松潘衛指揮余弘緒等、龍安土通判李泮、各領兵五百、茂州土官坤汝常等、共領兵四百、鎮西指揮百戶楊有功曹羽、共領兵四百俱到省、臣又令加銜都司周斯盛、指揮秦明遠、常恭加銜都司劉訓、共募兵二千、各分四門、結營以待賊、不意賊初九日至內江縣、知縣何起蛟先巳敗奔、初十日周邦大與賊遇於資縣唐明渡、戰敗投降、十六日賊到龍泉山、至十七日鏖戰、自辰至酉、瞿英同雷安庶袁中繡、眾寡不敵俱沒于陣、獨冉世烘墜崖得脫、張愷聞風、即棄兵遠遁、臣見賊鋒甚銳、隨於夜二鼓、赴四門各歛兵入城、堅壁固守、先是賊將發難。遍布細作。三次差人催促留守建南頭目黃光輝、通夷共叛、臣行廵上川南道副使趙日亨、遣指揮魏民望、將光輝用計斬之、搜獲相通真筆在省、劉訓與何若海剋期謀為內應、妖教甘聰鄧胡萬明等、密與妖首劉文選相通、在城內私自招兵千餘、永寧僧覺照應天等五名假扮石砫差人、希圖行刺、本城方大德羅尚錦余應龍等四十七人、預先投降、給有免帖、按臣薛敷政、差調兵標兵楊進可等二名、臣差金卜勝等十一人、皆與賊通、仍擕回文上城、或欲燒祿米預備豐寧等倉、或欲燒三司府縣各衙門、乘間引賊、率皆敗露。簡州生員王廷弼、偽扮乞丐、在城下投生、土通判李泮、吊解臣處、臣就其衣縫、摉出倡亂揭帖數十紙。俱陸續梟示正法。臣與司道、皆目不交睫、日夜嚴防、而鄉紳周宇等、舉人齊芸芳等、生員胡祖烈張瑜等、皆能恊力齊心、守城先著在城諸姦、摉查畧盡始得專意與相對壘賊寅初來、不過四五萬、崇明與黨馮宜先後繼至、則巳十有餘萬、大約瀘合江安仁懷桐梓永川榮隆富內資簡等州縣殘民。與無籍之徒。悉被驅使。且啖以財色。繩以嚴刑。不得不為效命。每日專用竹笆皮洞以當矢石、齊放毒弩以射垜軍、忽燒城門、忽挖城腳、鉤梯多于比櫛、殺人不啻草菅、繼而雲樓陽橋土山旱船罾竿火鎗等攻具、互換疊施、城中多有望見驚死者、按臣薛敷政臣與布政使周著按察使林宰副使戴燝胡承詔恤部員外劉可訓併府縣將領等授兵登陴、與賊相持半月後、都無人色、度賊巳驕。至十一月初二日臣選勁卒突開北門、斬其渠魁王道達奢崇義二人、先鋒廖鎮權亦中彈死、賊膽稍寒。嗣後西南東三門相繼疊出、屢獲奇捷。至十一月二十一日廵土南道趙日亨遣指揮魏民望劉繼勳等、率董卜高陽兵二千、併?州嘉雅兵一千、松潘監收通判?師文、領兵一千三百、入省城內、軍聲益震四門通其百有餘戰、擒斬併銃矢砲石打死、共五千三十五人、溺水者不計其數願賞者當即給明、臣料賊黨必有仗義者屢次出示。遣人行間。賊目羅乾象胡汝高胡汝寧被虜生員鄒蔚然范祖文胡肇虞奉諭來降臣令立功自効自後日具賊情密報、至正月二十八日四門大戰、從朝至暮殺傷甚眾、披靡不支、而援兵兩捷于郫縣再勝于新都。賊知勢潰、夜見營外火起喊發、狼狽而遯。大賊之退必傳令各營豈有別隊尚來攻城之理此□我城中之師恐其出追也至天明各門猶有來攻城者、亦有打搶未返者、一時聞信、四散狂奔、軍資器械、強半委棄、男婦招降、不復計數、是日臣與司道雖分四門、俱應接不暇、凡官兵拏獲併鄉村綁來俱驗其額無網痕。併查身有刀箭銃石之傷。即梟示阿虎等三百八十名。其餘無據。姑寬一面。縱之逃生。三十日援兵俱到。臣一面行布政司犒賞各官兵、一面分布官兵三路追剿併飛檄各州縣、速率鄉勇、併力截殺巳後陸續申報擒斬逃賊甚多、又據敘瀘道報稱奢崇明睡一小床、偷渡瀘州河、由莤草壩小路逃回巢穴訖、又據廵下南道參政王世仁揭帖內開崇明於初五日歸巢奢寅雖未見的確、然各處巳無蹤跡、人云潛入、理亦有之等因比查各處陷沒州縣、率俱恢復祗重慶尚占、臣差人督促廵上東道副使徐如珂、率同知越其杰併平茶邑梅石砫陳同知等兵、分道攻打又發石砫秦良玉兵一萬三千直走重慶、恊力恢復、去後至本月二十六日忽據參政王世仁副使徐久德報稱雲南沐兵在畢節、激動水西、攻陷畢節、又發兵圍黔、來助蘭酋、兩日連接數報、與符國禎等合取建武等因、到臣、看得逆酋父子以小醜而遘大變臣守土無狀偶爾遭遇、乃相持百日、不能力啖其肉致令遯歸巢穴、臣寔媿之、今賊眾十餘萬殺傷逃散者巳去十之七八、被陷州縣衛所四十處、率巳恢復若乘其喪敗、用張撻伐、必先復重慶以孤犄角之勢給邊糧以防肘腋之變。若水西鎮雄烏蒙等司。頗有狐兔之憐。喜作犬羊之鬬據所傳、殊為可駭、亟宜宣諭、俾令效順、一面分布重兵於瀘州合江建武仁懷四路並進賊諒不能插翅而逝矣。至於招散脅從尤為急務。查賊黨羽。多被勢迫。永人即吾人也。順而貸之。何必苛求。伏望　明旨頒諭、但其部下能擒逆賊崇明父子者、即准世襲宣撫。仍加厚爵兩得者兩分其地則內外四里百姓。皆感　聖恩之浩蕩。而且恨賊之貽累、必爭先効力以保身家而取富貴。何患夷氛之不靖也。至於樊龍圍困日久、似亦不難破滅、但各兵方聚、帑金未到萬口嗷嗷無計可措、今郊原千里、皆成瓦礫、仳??离載道、號哭震天、若即欲征議派。是驅之從賊也。臣慮內慮外、苦之良同。非仗　廟謨、曷由克濟、除諭鎮雄烏蒙烏撒東川等府、各保爵土、毋聽姦惑、及將解到各賊、審明正法、馬匹器械、給賞官兵、死事併陣歿諸臣、失事州縣、與退怯官員、及先後一切功次、俱行司道覆查確議到日另行具奏伏乞　敕下該部覆議上請、亟催前發帑銀、星馳解蜀、以濟然眉、并行黔撫嚴諭安氏、勿聽逆酋搖惑附和擅兵、仍勒限沐兵、作速前來剿賊、不、許借口退避、致誤軍機、庶逆賊合從可消、而官兵進取有賴矣、


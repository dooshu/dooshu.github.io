寒雨朝行视园树


柴门杂树向千株，丹橘黄甘此地无。江上今朝寒雨歇，篱中秀一作边新色画屏纡。桃蹊李径年虽故一作古，栀子红椒艳复殊。锁石藤梢元自落，倚刊作到天松骨见来枯。林香出实垂将尽，叶蒂辞一作离枝不重苏。爱日恩光蒙借贷，清霜杀气得忧虞。衰颜更一作动觅藜床坐，缓步仍须竹杖扶。散骑未知云阁处〔一〕，啼猿僻在楚山隅。

〔一〕云阁：《秋兴赋》：寓直于散骑之省。高阁连云，阳景罕曜。






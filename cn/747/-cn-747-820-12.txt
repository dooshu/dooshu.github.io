○授孙德昭安南都护充清江军节度使制

门下。夫捍大患者，必见危致命。立奇功者，乃知几其神。苟非愤激於衷，义形於色，则安能彰明大节，果断一时？正垂象以回天，决浮而出日。惟人所至，何代无才。既得忠贤，卓然超异。宜加宠数，用激人伦。具官孙德昭，河右英才，山西劲气。通白猿之剑术，得元女之兵符。振迹和门，登名勇爵。非义不服，惟忠是图。克扬羽卫之事功，罔坠先人之职业。朕一昨衅生不测，祸起非常。储皇因逆党胁从，大宝为渠魁摇动。万乘幽辱，兆民震惊。尔能首唱义师，力扶王室。率貔武於重城之内，戮鲸鲵於两观之前。出予榛棘之前，复我当阳之位。今则皇纲反正，天性如初。议臣诚则冠彼群伦，语将略则高於一代。是用授之旄钺，帖以钧衡。既兼保傅之崇，仍益井田之广。阶升一品，职重六都。诚谓殊荣，未酬忠力。勉图终始，用保休光。


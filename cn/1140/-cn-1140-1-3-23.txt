清白亭记

同姓兄肇元由比部出守会稽既朞月政平而人和操洁而事简按图问所谓清白泉左右莫知也一老吏识之指示其处发地得泉涤汚决滞泉冽以甘置数椽其上名之曰清白亭亭成而余适至兄举酒属余曰昔子瞻为东武有超然台子由赋之其在武昌有九曲亭子由又记之余固不及子瞻君不啻子由矣盍为之记且是泉曰清白自范文正公始公尝自为记至明之成化甲午浮梁戴君再濬之而後及余又甲午也泉之隐见通塞若有期者余闻而异之夫泉用之则澄不用则浊越故泽国家临谿而户置井地多名泉兹泉又官舍汲之者少故往往堙废人情之不好古久矣且百年兵燹陵谷变迁求所为文正公记而碑碣不存郡乘无载盖已归之苍烟蔓草矣余之记又奚以为君子之居是官也以古人为法饮其泉如见其人而范文正之流风善政犹有存者今徜徉其侧搅之不混挹之愈长冬温而夏寒其必有所感也夫越郡自司马子长南登会稽王谢诸人骈肩叠迹禹穴兰亭之间名区胜蹟埋没於苍烟蔓草者殆不可胜计太守既好古吾知其不忍劳民而以次修举也余虽去请载笔以竢


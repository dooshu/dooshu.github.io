【应诏】

肃承明诏。应会皇都。星陈夙驾。秣马脂车。命彼掌徒。肃我征旅。朝发鸾台。夕宿兰渚。芒芒原隰。祁祁士女。经彼公田。乐我稷黍。爰有樛木。重阴匪息。虽有餱粮。饥不遑食。望城不过。面邑不（魏志作匪。）游。仆夫警策。平路是由。玄驷蔼蔼。扬镳漂（魏志作[票寸]。）沫。流风翼衡。轻云承盖。涉涧之滨。缘山之隈。遵彼河浒。黄阪是阶。西济（《诗纪》作跻。）关谷。或降或（《类聚》作忽。）升。騑骖倦路。载（《文选》作再。）寝载（魏志、《文选》作再。）兴。将朝圣皇。匪敢晏（《类聚》作燕。）宁。弭节长骛。指日遄征。前驱举燧。后乘抗旌。轮不辍运。鸾（本集作銮。）无废声。爰暨帝室。税此西墉。嘉诏未赐。朝觐莫从。仰瞻城阈。俯惟阙庭。长怀永慕。忧心如酲。（○《三国志》本传。《文选》二十。本集五。《诗纪》十四。又艺文《类聚》三十九引旅、渚、黍、升、兴、宁、旌、酲八韵。《文选》六魏都赋注作责躬诗。引一句。《御览》七百七十五作应制诗。引声一韵。）


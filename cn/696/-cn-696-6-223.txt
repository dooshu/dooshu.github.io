上巳行


春堤十里晓云生，春江一曲暮潮平。
红兰绿芷遥相对，油壁青骢次第行。
洛水桥边闭春殿，碧山翠霭回芳甸。
陌上绮罗人若云，城隅桃李花如霰。
少年跃马珊瑚鞭，道逢落花骄不前。
已教步障围烟雾，更取东风送管弦。
垂柳无人临古渡，娟娟独立寒塘路。
公子空贻芍药花，佳人自爱樱桃树。
又有青楼大道旁，楼中红粉不成妆。
万里黄龙谁出戍，三年紫燕独归梁。
晚下珠帘垂玉箸，尽日凝眸芳草处。
无限雕鞍逐艳阳，谁识郎从此中去。





○命皇太子即位册文

维元和十五年，岁次庚子闰，正月甲辰朔越三日景午，皇帝若曰：於戏！上天降鉴，保乂于我国家。十圣丕承，光宅四海，鸿休大业，以逮予一人。严恭祗畏，惧弗克荷，赖宗社垂庆，生灵乂安。今朕寝疾弥留，弗兴弗寤，神器所付，属之元良。咨尔皇太子恒，孝友聪明，温文睿哲，自主匕鬯，日新厥德。必能缵序朕志，绥靖万邦，是用命尔，陟於元后。宜令中书侍郎平章事令狐楚奉册，即皇帝位。懋建皇极，无忝我祖宗之休烈。


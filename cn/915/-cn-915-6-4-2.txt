◇即位改元大赦诏（泰始元年十二月景寅）

制诏御史中丞等，昔朕皇祖宣王，圣哲钦明，诞应期运，熙帝之戴，肇启洪基。伯考景王，履道宣猷，缉熙诸夏，至于皇考文王，睿哲光远，允协灵，应天顺人，受兹明命。仁济于宇宙，功格于天地。肆魏氏弘鉴於古训，仪刑于唐虞，畴咨群后，爰辑大命於朕身。予一人畏天之命，用弗敢违。遂登坛于南郊，受终于文祖，燔柴班瑞，告类上帝：惟朕寡德，负荷洪烈，允执其中。托於王公之上，以君临四海，惴惴惟惧，罔知所济。惟尔股肱爪牙之佐，文武不贰心之臣，乃祖乃父，实左右我先王，以弼宁帝室，光隆大业。思与万国，共飨体祚。其大赦天下，与之更始，自谋反大逆不道已下，在元年十二月七日昧爽以前，皆赦除之。改咸熙二年为泰始元年，赐人爵五级，露布天下，及诸王公国别使，称朕意焉。（《文馆词林》六百六十八，又见《晋书·武帝纪》，有删节。）


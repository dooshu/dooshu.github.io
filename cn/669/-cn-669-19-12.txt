12　觀象賦作者張淵名避諱


觀象賦，後魏張淵撰。【原注】見後魏書。初學記一云「宋張鏡」，非也。

【方樸山云】唐人避諱耳。

【元圻案】魏書藝術傳：「張淵，不知何許人。明占候，曉内外星分。嘗著觀象賦。」其辭載本傳。賦敘略曰：「歲次析木之津，日在翼星之分，閶闔晨鼓而蕭瑟，流火夕暵以摧頽。乃仰觀太虚，縱目遠覽，遂援管而爲賦。」〇北史藝術傳作張深，文選謝莊月賦注引之作張泉，蓋皆避唐高祖諱。






43　武侯之才十倍曹丕　司馬懿畏蜀非武侯敵　蜀老知諸葛亮多枉　武侯事蹟多湮没


昭烈謂「武侯之才，十倍曹丕」。以丕之盛，終身不敢議蜀也。司馬懿畏蜀如虎，非武侯之敵。史通曲筆篇云：「陸機晉史虚張拒葛之鋒。」又云：「蜀老猶存，知葛亮之多枉。」然則武侯事蹟湮没多矣。

【元圻案】諸葛傳：「建興九年，亮復出祁山。」注：「漢晉春秋曰：司馬宣王尋亮於鹵城，登山掘營，不肯戰。賈詡、魏平曰：『公畏蜀如虎，奈天下笑何！』宣王病之。」傳又云：「章武三年春，先主於永安病篤，召亮于成都，囑以後事，謂亮曰：『君才十倍曹丕，必能安國，終定大事。』」〇陸機，字士衡，吴郡人。祖遜，父抗。吴亡入晉。事迹具晉書本傳。隋書經籍志「古史類」：「晉紀四卷，陸機撰。」〇唐書藝文志「雜傳記類」：「郭沖諸葛亮隱没五事一卷。」惜乎其書不傳。






○为兴元裴从事贺封尚书加官启（裴即封之门生）

伏承天恩，荣加宠秩，伏惟感慰。伏以蓬果凶徒，遂为逋寇，三里雾未能成市，五斗米乃欲诱人。联接坤维，依凭艮险，蹶跳锋刃，冒触罾{当}。尚书四丈机在掌中，兵存堂上，爰择幕府，俾帅军行，羊祜理戎，轻裘缓带，祭遵临敌，投壶雅歌，一举而张角师歼，再战而孙恩党尽。长清气，永变巫风，虽合势於三川，实先鸣於二子。仰惟殊渥，允谓简劳，当从钤管之荣，便执陶钧之柄。苍生之望，孰不喁喁？某早忝生徒，复叨参佐。汉祖以萧何为人杰，晏子以仲尼为圣相，当今昌运，系我师门。鸡树凤池，不胜心祷，无任贺之至。


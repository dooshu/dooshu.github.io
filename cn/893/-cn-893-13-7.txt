秋夜宿龙门香山寺，奉寄王方城十七丈奉国莹上人，从弟幼成、令问





《河南通志》：龙门山，在河南府城西南三十里。两山对峙，东曰香山，西曰龙门，石壁峭立。伊水出其间，故又名伊阙。《左氏传》：晋赵鞅纳王，使女宽守阙塞。服虔谓南山伊阙是也。杜预注：洛阳西南伊阙口也，而今谓龙门矣。壁间石佛大小数百，皆后魏及唐时所凿。香山寺在龙门山上，后魏时建。白居易《修香山寺记》：洛阳四郊山水之胜，龙门首焉。龙门十寺，游观之胜，香山首焉。唐山南东道之唐州，有方城县。



朝发汝海东，暮栖龙门中。[一]水寒夕波急，[二]木落秋山空。望极九霄迥，[三]赏幽万壑通。目皓沙上月，心清松下风。玉斗横网户，[四]银河耿花宫。[五]兴在趣方逸，欢余情未终。凤驾忆王子，虎溪怀远公。桂枝坐萧瑟，棣华不复同。[六]流恨寄伊水，[七]盈盈焉可穷。[八]

[一]刘琨诗：“朝发广莫门，暮宿丹水山。”枚乘《七发》：“南望荆山，北望汝海。”李善注：“汝称海，大言之也。”郭璞《山海经注》：“汝水出南阳鲁阳县大孟山东北，至河南梁县东南，经襄城、颍川、汝南，至汝阴褒信县入淮。”



[二]梁简文帝诗：“夕波照孤月。”



[三]九霄，即九天也，详见《明堂赋》注。



[四]玉斗即北斗，色明朗如玉，故曰玉斗。网户，门扉上刻为方目，如罗网状，若今之隔亮也。《楚辞》：“网户朱缀，刻方连些。”详见《明堂赋》注。



[五]《初学记》：天河亦曰银河。谢朓诗：“秋河曙耿耿。”吕延济注：“耿耿，明净也。”花宫，佛寺也。佛说法处，天雨众花，故诗人以佛寺为花宫。



[六]何逊诗：“凤驾启千群。”王子，谓仙人王子乔。《一统志》：虎溪，在九江府城南，晋僧惠远送客过此，虎辄鸣号，因名。道书以虎溪山为七十二福地之一。鲍照诗：“容华坐消歇。”棣华，详见七卷注。王子以喻王方城，远公以比国莹上人。棣华，谓幼成、令问二弟。



[七]《水经注》：伊水出南阳县西蔓渠山，东北过伊阙中，又东北至洛阳县南，北入于洛。《元和郡县志》：伊阙山，在河南府伊阙县北四十五里，两山相对，望之若阙，伊水流其间，故名。



[八]《古诗》：“盈盈一水间，脉脉不得语。”






芈叔课最

楚使芈叔为尹，课上最，楚王大悦，绳诸朝。孙叔敖仰天大笑，三噎而三顿。楚王不怿曰：“令尹有不足于寡人与？盍教之，而廷耻寡人，窃为令尹不取也。”孙叔敖对曰：“臣之里人有洿池以为利者，吴行人过楚，见其鱼鳖之牣也，谓之曰：‘我善渔。’臣之里人喜，为之具罔罟、舟楫，资其行，则趋而之其池，曰：‘我于是乎渔。’臣之里人蹙然曰：‘吾惟子能取江湖之鱼以益我也，若是，则吾固有之矣，而焉用子为哉？’今楚国之民莫非王民矣，芈叔之尹申也，不闻有令政以来邻国之民，而多取诸王之固有以最其课，是剜王之股以啖王也。则王之左右皆能之矣，不惟是夫也。今王朝群臣而绳之，群臣不佞，繇是而度王心，则相率而慕效之，以为敌国驱，是社稷之忧也。”楚王曰：“善哉。”乃黜芈叔，下令国中曰：“下邑之大夫，有效芈叔剥吾民以最课者，服上刑。”楚人大悦，三年而伯诸侯。


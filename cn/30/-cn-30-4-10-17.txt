阿儿思兰


阿儿思兰，阿速氏。初，宪宗以兵围阿儿思兰之城，阿儿思兰偕其子阿散真迎谒军门。帝赐手诏，命专领阿速人，且留其军之半，余悉还之，俾镇其境内。以阿散真置左右。道遇阇儿哥叛军，阿散真力战死之。帝遣使裹尸还葬之。阿儿思兰言于帝曰：“臣长子死，不能为国效力，今以次子捏古来献之陛下，愿用之。”捏古来至，帝命从兀良哈台征哈剌章，有功，兀良哈台赏以白金名马。从伐宋，中流矢而死。

子忽儿都答，充管军百户。世祖命从不罗那颜使哈儿马某之地，以疾卒。

子忽都帖木儿，武宗潜邸时从征海都，以功赏白金。至大元年，授宣武将军、左卫阿速亲军副都指挥使。四年，卒。






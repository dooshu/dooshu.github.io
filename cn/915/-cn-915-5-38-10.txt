◇追尊始祖太王为高皇议（太和三年六月）

周武追尊太王、王季、文王皆为王，是时周天子以王为号，追尊即同，故谓不以卑临尊也。魏以皇帝为号，令追号皇曾祖，中常侍大长秋特进君为王，乃以卑临尊也。故汉祖尊其父为上皇，自是以后，诸侯为帝者，皆尊其父为皇也。大长秋特进君宜号高皇。载主宜以金根车，可遣大鸿胪持节，乘大使车，从驺骑奉印绶，即邺庙以太牢告祠。（《通典》七十二）


○授杜元颖平章事制

王者昭宣令德，临视百官，必有台臣，总其方略。况是先朝正奸邪之罪，型海内之心，既承大勋，付朕鸿业。思欲述事继志，偃武修文，扬其耿光，属在髦杰。朝散大夫守尚书户部侍郎知制诰翰林学士上柱国建安县开国男食邑三百户赐紫金鱼袋杜元颖，识禀人秀，才为国华，器缜密以含章，言清明而体要。廉方不杂，峻直无徒，洞朗鉴而心运阳秋，鼓雄词而气干河岳。爰以精粹，列於内廷，通贾生理乱之言，达管氏刑政之本，未至高位，蔚为名臣。间者妖孽相挻，纷乱南北，朝夕机命，迅如风霆。而翰动若飞，神无滞用，思戢必尽其心力，避荣常执其谦光。况虔奉缀衣，导扬训命，雅仗忠贞之志，实有安定之功。本於忘身，爱我以德，感激无隐，切劘尽规。既纳诲於三篇，亦陈戒於六事。朕尝委以大政，询其远猷，研几必精，应变常理。布旧章於河朔，推大信於昆夷，无所不谐，实由密赞。令器焜耀，淑声流闻，升於台阶，允是瞻望。於戏！昔尔先正，为唐宰衡，惟尔傅臧，孙有后之庆，征求召公是似之德，宜纂旧服，协於至公。乃思贻厥之谋，率攸行之道，扼制群动，衡平众流，俾人不迷，时乃之绩。可守尚书户部侍郎平章事，散官勋并如故。


○送蒋员外奏事毕还扬州序

扬州牧赵国崔公，使其部从事侍御史吴兴蒋晁如说师，条奏官府之废置、岁月之要会。其来也，吴楚之众君子，酒而诗之，而薛水部弁、李司直翰双为之序，以冠篇首。既将命，赵公拜左仆射，蒋侯加尚书郎之位。其还也，之子日执书卷以言於朝曰：“始者与数贤别，赖斯文，故常若在眼。今幸而迁秩，行车在门，明旦离群，想今日之会，亦犹於此而思彼也。非置书袖中，人谓我何？”然後西人之旧者，皆赋韵道别，而鄙夫和之。诗大略盖美蒋侯以才智任职，有周爰咨诹之用，而将事不坠，专对不辱，能一其心以佐大府之政。政靡小大，惟公是谋，谋之臧归於府，不知我者则谓我专。赵公所以有成晋坐啸之论而无惭，示乐羊谤书之箧而不疑，斯可谓之明矣。今也於归，腰曳两绶。然浊泾素，春水始生，秦原青青，诸草皆秀，可共乐也，而又别焉。凡我同寮，是以有瞻望不及之叹，故送远之志，悉形於文。


良耜

一章二十三句


首节讲：此诗疑亦秋冬报赛田事之乐歌。言：稼穑之事虽由于人力，丰年之庆实由于神功。我周人不敢忘所自矣。





畟畟良耜，俶载南亩。

畟畟，严利也。彼方其耕也，以此严利之耜，而始事于南亩之间，其耕之也勤矣。

二节讲：





播厥百谷，实函斯活。

迨其耕也，播此百谷之种，其实皆含气而生，其播之也时矣。

三节讲：





或来瞻女，载筐及筥，其饷伊黍。

瞻女，妇子来饷。筐、筥，俱是饷具。饷，是所馌之物。由是农夫在田，妇子馌焉，则持筐筥之器，盛伊黍之馌，而饔飧之有备也。

四节讲：





其笠伊纠，其镈斯赵，以薅荼蓼。

纠，笠轻。镈，田器。赵，刺也。薅，去也。妇子来馌，农夫耘焉，则戴轻纠之笠，持斯赵之镈，而荼蓼之是薅也。

五节讲：





荼蓼朽止，黍稷茂止。

朽，腐烂。荼蓼既去，则草朽土熟，而黍稷日见其茂盛矣。

六节讲：





获之挃挃，积之栗栗。

由是西成届期，于焉而可获也。则获之于野，桎桎然其有声，积之于场，栗栗然其甚密。





其崇如墉，其比如栉，以开百室。

崇，高也。墉，是墙。比，密比。栉，头梳。语其所积之崇，则如墉也；语其所积之密，则如栉也。而向之合百室以共作者，今则开此百室而同时以入谷矣。

七节讲：





百室盈止，妇子宁止。

由是百室盈止，而比闾族党，皆有积仓之富；妇子宁止，而俯仰有资，皆蒙乐利之休。其丰年之庆为何如哉？

末节讲：夫农夫获丰年之庆，要之皆田祖、先农、方社之功也，报赛之礼其容可缓乎？





杀时犉牡，有捄其角。

黄牛黑唇之犉。故杀此犉牡之牲，有捄其角之曲，于以行报赛之礼焉。





以似以续，续古之人。

似，即继。人，即先祖。举是礼也，而岂徒哉？盖我先祖于农事有成之日，固常行报赛之礼。我今日之举，正欲以似续古之人之典于不替耳。不然，行于昔而废于今，将何以报神功之远哉？






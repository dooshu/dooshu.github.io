◇陈终德为祖母持重议

案丧服乃士之正礼，含有天子、诸侯、卿大夫之事，其中时复下同庶人者，皆别标显。至如传重，自士以上，古者卿士，咸多世位，又士以上，乃有宗庙。世儒多云，嫡孙传重，下通庶人。以为差谬。何以明之？《礼稽命徵》曰：「天子之元士二庙，诸侯之上士亦二庙，中、下士一庙。」一庙者，祖祢共庙。《祭法》又云：「庶人无庙。」既如此分明，岂得通于庶人也？传重者，主宗庙，非谓庶人祭于寝也。兼累世承嫡，方得为嫡子嫡孙耳。不尔者，不得继祖也。又郑玄别变除云，为五世长子服斩也。魏、晋以来，不复行此礼矣。案《丧服经》，无嫡孙为祖持重三年正文，唯有为长子三年，嫡孙期，《传》及注因说嫡孙传重之义。今世既不复为嫡子服斩，卑位之嫡孙，不陵诸叔而持重，则可知也。且准终德资阶，方之于古，未登下士，庶人在官，复无斯礼。考之旧典，验之今世，则兹范罕行。且诸叔见存，丧主有寄，宜依诸孙，服期为允。（《魏书·礼志》四。永平四年，太常卿刘芳议。又见《通典》八十九。）


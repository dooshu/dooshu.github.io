头直鼻中发际旁行至头维凡七穴第一


黄帝问曰：气穴三百六十五以应一岁，愿闻孙络溪谷，亦各有应乎？岐伯对曰：孙络溪谷，三百六十五穴会，以应一岁，以洒《素问》作溢 奇邪，以通荣卫。肉之大会为谷，肉之小会为溪，肉分之间，溪谷之会，以行荣卫，以舍《素问》作会 大气也。

神庭，在发际直鼻，督脉、足太阳、阳明之会。禁不可刺，令人癫疾，目失精；灸三壮。

曲差，一名鼻冲，夹神庭两旁各一寸五分，在发际，足太阳脉气所发，正头取之。刺入三分，灸五壮。

本神，在曲差两旁各一寸五分，在发际一曰直耳上入发际四分 ，足少阳、阳维之会。刺入三分，灸五壮。

头维，在额角发际，夹本神两旁各一寸五分，足少阳、阳明之会。刺入五分，禁不可灸。






洪知县贯七首

【宫词（七首）】

花阴长日卧韩卢，闲看帘前燕引雏。

听得当家宣画本，君王要按美人图。

隔花女伴笑呼名，新试宫鞋月下行。

倦剧归来更漏永，一帘秋水浸桃笙。

淡服慵妆似出家，银屏添水浸荷花。

香销日午经千遍，冰碗新尝上赐瓜。

月殿清虚舞素娥，银桥百尺夜曾过。

一从传得《霓裳曲，玉版新词觉更多。

别院笙歌别是春，芙容屏障隔风尘。

玉鱼金钥年年在，鹦鹉笼中解唤人。

金屋无情老岁华，春风落尽海棠花。

同来女伴休相笑，乞得新恩许出家。

双飞金凤翠云翘，舞袖三千尽绛绡。

一自銮舆西幸后，白头如梦说前朝。

附见王镒（一首）

【宫词】

雨过河光雁影遥，银床冰簟自秋宵。

长门杨柳摇残月，报道君王已视朝。


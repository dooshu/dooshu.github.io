15　喜懼之年深計短長之日　朝倚門暮倚閭常恐失望　胡文定辭召試之語


胡文定以親辭成都學事云：「矧當喜懼之年，深計短長之日。」案：「短長」字，用晉李密陳情表中語。曾文清全云：「茶山先生幾，字吉甫。」求歸侍云：「朝則倚門，暮則倚閭，常恐失望；父曰嗟子，母曰嗟季，曷敢弭忘？」

【元圻案】書録解題别集類下：「胡文定武夷集十五卷，崇安胡安國康侯撰。其辭召試曰：『少習藝文，不稱語妙；晚捐華藻，纔取理明。既覺昨非，更無餘習。』故其文集止此。」四庫全書不著録。〇曾吉甫茶山集八卷，原本已佚，四庫全書從永樂大典録出，皆其詩也，文集未見。






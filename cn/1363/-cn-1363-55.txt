杜牧之诗酒扬州梦


杜牧之诗酒扬州梦杂剧（元）乔孟符撰

●杜牧之诗酒扬州梦杂剧目录

楔子

〔音释〕

第一折

〔音释〕

第二折

〔音释〕

第三折

〔音释〕

第四折

〔音释〕

题目　张好好花月洞房春　正名　杜牧之诗酒扬州梦

楔子

〔冲末扮张太守引净张千上诗云〕昔年白屋一寒儒。今日黄堂驷马车。富贵必从勤苦得。男儿须读五车书。小官姓张。名纺。字尚之。自中甲科以来。累蒙圣恩。除授豫章太守。自幼与杜牧之为八拜交。今牧之官为翰林侍读。有公干至豫章。将欲起程回京。不免安排果卓。与他饯行。小官近日梨园中讨得一个歌妓。年方一十三岁。善能吹弹歌舞。名曰好好。我数次与他算命。道他有夫人之分。未审他姻缘在于何处。今日饯别牧之。就叫好好出来劝酒者。好好何在。〔旦扮张好好上云〕相公叫我。不知又请甚么客。须到前厅见来。〔见科云〕相公唤我。有何使用。〔张太守云〕今日与牧之饯行。你就席间歌舞一回。与他劝酒。〔旦云〕谨领尊命。〔张太守云〕张千。门首觑着。杜翰林来时。报复我知道。〔正末扮杜牧之上云〕小生姓杜。名牧。字牧之。京兆人也。太和间举贤良方正。累官至翰林侍读之职。因公干至豫章。此处太守张尚之。自幼与小生交善。今日在私宅设酒。与小生饯送。令人来请。须索走一遭去。左右。报复去。道杜某来了也。〔张千做报见科〕〔正末云〕小生薄德。敢劳太守张筵也。〔张太守云〕蔬食薄味。不堪献敬。聊引饯意耳。左右将酒过来。学士满饮一杯。〔正末云〕太守请。〔张太守云〕学士。自古道筵前无乐。不成欢乐。今舍下有一女。年方一十三岁。名曰好好。善能歌舞。着他出来歌舞一回。与学士送酒咱。〔正末云〕深蒙厚意。感谢感谢。〔张太守云〕好好。你歌舞一回。伏侍相公咱。〔旦歌舞科〕〔正末云〕小官无甚奇物。瑞文锦一段。犀角梳一副。权表微诚。有诗一首。〔诗云〕汝为豫章姝。十三纔有余。娇媚鹧鸪儿。妖娆鸾凤雏。舞态出花坞。歌声上云衢。赠之天马锦。堪赋水犀梳。〔张太守云〕好好。谢了相公者。〔旦拜科云〕多谢厚赐。〔正末云〕多有打搅。小生不敢久留。就此告辞长行去也。〔唱〕

【仙吕赏花时】唱一曲金缕悠扬云谩行。舞一回彩袖轻盈花弄影。今日个饯送在短长亭。对着这江山胜景。慵斟酒诉离情。

【幺篇】怕听阳关第四声。回首家山千万程。博着个甚功名。教俺做浮萍浪梗。因此上意懒出豫章城。〔同下〕

〔音释〕

饯音贱　乐姚去声　乐音涝　姝音朱　鹧音柘　鸪音姑　坞音五　慵音虫

第一折

〔外扮牛僧孺引左右亲随上诗云〕闲中清雅理丝桐。乐在琴书可用功。无事休衙消永昼。居然坐啸古人风。老夫姓牛。名僧孺。字思黯。官拜扬州太守。昔与张尚之杜牧之为忘年友。牧之官拜翰林侍读。因公差至此。老夫特设一席。令人请去了。左右。若杜牧之来时。报我知道。〔正末引家童上云〕小官杜牧之是也。前年公差至豫章。今又公差至扬州。有太守牛僧孺。原是父辈。今日设席相请。须索走一遭去。〔家童云〕相公。这扬州是好景致也。〔正末云〕家童。你那里知道。想当初隋炀帝幸广陵看琼花。一时繁华。天下无比。你听我说。〔唱〕

【仙吕点绛唇】锦缆龙舟。可怜空有。隋堤柳。千古闲愁。我则怕春光老琼花瘦。

〔家童云〕相公。行了这一路州县。觉都不如这里人烟热闹哩。〔正末唱〕

【混江龙】江山如旧。竹西歌吹古扬州。三分明月。十里红楼。绿水芳塘浮玉榜。珠帘绣幕上金钩。〔家童云〕相公。看了此处景致。端的是繁华胜地也。〔正末唱〕列一百二十行经商财货。润八万四千户人物风流。平山堂。观音阁。闲花野草。九曲池。小金山。浴鹭眠鸥。马市街。米市街。如龙马聚。天宁寺。咸宁寺。似蚁人稠。茶房内。泛松风。香酥凤髓。酒楼上。歌桂月。檀板莺喉。接前厅。通后阁。马蹄阶砌。近雕阑。穿玉户。龟背球楼。金盘露。琼花露。酿成佳酝。大官羊。柳蒸羊。馔列珍馐。看官场。惯亸袖。垂肩蹴踘。喜教坊。善清歌。妙舞俳优。大都来一个个着轻纱。笼异锦。齐臻臻的按春秋。理繁弦。吹急管。闹吵吵的无昏昼。弃万两赤资资黄金买笑。??百段大设设红锦缠头。

〔云〕左右报复去。道杜牧之来了也。〔左右做报见科〕〔牛僧孺云〕老夫无甚管待。左右将酒来。学士满饮一杯。〔正末唱〕

【油葫芦】月底笼灯花下游。闲将佳兴酬。绮罗丛封我做醉乡侯。酌几杯锦橙浆洗净谈天口。折一枝碧桃春占定拿云手。〔牛僧孺云〕却不道文苑中古■〈忄敝〉秀才家。多好此狂饮也。〔正末唱〕打迭起翰林中猛性子挺。拽扎起太学内体样儿■〈亻刍〉。趁着这锦封未剖香先透。渴时节吸尽洞庭秋。

〔牛僧孺云〕可不道既有知契友。又有可意人。是好宴乐也。〔正末唱〕

【天下乐】端的是一醉能消万古愁。醒来时三杯。扶起头。我向那红裙队里夺了一筹。看花呵致成症候。饮酒呵灌的醉休。我则待胜簪花常带酒。

〔牛僧孺云〕牧之在京师。日日有花酒之乐。老夫有一家乐女子。颇善歌舞。唤他出来伏事学士咱。好好那里。〔旦上云〕妾身张好好是也。原是张尚之家女童。牛太守大人与张尚之为旧友。遂将妾身过房与牛太守为义女。经今三年矣。今日前厅上宴客。太守大人呼唤。须索见去。〔见科〕〔正末云〕此女是谁。〔牛僧孺云〕是老夫义女。小字好好。唤来歌舞一回。与学士奉一杯酒。〔家童云〕相公。好个标致的小姐。我那里曾见来。〔正末唱〕

【那咤令】倒金缾凤头。捧琼浆玉瓯。蹴金莲凤头。并凌波玉钩。整金钗凤头。露春纤玉手。天有情天亦老。春有意春须瘦。云无心云也生愁。

〔牛僧孺云〕小家之女。有甚十分颜色。〔正末唱〕

【鹊踏枝】花比他不风流。玉比他不温柔。端的是莺也消魂。燕也含羞。蜂与蝶花间四友。呆打颏都歇在荳蔻梢头。

〔牛僧孺云〕牧之。饮个双杯。〔正末云〕我与大姐穿换一杯。大姐。换了这一杯酒饮过者。〔唱〕

【寄生草】我央了十个千岁。他刚咽了三个半口。险涴了内家妆束红鸳袖。越显的宫腰袅娜纤杨柳。添上些芙蓉颜色娇皮肉。白处似梨花擎露粉酥凝。红处似海棠过雨胭脂透。

〔牛僧孺云〕牧之。请饮酒。〔正末云〕且住。将文房四宝来。作诗一首相赠。〔家童云〕笔砚在此。〔正末唱〕

【幺篇】磨铁角乌犀冷。点霜毫玉兔秋。对明窗沧海龙蛇走。蘸金星端砚云烟透。拂银笺湘水玻璃皱。〔牛僧孺云〕何劳学士这等费心。〔正末唱〕比及赏吴宫花草二十年。先索费翰林风月三千首。

〔云〕你看这女子。〔诗云〕端的是仙人飞下紫云车。月阙纔离蟾影孤。却向尊前擎玉盏。风流美貌世间无。〔唱〕

【后庭花】他那里应答的语话投。我这里笑谈的局面熟。准备着夜月携红袖。不觉的春风倒玉瓯。〔旦云〕我再斟的满者。与相公饮咱。〔正末唱〕怎生下我咽喉。劳你个田文生受。志昂昂包古今赡宇宙。气腾腾吐虹霓贯斗牛。袖飘飘拂红云登凤楼。兴悠悠驾苍龙遍九州岛。娇滴滴赏琼花双玉头。风飕飕游广寒八月秋。乐陶陶倩春风散客愁。湿浸浸锦橙浆润紫裘。急煎煎想韦娘不自由。虚飘飘恨彩云容易收。香馥馥斟一杯花露酒。

〔旦云〕此一杯酒擎着不饮。是无妾之情也。〔正末唱〕

【青歌儿】休央及偷香偷香韩寿。怕惊回两行两行红袖。感谢多情贤太守。我是个放浪江海儒流。傲慢宰相王侯。既然宾主相酬。闲叙笔砚交游。对酒绸缪。交错觥筹。银甲轻搊。金缕低讴。则为它倚着云兜。我控着骅骝。又不是司马江州。商妇兰舟。烟水悠悠。枫叶飕飕。不争我听拨琵琶楚江头。愁泪湿青衫袖。

〔牛僧孺云〕学士。再饮一杯咱。〔正末云〕酒勾了也。〔背云〕这女子恰似在何处曾会见他来。〔牛僧孺云〕既然学士饮不的酒。那女子回去罢。〔旦下〕〔正末唱〕

【赚煞尾】比及客散锦堂中。准备人约黄昏后。他不比寻常间墙花路柳。这公事怎肯甘心便索休。强风情酒病花愁。〔牛僧孺云〕无甚管待。承学士屈高就下也。〔正末唱〕这的是钓诗钩。我醉则醉常在心头。扫愁箒争如奉箕箒。〔牛僧孺云〕牧之。　一番相见一番老也。〔正末唱〕遮莫你鬓角边霜华渐稠。衫袖上酒痕依旧。我正是风流到老也风流。〔下〕

〔牛僧孺云〕老夫念故人情分。安排酒殽。请杜牧之。不想他酒病诗魔。依然如旧。我着家乐奉酒。他说那里曾见这女子来。是输不的他那一双眼。这风子在豫章时。张尚之家曾见来。又早三年光景。长的比那时不同了。可知他看在眼里。则是到不的他手。张千。等他再来时。你说太守不在家。则着他去。兀那翠云楼上。闲坐一会。坐的没意思。他则索回去也。〔下〕

〔音释〕

黯衣减切　行音杭　髓桑嘴切　酿尼降切　酝音韵　亸音朵　踘音矩　俳音排　丛音从　■〈忄敝〉音鳖　■〈亻刍〉音邹　吸音喜　纤西尖切　颏音孩　涴音卧　袅音鸟　娜挪上声　肉柔去声　蘸知滥切　玻音波　瓈音梨　熟裳由切　咽音烟　赡伤占切　倩青去声　馥房夫切　觥古横切　搊音邹

第二折

〔张千上云〕小人是太守府内亲随。奉老爹钧语。着我打扫的这翠云楼。恐怕杜学士到来游玩。就在此管待他。〔正末引家童上楼科云〕昨日太守开宴出红妆。细看此女颜色。娇艳动人。甚有顾恋之意。小官一时疎狂。被叔父识破。念先人之面。未曾加责。今日心中闷倦。故来此翠云楼游玩。小官只为酒病花愁。何日是好也呵。〔唱〕

【正宫端正好】衫袖湿酒痕香。帽檐侧花枝重。似这等宾共主和气春风。一杯未尽笙歌送。就花前唤醒游仙梦。

〔家童云〕相公昨日中酒。今日起迟。你看那楼上。却又早安排的果卓杯盘停当也。〔正末唱〕

【滚绣球】日高也花影重。风香时酒力涌。顺毛儿扑撒上翠鸾丹凤。恣情的受用足玉暖香融。这酒更压着琉璃锺琥珀醲。这楼正值着黄鹤仙白兔翁。这酒更胜似酿葡萄紫駞银瓮。这楼快活杀傲人间湖海元龙。这酒却便似泻金茎中玉露擎仙掌。这楼恰便似看翠盘内霓裳到月宫。高卷起彩绣帘栊。

〔正末语张千云〕我昨日中酒。且歇息一会。等太守来时。报我知道。〔张千云〕理会的。〔正末同家童俱睡科〕〔旦同四旦上云〕妾身张好好。太守大人使俺来这翠云楼上。伏事杜翰林。他怎生却睡着了。我唤他一声。杜老爹。杜老爹。妾身来了也。〔正末起云〕太守大人。可曾来么。〔旦云〕太守公事忙。且不得来。一径着妾等来。伏事相公。〔正末云〕伏事甚么。咱两个且共席坐者。兀那四位小娘子。会舞唱么。〔四旦云〕颇会些。〔正末云〕既然会舞唱。大家欢乐饮三杯。〔旦云〕昨日席间怠慢。相公勿罪也。〔正末唱〕

【倘秀才】想当日宴私宅翰林应奉。倒做了使官府文章巨公。昨日今朝事不同。暖溶溶脂粉队。香馥馥绮罗丛。端的是红遮翠拥。

〔云〕小娘子是张好好。这四位小娘子是何人。〔旦云〕这四个是玉梅。翠竹。夭桃。媚柳。一同歌唱。与相公送酒咱。〔正末唱〕

【滚绣球】尊中酒不空。筵前曲未终。你教他系垂杨玉骢低鞚。准备着倩人扶两袖春风。我这害酒的渴肚囊。看花的馋眼孔。结下的欢喜缘可着他厮重。我伴着些玉婵娟相守相从。也不索闲游柳陌寻歌妓。笑指前村问牧童。直吃的月转梧桐。

〔旦云〕相公。你在席间坐者。只怕太守到来。妾身且回去咱。〔旦同四旦下〕〔正末做醒科云〕好是奇怪也。恰纔那个女子。陪侍我饮酒。怎生不见了。〔家童做醒科云〕不觉的盹睡着了。〔正末云〕你见那女子来么。〔家童云〕相公。你敢昏撒了。几曾见什么女子来。〔正末唱〕

【醉太平】又不是痴呆懵懂。不辨个南北西东。恰纔个彩云飞下广寒宫。醉蟠桃会中。一壁厢花间四友争陪奉。胜似那蓬莱八洞相随从。只落的华胥一枕梦初浓。都是这风流醉翁。

〔家童云〕适纔刚打了一个盹。又早晚了也。〔正末唱〕

【脱布衫】不觉的困腾腾醉眼朦胧。空对着明晃晃烛影摇红。这其间在何处残月晓风。知他是宿谁家枕鸳衾凤。

【小梁州】这些时陡恁春寒绣被空。冷清清褥隐芙蓉。我则道阳台云雨去无踪。今夜个乘欢宠。山也有相逢。

【幺篇】怎承望晓来悞入桃源洞。又则怕公孙弘打凤牢龙。手背上掐着疼。脚面上踏着痛。那里也情深意重。犹恐是梦魂中。

〔家童云〕相公。则是想着那个人儿。便有梦。我也不想甚么。那里得梦来。〔正末唱〕

【一煞】则愿的行云不返三山洞。好梦休惊五夜钟。我这里绣被香寒。玉楼人去。锦树花飞。金谷园空。飞腾了彩凤。解放了红绒。摔碎了雕笼。若不是天公作用。险些儿风月两无功。

〔家童云〕咱家回去罢。休信睡里梦里的事。〔正末唱〕

【煞尾】从今后风云气概都做了阳台梦花月恩情犹高似太华峯。风送纱窗月影通。篆袅金垆香雾蒙。银烛高烧锦帐融。罗帕重沾粉汗溶。高插鸾钗云髻耸。巧画蛾眉翠黛浓。柳坞花溪锦绣丛。烟户云牕闺阁中。可体样春衫亲手儿缝。有滋味珍馐拣口儿供。再不趁蝶使蜂媒厮断送。再不信怪友狂朋厮搬弄。但能勾鱼水相逢。琴瑟和同。〔家童云〕相公。咱回去来。〔正末唱〕早跳出这柳债花钱面糊桶。〔同下〕

〔音释〕

醲泥容切　萄音桃　茎音形　鞚空去声　馋锄咸切　婵音蝉　盹敦上声　懵蒙上声　懂音董　陡音斗　掐音恰　摔音洒

第三折

〔外扮白文礼引杂当上诗云〕一溪流水泛轻舟。柳岸游人饮巨瓯。自在扬州花锦地。风光满眼度春秋。小生姓白名谦。字文礼。扬州人也。颇有几贯赀财。人口顺以员外呼之。今有杜翰林以公差至此。明日回程。小生备下蔬酌。与他送饯。令人请去了。这早晚敢待来也。〔正末引家童上云〕小官自牛太守请我饮宴之间。有一女子。歌舞清妙。再去访谒数次。不放参见。只着在翠云楼上赏玩。归来甚是无聊。今欲回程。有白员外相请。须索走一遭去。我想梦中所见那女子。端的是世间少有也呵。〔唱〕

【南吕一枝花】温柔玉有香。旖旎春无价。多情杨柳叶。解语海棠花。压尽越女吴娃。从头髻至鞋袜。觅包弹无半掐。更那堪百事聪明。模样儿十分喜恰。

【梁州第七】知音吕借意儿嘲风咏月。有体段当场儿攧竹分茶。情着疼热相牵挂。性格稳重。礼数撑达。衣裳济楚。本事熟滑。遏行云板撒红牙。泛宫商曲和琵琶。受用些成顿段暮雨朝云。拜辞了有拘束玉堂金马。快活杀无程期秋月春花。风流。俊雅。倾城。绝代人皆讶。知进退识高下。贤慧心肠不狡猾。是一个少欠他欢喜冤家。

【隔尾】锦机织就传情帕。翠沼栽成并蒂花。何日青鸾得同跨。锦衾绣榻。弓鞋罗袜。玉软香温受用煞。

〔云〕早来到也。左右报复去。道杜牧之来了也。〔杂当报科云〕杜相公来了也。〔白文礼云〕道有请。〔正末做见科云〕小官有何德能。敢劳员外置酒张筵。何以克当。〔白文礼云〕蔬食薄味。敢屈相公降临。实小生之幸也。〔正末云〕敢问员外。昨太守开筵相招。席间出一红妆。善能歌舞。未知谁氏之女。〔白文礼云〕相公不问。小生亦不敢说。此女原是个中之人。先与豫章太守张尚之为侍儿。后来牛太守往豫章经过。取讨为义女。善能吹弹歌舞。此女就是张好好。〔正末云〕我道那里曾见来。不瞒员外说。小官三年前在豫章。张尚之与小官送行。令一女童奉酒。年十三岁。善能歌舞。名曰好好。小官与他瑞文锦一段。乌犀梳一副。经今三年光景。他长成了。十分大有颜色。委实的令人动情也。〔白文礼云〕既然如此。相公那时就问张太守取讨此女以为婢妾。岂不美哉。〔正末唱〕

【骂玉郎】这一双郎才女貌天生下。笋条儿游冶子花朵儿俊娇娃。堪写入风流仕女丹青画。行一步百样娇。笑一声万种妖。歌一曲千金价。

〔白文礼云〕小生也曾见来。果然生的风流。长的可喜。〔正末唱〕

【感皇恩】浓妆呵娇滴滴擎露山茶。淡妆呵颤巍巍带雨梨花。齐臻臻齿排犀。曲湾湾眉扫黛。高耸耸髻堆鸦。香馥馥冰肌胜雪。喜孜孜醉脸烘霞。端详着厖儿俊。思量着口儿甜。怎肯教意儿差。

〔白文礼云〕相公与此女有缘有分。所以如此留情也。〔正末唱〕

【采茶歌】非是我自矜夸。则为咱两情嘉。准备着天长地久享荣华。〔白文礼云〕相公放心。小生务要与相公成就了这桩事。〔正末唱〕既然你肯把赤绳来系足。久以后何须流水泛桃花。

〔云〕员外在太守前。加一美言。与小官成此一件事。员外之恩。不敢忘也。〔白文礼云〕相公放心。小生自有主意。务要完成了此事。〔正末唱〕

【牧羊关】则今日一言定。便休作两事家。将你个撮合山慢慢酬答。成就了燕约莺期。收拾了心猿意马。合欢带同心结。连理树共根芽。知音吕琴中曲。好姻缘锦上花。

〔白文礼云〕相公再住几日。小生和太守说知。试看如何。〔正末云〕小官公事忙。后会有期也。〔唱〕

【一煞】且陪伴西风摇落胭脂蜡。权宁耐夜月寒穿翡翠纱。闲愁不索拨琵琶。〔白文礼云〕相公则为这小娘子留心那。〔正末唱〕我怎肯浪酒闲茶。再留意裙钗下。暂相别受些潇洒。隔云山天一涯。两地嗟呀。

〔白文礼云〕相公再饮一杯。〔正末云〕酒勾了。小官就此告回。〔白文礼云〕相公慢慢而行。小生说成了。便有书呈奉。望赐回音咱。〔正末唱〕

【黄锺尾】你题情休写香罗帕。我寄恨须传鼓子花。且宁心。度岁华。恐年过。生计乏。〔白文礼云〕相公休别寻配偶。小生务要完成此事。〔正末唱〕纵有奢华豪富家。倒赔装奁许招嫁。休想我背却初盟去就他。把美满恩情却丢下。我直着诸人称扬众口夸。红粉佳人配与咱。玉肩相挨手相把。受用全别快活杀。做一对好夫妻出入京华。不强似门外绿杨闲系马。〔下〕

〔白文礼云〕杜翰林去了也。风魔了这汉子。若不成就此事。枉送了他性命也。〔诗云〕俊雅长安美少年。风流一对好姻缘。还须月老牵红线。纔得鸾胶续断弦。〔下〕

〔音释〕

旖音倚　旎泥上声　袜忘骂切　觅音密　掐强雅切　恰强雅切　攧音跌　着池烧切　达当加切　滑呼佳切　慧音惠　猾呼佳切　榻汤打切　煞双鲊切　颤音战　厖音忙　答音打　蜡那架切　乏扶加切　奁音廉　杀双鲊切

第四折

〔牛太守上诗云〕为政维扬不足称。刚余操守若冰清。一生不得逢迎力。却被心知也见憎。老夫牛僧孺是也。叨守扬州。三年任满。赴京考绩。老夫探望杜翰林数次。不肯放参我想来。在扬州之时。请他饮酒。出家乐歌唱。曾着他来。与张好好四目相视。不得说话。他心怀此恨。所以嗔怪。扬州有一个白文礼。是老夫的治民。其家巨富。屡次对老夫诉说此事。要将好好配与杜牧之为夫人。成就此一桩美事。他如今也随老夫来到京师。今日在金字馆中。安排宴会。若杜牧之来时。老夫自有主意。〔下〕〔白文礼引随从上云〕小生白文礼。昔在扬州与杜牧之送行。他只想牛太守家那女子央小生说合。成此亲事。如今牛太守任满回京。小生特随他来。已将前事达知太守。今日在金字馆中。安排筵席。请杜翰林牛太守。务要完成了这门亲事。小的每门首看者。杜翰林来时。报复我知道。〔正末上云〕小官杜牧之。自离扬州。经今三载。牛太守望我数次。不曾放参。今日白员外请赴宴。须索走一遭去。想昨宵沉醉。今日又索扶头也。〔唱〕

【双调新水令】我向这酒葫芦着渰不曾醒。但说着花胡衕我可早愿随鞭镫。今日个酒香金字馆。花重锦官城。不恋富贵峥嵘。则待谈笑平生。不望白马红缨。伴着象板银筝。似这淮南郡山水有名姓。

〔云〕左右报复去。道杜牧之到了也。〔随从报科云〕杜翰林来了也。〔白文礼云〕道有请。〔正末做见科云〕量小官有何德能。着员外置酒张筵。何以克当。〔白文礼云〕蔬食薄味。不成管待。请相公欢饮几杯。〔正末唱〕

【沉醉东风】休想道惟吾独醒屈平。则待学众人皆醉刘伶。浇消了湖海愁。洗涤了风云兴。怕孤负月朗风清。因此上落魄江湖载酒行。胡涂了黄粱梦境。

〔云〕员外。今日席上。再有何人。〔白文礼云〕请牛太守去了。这早晚敢待来也。〔牛太守上云〕老夫牛僧孺。今日白文礼在金字馆设席相请。左右报复去。道牛太守来了也。〔随从报科云〕太守老爹来了也。〔白文礼云〕道有请。〔牛太守做见科与正末云〕老夫相访数次。不蒙放参。只是某缘分浅薄也。〔正末云〕小官连日事冗。有失迎接。叔父勿罪。来日小官设席请罪。就屈员外同席。未知允否。〔白文礼云〕今日且饮过小生这一席。来日同赴盛宴。务要吹弹歌舞。开怀畅饮也。〔正末唱〕

【水仙子】喜的是楚腰纤细掌中擎。爱的是一派笙歌醉后听。哎。你个孟尝君妬色独强性。靠损了春风软玉屏。戏金钗早吓掉了冠缨。杜牧之难折证。牛僧孺不志诚。都一般行浊言清。

〔牛太守云〕休题旧话了。今日员外设席。则请饮酒。〔正末云〕酒虽要饮。事也要知。小官三年前曾央白员外诉说一事。未知叔父允否。〔白文礼云〕太守大人。小生曾言将好好小姐。配与杜翰林。尊意如何。〔牛太守云〕既然牧之心顺。着好好过来相见。就与牧之为夫人。好好那里。〔旦上云〕妾身张好好。老爹呼唤。我自过去。〔见科云〕老爹唤你孩儿。有何分付。〔牛太守云〕有杜牧之要娶你做夫人。则今日正是好日辰。等酒筵散后。就过门成亲。了此宿缘也。〔正末云〕多谢叔父。〔张府尹上云〕小官张尚之。先任豫章太守。今升为京兆府尹。因张好好与了牛太守为义女。长大成人。今聘与杜牧之为夫人。某奉圣人的命。因牧之贪花恋酒。本当谪罚。姑念他才识过人。不拘细行。赦其罪责。如今小官亲来传示与他。早来到了。左右报复去。道有京兆府尹下马也。〔随从报科云〕有新任府尹老爷下马也。〔正末云〕道有请。〔张府尹见科〕〔正末云〕呀。张相公来了。〔牛太守云〕京兆相公。别来无恙。〔张府尹云〕牛相公乃是父执。何故同众位在此。〔牛太守云〕因白员外相招在此。〔张府尹云〕小官因牧之放情花酒。奉朝命本当谪罚。小官保奏。赦其无罪。〔正末云〕多谢大人。〔唱〕

【雁儿落】我则道玉阶前花弄影。原来是金殿上传宣令。本为个牛僧孺门下人。倒做了杜牧之心头病。

〔张府尹见旦科云〕这不是我张好好么。因何在此。〔正末唱〕

【得胜令】则疑是天上许飞琼。原来是足下女娉婷。你栽下竹引丹山凤。笼着花藏金谷莺。都诉出实情。〔白文礼云〕学士。你不拜丈人。还等甚么。〔正末唱〕我做了强项令肩膀硬。今日个完成。将这个俊娇娥手内擎。

〔张府尹云〕嗨。牧之。因你贪恋花酒。所以朝廷要见你之罪哩。〔正末唱〕

【甜水令】我不合带酒簪花。沾红惹绿。疎狂情性。这几件罪我招承。你不合打凤牢龙。翻云覆雨。陷入坑穽。咱两个口说无凭。

〔张府尹云〕早是小官与学士同窗共业。先奏过赦罪。不然。御史台岂肯饶人。〔正末唱〕

【折桂令】见放着御史台不顺人情。谁着你调罨子画阁兰堂。搠包儿锦阵花营。既然是太守兼容。俺朋友间有甚差争。摆着一对种花手似河阳县令。裹着一顶漉酒巾学五柳先生。既能勾鸾凤和鸣。桃李春荣。赢得青楼。薄幸之名。

〔张府尹云〕牧之。你听我说。〔词云〕太守家张好好丰姿秀整。引惹得杜牧之心悬意耿。若不是白员外千里通诚。焉能勾结良缘夫为纲领。从今日早罢了酒病诗魔。把一觉十年间扬州梦醒。纔显得翰林院台阁文章。终不负麒麟上书名画影。〔正末唱〕

【鸳鸯煞】从今后立功名写入麒麟影。结丝萝配上菱花镜。准备着载月兰舟。照夜花灯。畅道朋友同行。尚则怕衣衫不整。毕罢了雪月风花。医可了游荡疎狂病。今日个两眼惺惺。唤的个一枕南柯梦初醒。

〔音释〕

渰音掩　醒平声　胡音胡　衕音同　镫登去声　峥音橙　嵘音横　涤音体　魄音托　境音景　琼渠盈切　娉聘去声　婷音亭　实蝇知切　膀音旁　罨音掩　搠声卯切　营音盈　漉音鹿　荣余平切　丰音风　觉音皎　柯音哥

题目　张好好花月洞房春　

正名　杜牧之诗酒扬州梦

杜牧之诗酒扬州梦杂剧终





◇答释法云书难范缜神灭论

辱告，奉觌敕旨所答臣下审《神灭论》。伏披素札，仰瞻玄谈，文贯韶夏，义测爻系，衰括经典，牢笼述作，弘彼正教，垂之方简，希夷卓尔，难得而闻。斟酌贤圣，剖破毫发，兼通内外之涂，语过天人之际矣。自非体兹至德，思与神会；岂能深明要道，人知企及。谨书诸绅，永以为佩，泠乎既人，照若发蒙，比故修诣，共伸讲复也。弟子刘洽顿首呈。（《弘明集》十）


○崔植刑部尚书制

宰相者，朕之腹心。和合天下，在乎镇靖藩服，附亲远方，将宏遂物之宜，必有更张之道。正议大夫守中书侍郎同中书门下平章事武骑尉赐紫金鱼袋崔植，往在先朝，颇推廉直。驯行惟谨，保万石之风；清德不渝，绍四公之业。遂昇左掖，实著能名，駮正之美，称於朝列。朕以孝公太傅，代载忠贞，擢於相门，授以台席。顾惟寡昧，奉若丕图，每念为君之难，敢忘从谏之义。推诚听纳，虚己咨询，庶洽群心，以迎和气。叔敖是期於秉羽，汲黯谓致於寝谋，宵分以兴，日旰忘食。昔藩国多事，平津让侯；阴阳未和，石庆辞位。惟尔谦逊，岂尝求安，称疾拜章，勤亦至矣。虽愒日之年未及，而寝冰之意尚坚，遂辍枢机，用成美志。崇以大秩，长於秋官，君臣之间，朕无所愧。可刑部尚书，散官勋赐如故。


论鬼

管豹问曰：“人死而为鬼，有诸？”郁离子曰：“是不可以一定言之也。夫天地之生物也，有生则必有死。自天地开辟以至于今，几千万年，生生无穷，而六合不加广也，若使有生而无死，则尽天地之间不足以容人矣。故人不可以不死者，势也。既死矣而又皆为鬼，则尽天地之间不足以容鬼矣。故曰人死而皆为鬼者，罔也。然而二气之变不测，万一亦有魂离其魄而未遂散者，则亦暂焉而不能久也。夫人之得气以生其身，犹火之著木然。魂其焰，体其炭也。人死之魂复归于气，犹火之灭也，其焰安往哉？故人之受气以为形也，犹酌海于杯也，及其死而复于气也，犹倾其杯水而归诸海也，恶得而恒专之以为鬼哉？曰：“然则人子之祀其祖父也，虚乎？”曰：“是则同气相感之妙也。是故方诸向月可以得水，金燧向吕可以得火，此理之可见者也。虞琴弹而薰风生，夔乐奏而凤凰来，声气之应不虚，故鬼可以有可以无者也。子孝而致其诚，则其鬼繇感而生，否则虚矣。故庙则人鬼享，孝诚之所致也。不然，先王继绝世以复明祀，岂其鬼长存而馁，乃至此而复食耶？”


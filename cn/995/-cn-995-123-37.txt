吴泳　和晏子忠

天地肇开辟，江山谁主盟。

岸深沙走白，石秀水含清。

鱼自春来美，猿虽蓝不惊。

汀洲生杜若，薄欲采其英。

吴泳

吴泳　和晏子忠

每逢耆旧问，夸说太平年。

橘柚三冬富，荷花万顷联。

断岩书姓氏，胜迹已蹄筌。

群盗方如蝟，渠鞭恐著先。

吴泳

吴泳　和晏子忠

我往才秋莫，君来恰岁寒。

离鸿书落莫，归马路平宽。

白社论心易，文坛出手难。

近来诗思涩，风雪立雕鞍。

吴泳


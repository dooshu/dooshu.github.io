总督体统：

藩宪见巡抚都御史有常仪。自韩雍总督两广，极威重，三司官至庭跽伏谒，唐珣继之，仍其礼。左布政龙溪林同曰：「公昔为福州府守，且长揖上官，况方伯耶？」亦长揖，珣不怿。以事挫之，不为动。云南三天子：云南人谓沐国公「中天子」，抚台「东天子」，按台「西天子」，以公署相次也。土人尊其土司多称天子，或呈守令云"天子爷」、「千岁爷」，夷习如此。昔田州岑猛，播州杨应龙，上官辄责其帝制，亦拘于汉法，未谙其俗也。华亭包尔庚守罗定州，有投牒云"千岁爷」，杖而遣之。




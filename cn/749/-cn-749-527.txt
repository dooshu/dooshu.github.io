郭世模


世模字范。与张孝祥交游。绍兴三十年（1160）卒。

瑞鹧鸪

席上

倾城一笑得人留。舞罢娇娥敛黛愁。

明月宝鞲金络臂，翠琼花珥碧搔头。

晴云片雪腰支袅，晚吹微波眼色秋。

清露亭皋芳草绿，轻绡软挂玉帘钩。

瑞鹤仙

云阶连月地。记旧游、身在温柔乡里。花阴透窗绮。罗衾拥残梦，流莺惊起。银瓶水沸。待梳妆、屏风共倚。看情眉恨眼，宿粉剩香，乱愁无际。

长记。多情消减，宋玉连墙，茂陵同里。离怀似水。天涯路，叹愁悴。想鸳机织锦，鸾台窥镜，秦丝幽怨未已。好归去、共把琴书，倚娇扶醉。

朝中措

青灯听雨夜荒凉。归梦苦难长。坐想玉奁鸳锦，空馀臂粉衣香。

枕边共语，窗前执手，帘外啼妆。也是平生薄幸，须还几度思量。

南歌子

玉醆浮琼蚁，金奁吐翠虬。醉乡归路接温柔。暗卜幽期低约、笑藏阄。

索去眉先锁，将言泪已流。小窗移火更迟留。自剔灯花油涴、玉搔头。

念奴娇

光风转蕙，泛崇兰、漠漠满城飞絮。金谷楼危山共远，几点亭亭烟树。枝上残花，胭脂满地，乱落如红雨。青春将暮，玉箫声在何处。

无端天与娉婷，帘钩鹦鹉，梦断闻残语。玉骨瘦来无一把，手挹罗衣看取。江北江南，灵均去后，谁采蘋花与。香销云散，断魂分付潮去。

浣溪沙

几点胭脂印指红。

一双蛾绿敛眉浓。

夜寒绡帐烛花融。

剩炷龙涎熏骨冷，

旋调银液镇心忪。

整鬟羞顾半娇慵。








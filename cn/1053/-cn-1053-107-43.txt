马廷鸾　恭进理宗皇帝挽词

仁教初闻代，讴歌早戴虞。

多能天与圣，大度祖同符。

恻怛钦刑诏，严恭事帝图。

初终两甲子，经远有宏模。

马廷鸾

马廷鸾　恭进理宗皇帝挽词

典学怀终始，熙明四十年。

立心天地厚，接统帝王前。

舄奕临雍礼，昭回赞道篇。

古今惟理大，尊号冠瑶编。

马廷鸾

马廷鸾　恭进理宗皇帝挽词

天保惟勤政，春秋有复雠。

园陵初谒汉，境土合归周。

连海沧波静，长江兵祲收。

庚申重立极，功与建降侔。

马廷鸾

马廷鸾　恭进理宗皇帝挽词

神册方增授，龙髯遽莫攀。

千秋思沛邑，七月葬稽山。

春暗觚棱影，星回羽卫班。

寝门如昨日，无复侍威颜。

马廷鸾

马廷鸾　恭进理宗皇帝挽词

尽拜宸奎赐，新编圣训成。

孙谋方燕翼，龙驭忽遐征。

四海尧音密，三年舜慕情。

因山图固在，合应若神明。

马廷鸾


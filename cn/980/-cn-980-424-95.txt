释正觉　偈颂二百零五首

阴极而阳生，力穷而位转。

苍龙退骨而骧，玄豹披雾而变。

要将三世佛髑髅，穿作数珠子一穿。

莫道明头暗头，真个日面月面。

直饶你斗满秤平，也输我卖贵买贱。

槃里明珠，不拨自转。

释正觉

释正觉　偈颂二百零五首

妙存湛湛不为无，真照灵灵不为有。

更向其间退步看，白云断处青山瘦。

释正觉

释正觉　偈颂二百零五首

恁麽去底错，恁麽去底亲。

错时错到底，亲时亲见真。

相识满天下，知心能几人。

释正觉

释正觉　偈颂二百零五首

生也死也，不道不道。

只知憨狗怒逐块，谁见死蛇惊出草。

著眼家林里许看，不萌枝上春阳早。

释正觉

释正觉　偈颂二百零五首

心心相印，叶叶联芳，

自己光明不覆藏。刹刹尘尘如是说，

广长舌相解敷扬。

释正觉

释正觉　偈颂二百零五首

来来去去山中人，识得青山便是身。

青山是身身是我，更於何处著根尘。

释正觉

释正觉　偈颂二百零五首

溶溶曳曳山上云，潺潺湲湲山下水。

试问其间云水人，更於何处求诸己。

释正觉

释正觉　偈颂二百零五首

吸尽西江向汝道，马师不肯落荒草。

三千刹海一成秋，明月珊瑚冷相照。

释正觉

释正觉　偈颂二百零五首

孤筇长作水云游，底事而今嗾下休。

一点破幽明历历，十分合体冷湫湫。

暗中须透金针穴，转处还藏玉线头。

劫外家风兹日辨，渠侬真与我侬俦。

释正觉

释正觉　偈颂二百零五首

劫前机，肘后印，

用而无痕，空而不尽。

是谁造作大千，出自虚明方雨。

你侬欲去泥瘢，匠石不悭斤运。

释正觉

释正觉　偈颂二百零五首

五月五日天中节，百草头上看生杀。

甘草黄连自苦甜，人参附子分寒热。

薰莸难昧双垂爪，滋味那瞒初偃月。

圆明了知心念閒，摩诃迦叶能分别。

释正觉

释正觉　偈颂二百零五首

你也住，我也住，十方三世一时捏。

聚月醉云酣离水犀，

转身触倒珊瑚树。

释正觉

释正觉　偈颂二百零五首

万里西来坐少林，灯灯相续至如今。

泥牛斗里同归海，玉线联时妙契鎝。

未坠绵绵吾祖绪，不忘切切老婆心。

风前一弄无弦曲，会有丛林人赏音。

释正觉

释正觉　偈颂二百零五首

菩提无树镜非台，虚净光明不受埃。

照处易分雪里粉，转时难辨墨中煤。

鸟归无影树头宿，华在不萌枝上开。

际会风云底时节，寒梭出蛰一声雷。

释正觉

释正觉　偈颂二百零五首

开炉岁岁是今朝，暖气潜通称我曹。

可惜丹霞烧木佛，翻令院主堕眉毛。

释正觉

释正觉　偈颂二百零五首

蛇钻不入，鸟飞不度，

我道人人在里许。三更明月下西山，

一阵清霜脱寒树。

释正觉

释正觉　偈颂二百零五首

阿那是祖，位崇家谱。

二仆之根，万象之母。

建化门未要转机，实际地如何进步。

青山一线路相通，月落寒猿啼断处。

释正觉

释正觉　偈颂二百零五首

肉团无主，空劫有家。

清白十分活计，丕平一段生涯。

月户风高兮云凝古路，星河浪静兮夜泛灵槎。

唯心成万法，化佛现千华。

快须拽鼻回香象，切忌当头触死蛇。

释正觉

释正觉　偈颂二百零五首

劫火炎炎是事灰，劫空空处有灵台。

更无妍丑成痕垢，妍丑俱从个里来。

释正觉

释正觉　偈颂二百零五首

夤缘心，和合相，

傀儡棚头呈伎俩。打破画屏归去来，

家山田地还清旷。扫断情尘，

沥乾识浪，虚明游践兮风月一壶，

梦冷转身兮雪云万丈。

释正觉

释正觉　偈颂二百零五首

舌头一脔肉，口唇两片皮。

其间无固必，分外莫猜疑。

赵州古佛，云门圣师，

历历机头不挂丝。自然桃李成蹊去，

那是春风作意吹。

释正觉

释正觉　偈颂二百零五首

深明无底，灵异无根。

案山行尽，不见有家。

识浪沥乾，不见有己。

石女掣开金锁钥，木人拨动玉轮机。

方信道从佛口生，法化生得佛法分。

释正觉

释正觉　偈颂二百零五首

柳线垂金莺语滑，华棚张锦蝶飞忙。

见闻里许通消息，谁得先生点铁方。

释正觉

释正觉　偈颂二百零五首

露，超宗越祖。

人言渠爇返魂香，我道伊挝涂毒鼓。

苦苦，更若咬文嚼字，

规行矩步。上唱下随，

前瞻后顾。张三裹帽新有钱，

富汉不是恁麽做。

释正觉

释正觉　偈颂二百零五首

巢知风，穴和雨。

不用安排，自成规矩。

历历靡缘，閒閒何偶。

乐哉林鸟渊鱼，一笑相忘尔汝。

释正觉

释正觉　偈颂二百零五首

衲僧舌头真个自，浑仑里许没锥钩。

轮扁斲工不授子。庖丁游刃无全牛。

释正觉

释正觉　偈颂二百零五首

身非尘聚，卓卓妙存。

心非情缘，冥冥独尊。

其体也出诸障碍，其用也得大自在。

无去无来，非显非晦。

应色应声，亡对亡待。

馒头胡饼观世音，还我当行家卖买。

释正觉

释正觉　偈颂二百零五首

华鸟不来空过春，牛头山上懒慵人。

自心净故元无作，放下许多閒苦辛。

释正觉

释正觉　偈颂二百零五首

眼里拈却翳，空中那有华。

路不拾遗君子事，民无侵扰玉平家。

释正觉

释正觉　偈颂二百零五首

檐头雨滴声，问你要惺惺。

直下成己事，途中作主盟。

刹刹见佛，尘尘出经。

擘开华岳连天色，放出黄河到海声。

释正觉

释正觉　偈颂二百零五首

只个家风，八面玲珑。

斗柄横而河淡，梦鹤起而巢空。

功中退步就位，位里移身借功。

灵灵了了处同中有异，湛湛澄澄处异中有同。

随宜也机轮宛转，妙应也关捩虚通。

佛子住此地，即是佛受用。

经行及坐卧，常在於其中。

释正觉

释正觉　偈颂二百零五首

玉麟麟，铁昆仑。

金绳在渠手，归步月黄昏。

释正觉

释正觉　偈颂二百零五首

九重尊贵位中人，灿灿星图拱北辰。

活计四时调玉烛，家风万世运金轮。

区分群象布淳化，囊括二仪怀至仁。

算数不能穷寿量，南山苍翠镇长春。

释正觉

释正觉　偈颂二百零五首

人平不语，水平不流。

风定华犹落，鸟啼山更幽。

只麽天真无少剩，莫於里许著丝头。

释正觉

释正觉　偈颂二百零五首

不居功，不合半，脱体其间过一遍。

梦觉船浮明月波，眼寒雪拥芦华岸。

释正觉

释正觉　偈颂二百零五首

祖华五叶发灵根，端的知恩解报恩。

大仰未忘东寺会，玄沙相继雪峰存。

机梭传处难通路，针芥投时有妙门。

鼻孔放光出气快，当年一斲尽泥痕。

释正觉

释正觉　偈颂二百零五首

一月雨，半夏凉，蒲团禅板坐相当。

泥牛踏破澄潭月，光影芒芒夜未央。

释正觉

释正觉　偈颂二百零五首

黄河九曲，七斤布衫。

胡马嘶北，越鸟巢南。

衲僧恰到真常处，语不欺人面不惭。

释正觉

释正觉　偈颂二百零五首

直到劫空明自己，不无不堕超生死。

夜船载月钓沧浪，清白传家只如此。

释正觉

释正觉　偈颂二百零五首

大众退后，妙超窠臼。

不用安排，何须饤饾。

动弦别曲孰知音，舒肠沥胆渠开口。

丛林切莫乱商量，三世诸佛不知有。

释正觉

释正觉　偈颂二百零五首

主中之主天中天。家势金轮万代传。

退步不居尊贵位，借功却作诞生缘。

廓虚印上无瑕垢，明白机头有转旋。

劫数不能知寿量，湛存象外自绵绵。

释正觉

释正觉　偈颂二百零五首

爱结成身，想澄成界，

从此漂流生死海。照彻灵源湛不浑，

方知幻泡同无碍。六门气秋，

四大缘坏，了了一真常自在。

明月混融兮雪芦眼迷，清风相送兮夜船归快。

释正觉

释正觉　偈颂二百零五首

藏山於泽，藏舟於壑。

一真不可藏，怕尔满寥廓。

传家清白有风规，圆陀陀地无棱角。

释正觉

释正觉　偈颂二百零五首

朔风拂旦吹秋过，时节薄寒宜就火。

拱默威音世外游，放闲枯木堂中坐。

尘劫空时却有空，道环虚处元无我。

灵灵不昧寂而知，衣钵少林分付可。

释正觉

释正觉　偈颂二百零五首

青山不用白云朝，白云不用青山管。

云常在山山在云，青山自闲云自缓。

释正觉

释正觉　偈颂二百零五首

去时还复似来时，明月芦华夜不迷。

转棹又归何处去，秋光目断水天低。

释正觉

释正觉　偈颂二百零五首

去也五年，分疏不下，

一句元无缝罅。只知推过商量，

谁信分明酬价。玲珑底相知，

莽卤底相讶。宁可与事人相骂，

不可共不晓事人说话。

释正觉

释正觉　偈颂二百零五首

忒团坘，不相瞒。

冬不寒，腊下看。

释正觉

释正觉　偈颂二百零五首

一阵清霜，千峰寒色，

里许是谁看转侧。家风克绍绍非功，

抚背忽惊儿脱白。

释正觉

释正觉　偈颂二百零五首

不习禅，不论义，铺个破席日里睡。

想料上方兜率天，也无如此日炙背。

释正觉

释正觉　偈颂二百零五首

唯只一真心，三缘坐断谁升沉。

遂成十法界，六道轮回自障碍。

不见一法即如来，方得名为观自在。

见怪不怪，其怪自坏。

灵从何来，圣亦何在。

拄杖敲时灶堕摧，一片虚明绝中外。

释正觉

释正觉　偈颂二百零五首

凛凛将军令已行，八荒四海要澄清。

提来剑气干牛斗，洗荡氛埃见太平。

释正觉

释正觉　偈颂二百零五首

春雨洗园林，春风动帘箔。

百城人已归，弹指开楼阁。

入门俱是佛家风，帝网光明相映夺。

释正觉

释正觉　偈颂二百零五首

三十六物一时空，空空空处自光通。

转侧末山不露顶，非男女相主人翁。

主人翁，借伴能来用莫穷。

百草头上俱胝老，尘尘刹刹是家风。

释正觉

释正觉　偈颂二百零五首

拽石般土，打鼓作舞。

意不立玄，机不停午。

踏破草鞋赤脚行，见成底事休回互。

不回互，大龙不受玄沙瞒，

前面斑斑元是虎。

释正觉

释正觉　偈颂二百零五首

钓尽沧波月一钩，月低烟树夜维舟。

寒鸡抖擞呼天晓，笑对春风百草柔。

中外夷犹，纵横自由。

志公不是閒和尚，刀尺相将拄杖头。

释正觉

释正觉　偈颂二百零五首

无事题取一首，我侬不落他人后。

略略绰绰思大口，醇醇酽酽白家酒。

醉中犹道未沾唇，被人问著还打手。

不打手，三年一闰，

冬后数九。

释正觉

释正觉　偈颂二百零五首

小雪纤纤洗霁色，新春冉冉入烧痕。

三千界现非佗物，百亿分身有妙门。

白云儿是青山用，青山父是白云根。

寄语白云数回首，青山免见瘦棱棱。

释正觉

释正觉　偈颂二百零五首

一雨一晴，盖载生成。

桃华濯锦而丽，杨柳弄风而轻。

决决野泉发响，关关林鸟和鸣。

历历见闻中得妙，更嫌何处不分明。

释正觉

释正觉　偈颂二百零五首

云开青山横屋头，雨住流水涨门底。

南无家家观世音，回避不及鼻相抵。

非唯鼻相抵，亦乃同见同闻，

同齧同舐，同身同意，

同得同智。果满菩提圆，

华开世界起。

释正觉

释正觉　偈颂二百零五首

灵云却解见桃华，老眼如今冷淡些，

拈却面前案山子，柱门路直不横斜。

释正觉

释正觉　偈颂二百零五首

乳粥当年得善生，心开成道见明星。

而今各各恁麽去，犹较瞿昙半月程。

释正觉

释正觉　偈颂二百零五首

人平不语，水平不流。

嘉州大象，陕府铁牛。

莫怪扶桑最先照，大都家住海门洲。

释正觉

释正觉　偈颂二百零五首

风不鸣条，雨不破块，

会不会兮还信采。廓廓落落兮大方无外，

跛跛挈挈兮大功不宰，稳稳密密兮心安如海。

释正觉

释正觉　偈颂二百零五首

功勋密处转身难，转后家风又觉宽。

黯黯旧山青落眼，涣然霜雪洗蓑寒。

释正觉

释正觉　偈颂二百零五首

空劫威音前，别有一壶天。

御楼观射猎，不是刈茅田。

【卷08】

释正觉

释正觉　偈颂二百零五首

生灭去来，本如来藏。

清净妙明，虚融通畅。

六门我绝，攀缘三界。

渠无身相，无生路上。

底人识取，万迥和尚。

释正觉

释正觉　偈颂二百零五首

不可得一，不可得异，

我如是也彼如是。两茎眉现燄光身，

百草头扬祖师意。归云谁使就青山，

落华自得随流水。

释正觉

释正觉　偈颂二百零五首

密密住其中，灵然空不空。

一牛才饮水，五马不嘶风。

位里亡消息，机头有变通。

三千大千事，弹指入圆融。

释正觉

释正觉　偈颂二百零五首

三界唯心，唯心三界，

一切法空观自在。处处光明处处身，

老回泡幻同无碍。吐云如山，

吞川如海，了无毛发居其外。

万象森罗尽我家，只个虚空肚皮大。

释正觉

释正觉　偈颂二百零五首

佛身光明了无垢，性水清净常不浑。

降生沐浴吉祥事，要以大开功德门。

哆哆和和增口业，胶胶缀缀添尘结。

大家净洗佛浑身，彻底洞然明皎洁。

长时诸佛洗我身，令日众僧洗我佛。

释正觉

释正觉　偈颂二百零五首

时行即行卓然何倚，时止即止廓尔独灵。

历万变而不我求功，住一如而不我藏用。

释正觉

释正觉　偈颂二百零五首

渊默之津，皓然之色。

混处功齐，细看转侧。

昆仑脱手黄金绳，鼻孔累垂收不得。







卷312

释正觉

释正觉　偈颂二百零五首

长者长法身，短者短法身。

虚空已是色，大地却非尘。

觑得破阿那律祖，放得稳舜若多神。

飘飘闲戏白鸥水，栩栩梦游蝴蝶春。

拶头拶面推来也，眼里无筋一世贫。

释正觉

释正觉　偈颂二百零五首

不可得而有，不可得而无。

寂寂十方坐断，寥寥一境清虚。

妍丑那能瞒净镜，青黄莫我染明珠。

刹海不能关锁月，夜来流影在珊瑚。

释正觉

释正觉　偈颂二百零五首

渠非老朽，不礼不受。

威音世前，毗卢顶后。

把定壶中白日长，触著匣内青蛇吼。

良医嘱病人，服药不如忌口。

释正觉

释正觉　偈颂二百零五首

不是心，不是物。

非天非人，非僧非俗。

南北东西莫我寻，长短方圆莫我测。

牛饮星河，兔眠月窟，

彻底灵明破昏塞。末山超拔兮顶相不形，

铁磨变通兮舌头无骨。

释正觉

释正觉　偈颂二百零五首

吾家日日选场开，及第心空有大才。

莫把桂枝零碎折，为佗和月抱将来。

释正觉

释正觉　偈颂二百零五首

十方大地是我一个身便能禁足，十方众生是我一个汉方解护生。

禁足也步步不妄行，护生也心心不妄动。

释正觉

释正觉　偈颂二百零五首

十方法侣共安居，云月身心照处虚。

转侧芦汀飞鹤鹭，亡机林壑混樵渔。

瘢痕若尽光无际，丝糁才萌念有余。

廊下相逢休放喝，且容兴化撒珍珠。

释正觉

释正觉　偈颂二百零五首

踏破草鞋赤脚走，拄杖头上挑日月。

智门真得祖家风，放出云门广长舌。

大智如愚，大功若拙，用尽工夫参不彻。

莫於平地上增堆，休向虚空里钉橛。

释正觉

释正觉　偈颂二百零五首

途中久客忆家山，一线蹊通入翠寒。

望处霁云收青练，跨门残月堕金盘。

十虚俱殒眼方阔，三世齐吞肚觉宽。

变化鲲鹏底时节，霄程九万看风抟。

释正觉

释正觉　偈颂二百零五首

正昼热，深夜凉，

冰壶谁复到中央。身心直许摩云月，

脾肺都将洗雪霜。莫守一色处，

莫坐万年床。玉人转侧机梭动，

细辨里头偏正方。

释正觉

释正觉　偈颂二百零五首

身里出门，门里出身。

白云能作客，明月解随人。

释正觉

释正觉　偈颂二百零五首

一句超然，良马影鞭。

道出语默，理合方圆。

运斤之妙，宾主可怜。

斲轮之伎，父子不传。

莫将爻象兮相求龟壳，才落是非兮底事驴年。

释正觉

释正觉　偈颂二百零五首

鉴像谷神，云心月影。

閒閒不宰於功，历历无私於应。

莫问正偏，谁论动静。

自方自圆，谁欠谁剩。

能来异类中行，常处那伽大定。

云水丛林自恣人，果如是也须相庆。

释正觉

释正觉　偈颂二百零五首

父母所生眼，悉见三千界，

拈却案山谁我碍。直饶全象无全牛，

未免依前还碍塞。衲僧家真庆快。

物我虚空，混成一块。

更於何处著根尘，只个堂堂观自在。

释正觉

释正觉　偈颂二百零五首

不展事，不投机。

不徇缘，不答话。

个是出格，辙脱窠臼。

平生肝胆向人倾，相识犹如不相识。

释正觉

释正觉　偈颂二百零五首

雨从何来，不离问处。

森罗大千，出乎方寸。

照中之虚，静中之动，

衲僧分上常相共。寒露濡松夜气清，

皋禽惊起月巢梦。

释正觉

释正觉　偈颂二百零五首

主中主，须辨取。

动犯威严，细看规矩。

贵不可得其名，寿不可穷其数。

四溟潮落露仙山，万里云开廓天宇。

释正觉

释正觉　偈颂二百零五首

苏秦尝佩六国印，许由还厌一瓢风。

了无佗能相通变，可笑僧繇画志公。

释正觉

释正觉　偈颂二百零五首

灵机未动，道环先入。

极理也妙得穷通，顺事也聊分借借。

无象无私，何固何必。

娟娟印水之月魂，冉冉在华之春律。

巍巍堂堂兮炜炜煌煌，三千大千兮周行独立。

释正觉

释正觉　偈颂二百零五首

几许欢心几许愁，好看野老两眉头。

家风平贴清如镜，水瘦山空一样秋。

手段通变，身心自由，

不怕风涛雪拥舟。海上三山颓一掣，

六鳌连落上金钩。华岳连天秀，

黄河辊底流。

释正觉

释正觉　偈颂二百零五首

大而无外，小而无内。

合虚空而无欠无余，混万象而成团成块。

不出不在，不失不坏。

我不与物争，物不为我碍。

路逢达道人，不将语默对。

三千界里放光明，双六盘中休喝彩。

释正觉

释正觉　偈颂二百零五首

里头看，勿暑寒，直下沧溟沥得乾。

我道巨鳌能俯拾，笑君沙际弄钓竿。

释正觉

释正觉　偈颂二百零五首

云门老子能施设，胡饼佛祖俱超越。

哆哆和和两片皮，猠猠獠獠三寸舌。

不是特地展家风，也非投机应时节。

生铁铸成无孔鎚，忒团坘兮难下楔。

释正觉

释正觉　偈颂二百零五首

皓然雪月净无埃，一色功中更放开。

唤起牧童蓑底梦，白牛鼻孔拽教回。

释正觉

释正觉　偈颂二百零五首

阴阳爻象此为宗，杀活机头看变通。

玉女退身功后位，木人引步异中同。

一尘不受能虚廓，万像无遗却混融。

借得因缘成现用，玲珑八面尽家风。

释正觉

释正觉　偈颂二百零五首

饮乾巨海，推倒须弥，

廓大灵通更是谁。馨香秀林枬檀枝，

哮吼出屈师子儿。三千界现一弹指，

八万门开双用眉。知不知，

为不为。道满十处兮心超亿劫，

影流万象兮气分二仪。

释正觉

释正觉　偈颂二百零五首

宿雨洗去山面尘，东君料理山家春。

浩劫壶中勿新岁，枯木岩前有古人。

寒暑不到以法界为处，齿发不老以虚空为身。

坐间默有相传意，川上乾无逝去津。

释正觉

释正觉　偈颂二百零五首

生灭夤缘不著人，一年才尽又逢春。

森罗借得为他用，法界浑仓是我身。

不受杂毒，自然纯真。

拈却千差亡彼此，打成一片没根尘。

释正觉

释正觉　偈颂二百零五首

非男女之相，出有无之量。

透万机之前，超三界之上。

穷而通，简而当。

松含月兮夜寒，溪带雨而春涨。

释正觉

释正觉　偈颂二百零五首

管签真风暗度韶，春恩如许在芳条。

志公不是闲和尚，拄杖头边有剪刀。

释正觉

释正觉　偈颂二百零五首

莺弄歌喉华弄妍，如许春事在门前。

道冲而用亡机者，买尽风流不著钱。

释正觉

释正觉　偈颂二百零五首

寿等南山，位崇北斗。

机运象先，体同道久。

明逾日月兮普及幽深，德合乾坤兮廓无前后。

释正觉

释正觉　偈颂二百零五首

清彻性空水，圆明净智身。

个中不洗体，直下了无尘。

有成佛，有降神。

有彼岸，有迷律。

哆哆和和此其始，胶胶缀缀此其因。

底时节，释迦文，

恶水蓦头浇莫嗔。何须念彼观音力，

自然还著於本人。

释正觉

释正觉　偈颂二百零五首

不起一念，向道须弥。

舌头一脔肉，口唇两边皮。

云门得用妙如许，不落是非知不知。

释正觉

释正觉　偈颂二百零五首

萧然一念未萌初，露柱怀胎辨得无。

风扫余云月未上，霁虚廓净绝方隅。

释正觉

释正觉　偈颂二百零五首

岭头功德眼，倦足等闲垂。

红炉一点雪，直下廓亡依。

释正觉

释正觉　偈颂二百零五首

百草头上平生事，闹市门前百亿身。

及尽如许闲影响，体明空劫那边人。

那边人，何所有，

白云断处青山秀。绝他缘，

唯自守，结夏须教醭生口。

有说便是野干鸣，无说自然师子吼。

释正觉

释正觉　偈颂二百零五首

凡圣通同共一家，寂光田地看生涯。

而今选佛心空去，自有丘园开觉华。

释正觉

释正觉　偈颂二百零五首

三千世界出弹指，百亿庄严集化身。

寿域无疆同道久，河沙劫数一成春。

释正觉

释正觉　偈颂二百零五首

世尊无说说，迦叶不闻闻。

默默到时良自庆，家山元在白云根。

释正觉

释正觉　偈颂二百零五首

归根得旨，叶落知秋。

拈得鼻孔，失却舌头。

照彻三世佛之顶{左宁右页}，把定历代祖之襟喉。

玉井涵碧，冰壶断流。

诸法空寂为之座，是须坐处不停囚。

释正觉

释正觉　偈颂二百零五首

当处出生，当处灭尽。

三世如来，相授此印。

石人放意卧烟寒，玉女摇头看晓信。

释正觉

释正觉　偈颂二百零五首

雪峰之子，德山之孙，

葛藤牵转难穷根。截断众流见源底，

相应函盖同乾坤。长长短短无节奏，

绵绵密密忒鹘仓。随波逐浪恁麽去，

上船便到家前门。

释正觉

释正觉　偈颂二百零五首

端公问处来，径直勿迂回。

善财处处逢弥勒，弹指作声楼阁开。

释正觉

释正觉　偈颂二百零五首

冰鉴净，玉壶寒。

一互清处抬脚易，十分明白转身难。

混身转却舌头短，转却浑身鼻孔宽。

释正觉

释正觉　偈颂二百零五首

一人之父，百王之师。

道机有余兮，动若四时。

寿域无疆兮，量同二仪。

大功不宰，至化无为。

妙兮虽喻，智也不知。

权挂垢衣云是佛，却装珍御复名谁。

释正觉

释正觉　偈颂二百零五首

耳应声而无响，眼有照而亡缘，

旷劫清规里许圆。生死死生不到处，

云磨秋色水连天。

释正觉

释正觉　偈颂二百零五首

寒林濡露，明月濯波。

时节恁麽，衲僧如何。

廓一念不见有自，极十方不见有它。

遍界通身无背面，莫教丝绪落机梭。

释正觉

释正觉　偈颂二百零五首

十月朔，风雨肇寒天意作。

丛席地炉今日开，免烧木佛无斟酌。

丹霞将错就错，院主眉须堕落。

如聋如盲大家翁，搅扰杀你不要恶。

释正觉

释正觉　偈颂二百零五首

深深处，细细行。

隐隐时，密密觑。

若能恁麽彻根彻，源旁参回互宛转。

虚玄不触尊贵机，横梭度针露线穿。

释正觉

释正觉　偈颂二百零五首

一日不作，一日不食，

歇者无心穫者力。分明只个是家风，

会得种田博饭喫。

释正觉

释正觉　偈颂二百零五首

唯心唯识，平出平入。

金刀之齐，玉尺之直。

你唤甚麽作三界，真个不曾遗颗粒。

释正觉

释正觉　偈颂二百零五首

王老师，足意气，

是是非非荡情谓。倚天照雪烂光芒，

扫尽攙抢千万里。

释正觉

释正觉　偈颂二百零五首

一枝秀出枬檀林，想见馨香慰众心。

不负老兄开凿力，当风子和鹤鸣阴。

释正觉

释正觉　偈颂二百零五首

影略门前倒刹竿，个中消息授传难。

玲珑侍者能相委，盘走明珠珠走盘。

释正觉

释正觉　偈颂二百零五首

功勋消，阶级尽。

尊贵不知名，威严莫得近。

子退步而就父，臣转身以合君。

机转玉轮侧，妙叶正当风。

释正觉

释正觉　偈颂二百零五首

湛湛不昏，绵绵若存。

三世佛护持为之顶相，历代祖传受为之命根。

苍头祖父寒居位，白发儿孙夜过门。

释正觉

释正觉　偈颂二百零五首

道契如如，非有非无。

静也神之在谷，应也像之在珠。

了无所住，照不失虚，

无影杖子两人扶。清华临於至鉴，

深密守於元枢，机轮文彩妙穷初。

霁色廓澄兮秋怀月满，秀棱重叠兮云卷山癯。

释正觉

释正觉　偈颂二百零五首

不即不离，非取非舍。

自东自西，谁上谁下。

委曲也顺俗亡功，蓦直也应真不惜。

珠中有火君须信，休向天边问太阳。

释正觉

释正觉　偈颂二百零五首

只者一缝大小，饱丛林汉分晓。

点头言语，丁宁摆手。

舌头猠獠不猠獠，人人脚下长安道。

释正觉

释正觉　偈颂二百零五首

不问维摩经，看底甚麽经，

大千卷出破尘情。水中盐味，

色里胶青，机前有路妙难名。

才形言像迢然去，又是泥团换眼睛。

释正觉

释正觉　偈颂二百零五首

一阳生，万物潜萌。

隐隐有像，寥寥未形。

蚌肠含妙蕴，犀角晕通星。

密密用，细细行，

本智虚融与理冥。露地白牛肥腻饱，

拥蓑人驾雪山耕。

释正觉

释正觉　偈颂二百零五首

今朝腊月二十五，衲僧一曲和云门。

谁将节奏乱孔窍，不到瘢痕伤斧斤。

舌无骨，眼有筋，

方见韶阳老子能。拍拍元来浑是令，

哩鸣啰了逻鸣棱。

释正觉

释正觉　偈颂二百零五首

岁朝坐禅，万事自然。

心心绝侍，佛佛现前。

清白十分江上雪，谢郎满意钓渔船。

释正觉

释正觉　偈颂二百零五首

明月芦华四望连。转身人上合同船。

借功自有旁参事，历历机头看正偏。

释正觉

释正觉　偈颂二百零五首

净不涉缘，照不对物。

用无去来之相，混无彼我之心。

稳稳密密，玲玲珑珑。

宛转虚玄事不彰，明暗只在影中圆。

释正觉

释正觉　偈颂二百零五首

云无心成何处雨，蜜有味是谁家华。

一钵上方分得饭，归来香气满毗耶。

释正觉

释正觉　偈颂二百零五首

轻烟羃羃衲僧家，节物迎春气象华。

流水落华无限意，游山消息付长沙。

释正觉

释正觉　偈颂二百零五首

世梦短，劫壶宽，

底人退步里头看。豹变文而雾重，

龙不卧而潭寒。欲使人人双眼冷，

要须先沥髑髅乾。

释正觉

释正觉　偈颂二百零五首

桃华浪里振修鳞，一跃龙门看化身。

谛了十方三世事，无始的的自家春。

释正觉

释正觉　偈颂二百零五首

吸尽西江向汝道，马师家风不草草。

截流一棹破烟寒，天水同秋清渺渺。

释正觉

释正觉　偈颂二百零五首

白云之宾青山伴，位里借功看互换。

无底合盘转手擎，穿心碗子通身饭。

释正觉

释正觉　偈颂二百零五首

春云堆絮，春雨散丝，

华开笑口柳申眉。翻紫燕，

嚼黄鹂，声色丛中有路歧。

家风鼻孔相摩触，不独观音大士知。

释正觉

释正觉　偈颂二百零五首

差之毫厘，失之千里。

会也打草惊蛇，不会也烧钱引鬼。

荒田不拣老俱胝，只今信手拈来底。

释正觉

释正觉　偈颂二百零五首

主中宾，宾中主，

相合回头看里许。明月团团夜正央，

昆仑抱出珊瑚树。

释正觉

释正觉　偈颂二百零五首

水不洗水，金不博金。

眼不见眼，心不用心。

不堕根境识，那涉去来今。

迷里忽然逢达磨，何曾特地作丛林。

释正觉

释正觉　偈颂二百零五首

我住汝亦住，我行汝亦行。

结制顺诸佛，禁足护众生。

金锁无须两头动，灵犀有晕中间明。

泥牛入海恰半夜，木鸡唤月看五更。

云倚山是父子，眼约眉为兄弟。

三世同参或一段合宗家之事，大千等量破微尘出自己之轻。

琼林寸寸宝，旃檀片片馨。

物物头头有平出底多许，心心法法无外来底一星。

抹抹挞挞憨皮袋，跛跛挈挈常不轻。

无是无非长默默，非凡非圣独惺惺。

蒲团坐倚无他事，永日寥寥谢太平。

释正觉

释正觉　偈颂二百零五首

笊篱木杓，钱贯井索。

受用见成，家风廓落。

生涯放得信缘看，佛法更於何处著。

不用安排只麽从，自然心地常安乐。

释正觉

释正觉　偈颂二百零五首

默默相投时节，灯灯不断光明。

其间著脚浑无地，望尽玉壶连底清。

释正觉

释正觉　偈颂二百零五首

句里明宗则易，宗中辨的则难。

也须是到个时节，始得色转不见身，

功亡不知位。绝怜大匠一斲泥，

不犯祖师三尺鼻。儿孙去后阿谁共守清贫，

臣庶退时独自难称尊贵。

释正觉

释正觉　偈颂二百零五首

寻常撞搕，当面讳却。

可怜傅大师，处处失楼阁。

释正觉

释正觉　偈颂二百零五首

来问此经低声，大千卷自尘中出，

三世佛从口里生。天得一以清，

地得一以宁，宁无依兮谷不盈。

摩诃般若波罗密，落日渔樵歌太平。

释正觉

释正觉　偈颂二百零五首

尘尘三昧，彼彼不外。

千峰向岳，百川赴海。

更无一法不如来，只个堂堂观自在。

释正觉

释正觉　偈颂二百零五首

百城游遍，遍诣文殊。

不见其身，唯摩其顶。

老眼就看青嶂骨，败鞋行到白云根。

释正觉

释正觉　偈颂二百零五首

地藏栽田博饭，南泉买鎌割禾。

六祖负舂明历历，金牛棒钵笑呵呵。

古人得恁饱参煞，尔辈莫嫌辛苦多。

释正觉

释正觉　偈颂二百零五首

难难难是遣情难，情尽圆明一颗寒。

大法眼，不相谩。

面前不破案山碍，直下无津识浪乾。

释正觉

释正觉　偈颂二百零五首

木有火伤身，人有火伤神。

木无火不生，人无火不成。

地水风火，亦复如是。

四大普周同法界，各各普周无障碍。

只者普周无碍时，自然无坏无不坏。

释正觉

释正觉　偈颂二百零五首

只者便是，非像非镜。

谁主谁宾，何偏何正。

缝罅莫我欺无孔之槌，锱铢莫我定无星之秤。

聊将拄杖搅沧溟，令彼鱼龙知水为命。

释正觉

释正觉　偈颂二百零五首

须知风动心摇树，果见云生性起尘。

雨霖霖兮日杲杲，点头弥勒解分身。

释正觉

释正觉　偈颂二百零五首

玉壶著脚四围宽，妙处其中转侧看。

顾鉴功忘鼻孔直，津流识尽髑髅乾。

夜横河汉白，霜洗斗牛寒。

休去歇去，绝言绝虑。

廓无所依，妙无所住。

转历历之机，运绵绵之步。

神游方外灵台，道契环中虚处。

藏身白云云外家，著脚青山山下路。

宛转穷通，旁参回互。

十成收得返魂香，一等来挝荼毒鼓。

肯触气於死蛇，要捋须於猛虎。

却借其功，不谋而遇。

枯木龙吟而起云，南山豹变□披雾。

律入春筒，影流晓户。

百亿仪分，三千体露。

大经掇出於微尘，古佛相交於露柱。

历代诸祖只个生涯，一切众生同时来度。

大用石火迟，全机电光遽。

哆哆和和也问若剪答如裁，轰轰磕磕也喝如雷棒如雨。

洞出佛对三斤麻，赵州衫重七斤布。

道火不我烧唇，道水不我濡裦。

无是无非，何规何矩。

柱杖子里许将来，钵袋子那时分付。



释正觉　偈颂二百零五首

无对无待，有兼有带。

历历物机，空空眼界。

绵绵相柱兮箭锋，恰恰相应兮函盖。

巨海饮毛，妙峰纳芥。

彼不见其有余，我方知其无外。

普明照世约同参，补怛落伽观自在。

释正觉


晁说之　即事

几岁田园得隐沦，忍将秋泪湿红尘。

一麾不得庐山去，何用他州寄此身。

晁说之

晁说之　即事

抛尽图书避虏尘，楞伽读罢与谁亲。

波涛远屿羇游梦，风雨幽斋默坐身。

盏底不堪留酒客，句头何敢恼诗人。

和诗送酒俱休问，只恐归期误此春。

晁说之

晁说之　即事

自言愚似醉，休道醉如愚。

不耻小盘食，宁惭掘笔书。

九原怀往泪，万里梦同途。

政恐能知我，何妨更骂予。

晁说之


41　良貴稱賞所託謝丞相啓


端平初，濟王夫人吴氏復舊封，其父與蔣右史良貴有連，良貴託先君代爲謝丞相啓，其末聯云：「孤忠未泯，敢忘漆室之憂葵；厚德難酬，願效老人之結草。」良貴稱賞。

【元圻案】列女傳：「魯漆室女倚柱而嘯曰：『吾憂君老而太子少也。』鄰婦曰：『此魯大夫之憂。』女曰：『昔晉客舍吾家，繫馬于園，馬佚，踐吾園葵，使吾終歲不厭葵味。魯國有難，獨安所避乎？』」〇蔣良貴，名重珍，無錫人。嘉定十六年進士第一。理宗朝歷官集英殿修撰、刑部侍郎，謚忠文。






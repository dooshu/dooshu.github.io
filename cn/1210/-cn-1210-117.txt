倪瞎子

扬州有倪瞎子者，孑然一身，寓旧城府城隍庙，每日为人起课，得数十文，以此度日。每遇风雨无人来，则枵腹过夜。一日，有商家小伙发财，偶携妻妾入庙烧香，舆从甚盛盛。

睨见之，心动，窃于神前默祝曰：“彼为下贱而荣耀如此，我本故家，乃饥寒如此，何天之无眼，神之不灵也。”是夕，忽梦城隍神拘审，神曰：“尔何以告状，彼命应享福，尔命应受苦，俱有定数，敢怨天尤人乎？殊属冒昧，著发仪征县，杖责二十。”倪一惊而醒。

其明年冬，倪有妹嫁仪征，病死。往送之，至三更时，忽腹痛不可忍，遂开门欲出恭。适遇巡夜官，问之不答，遂褫其衣，责二十板。其甥闻而出辨，已杖毕矣。神之不可凟如是。













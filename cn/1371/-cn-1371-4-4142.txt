幽兴

午倦便高枕，朝饥美小餐。



时穿幽圃屐，常掩小庵门。

溪忆鸥盟约，花迷蝶梦魂。

余生犹几许？

万事付乾坤。



幽兴

池水车初满，荆篱补已成。



身闲诗简淡，心静梦和平。



雁後寒鸦至，枫先桕叶赬。



居然足幽兴，未叹岁峥嵘。



幽兴

老向浮生意渐阑，飘然俟死水云间。



龟支床稳新寒夜，鹤附书归旧隐山。



无意诗方近平淡，绝交梦亦觉清闲。

一端更出渊明上，寂寂柴门本不关。

幽兴

微官那得系疏慵，幽兴浑如社酒浓。



扫尽麈埃无一点，洗空幻翳有千重。

百年到处俱羁客，万里从来付短筇。



身在有余真妙语，杯羹何地久秋菘？

幽兴

兰渚前头湖水清，了无俗事败幽情。



雨淋茅屋随时补，日射油窗特地明。



庭树晚莺窥户语，邻园秋笋过篱生。



芥菘渐美盐醯足，谁共贫家一釜羹？

幽兴

雨後梅花无复在，老来酒盏顿成疏。



身如海燕不逢社，家似瓜牛仅有庐。



短发垂肩嬾中散，深居谢客病相如。



从今何以消长日，剩种芭蕉学草书。




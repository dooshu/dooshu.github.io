◇对尚书问状

闻圣帝明王，制立刑罚，故虽尧、舜之盛，犹诛四凶。经曰：「天讨有罪，五刑五庸哉。」又曰：「爰制百姓，于刑之衷。」孔子曰：「刑罚不衷，则人无所厝手足。」衷之为言，不轻不重之谓也。《春秋》之诛，不避亲戚，所以防患救乱，坐安众庶，岂无仁爱之恩，贵绝残贼之路也？自高祖之兴，至于孝宣，君明臣忠，谋谟深博，犹因循旧章，不轻改革，海内称理，断狱益少。至初元、建平，所减刑罚，百有余条，而盗贼浸多，岁以万数。间者三辅从横，群辈并起，至燔烧茂陵，火见未央。其后陇西、北地、西河之贼越州度郡，万里交结，攻取珍，劫略吏人，诏书讨捕，连年不获。是时以天下无难，百姓安平，而狂狡之势，犹至于此，皆刑罚不衷，愚人易犯之所致也。由此观之，则刑轻之作，反生大患；惠加奸轨，而害及良善也。故臣统愿陛下采择贤臣孔光、师丹等议。（《后汉·梁统传》「议上，遂寝不报」。）


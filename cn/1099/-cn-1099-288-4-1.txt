○軍政事例序 【 軍政事例】

軍政事例者、今御史某君所輯也、君奉命清理兩浙軍政、深惟憲度、究觀典章、博采羣情時事、參酌成書、釐為六卷、名曰軍政事例云、於是布政某副使某請刻以布、屬某為之序、某受而次第讀之、乃作而言曰、昔人謂國之大事在戎。而經禮有五。軍居其一。先王安不忘危。而制治保邦之道。誠莫有先焉者也。三代以下、論軍政者、咸稱唐府兵。最為近古。然不免變為方鎮。而貽五大在邊之患。宋人懲之。遂制禁軍于京師。時出以衛郡縣、其規模亦未嘗不宏遠。而卒至于武事之不競。諸若此類。皆由為之後者。不善于維持。而無所據守。遂不能補偏捄弊。而旋失其立法之初意也。我　國家剏業甫平。即定軍制。衛必五所。所必千軍。而又分藩列閫以統之。其視前代之制可謂大備矣。但承平日久。漸次廢弛。營伍缺乏。雖時廑清理。率難復舊。亦以條例之散見。事體有異同、而一時奉行者。不免得此遺彼。而經紀之未周。亦其勢然也。夫國家之有兵。猶人身之有榮衛也。榮衛得其理。則神氣完固。而外感莫侵。可以引年長世。苟不察虗實。不達標本。而調攝無方。則形色貌象。雖若具體。而中寔消耗。萎然弱矣。是故古之人。所以辨劑制方而素難諸書。必會而通之。斯能納斯人于仁壽也。君之茲輯。樞機周密、品式備具。而利弊之因革。事勢之變通。一展卷而可得。其殆軍政之素難矣乎。嗣有是責者。循是而行之。則事各有稽。立可就緒。而衛所營伍可復。國初之盛。永無唐宋季世之虞矣。將不壽國脉哉。葢君邃抱宏猷。融識遠覽事有可憑。不論今昔。善有可同。無間人巳。故隨所事事。輒存久遠之慮。而立經常之法。不徒為一方一時之計也。唯是按浙以來。雖職專軍政。而激揚所至。風動區域。凡諸感發人心裨益治理。寔有非軍政之所能盡者。即是編而觀之。亦可以類推矣。


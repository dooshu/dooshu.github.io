○上韩吏部书

人有儒其业，与孟轲同代而生，不遂师於轲，不得闻乎道，阁下岂不谓之惜乎！又有与扬雄同代而生，不遂师於雄，不得闻乎道，阁下岂不谓之惜哉！有习於琴者，问其所习，必曰吾师於某，某所传师旷之道也。习於弧者，问其所习，必曰吾师於某，某所传濯孺子之道也。脱二人未至於古，然亦无敢是非者，以所习有据故也。傥曰吾自能，非授受於人也，必知其音俚音也，其能庸能也。呜呼！圣人之道与琴弧之道相远矣，而琴弧尚能自习之如此，况圣人之道乎！去夫子千有馀载，孟轲、扬雄死，今得圣人之旨，能传说圣人之道，阁下耳。今人阁下之门，孟轲、扬雄之门也。小子幸儒其业，与阁下同代而生，阁下无限其门，俾小子不得闻其道，为异代惜焉。


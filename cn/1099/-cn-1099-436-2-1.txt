○再請停選內使揭

題為再乞　聖明停收內使以重　詔旨以杜倖進事、近該淨身男子曹進忠等、奏為願効犬馬比例乞恩、俯賜收錄均霑　聖典事等、因奉　聖旨、著選收二千名、禮部知道、欽此、隨該臣等查照萬曆十四年題准事例上請、仰祈　皇上收回成命、仍　敕臣等查照嚴行驅逐等因、奉　聖旨、內庭缺人應役、選收巳有旨了、以後再不許自行陳乞、欽此、臣等祗奉綸命、即宜仰承、何敢再凟　天聽、但查萬曆元等年、三次收選、巳近萬人、兼之隆慶以前、選入者尚多、恐內庭供事。不至缺乏之甚。即如長安等門及九門等處。故事可考往時看守不過十餘人今溢于舊額四五倍矣由此推之。內府各監局可知。皆由人多壅滯。以致各差增添若此。若復選收將來人數更倍于今將安所置之且此輩一蒙收錄。即逐逐有富貴之念。不惟衣帽口糧。坐耗公帑。所言亢直若此而營私請托。以撓職守者。且無處無之、是內庭未得其用。而國家先受其蠹也。况先經本部題奉　明旨、不許私自奏擾。　詔墨未乾。而輒敢抗違。不一懲治。何以示信於天下乎。雖　聖心慮遠。特示以後不許自行陳乞。竊恐將來玩視。復如今日。關係國體。良非淺鮮。此臣等所以不得不為申凟也。伏望　皇上思詔旨之當信、示法令之難干、將曹進忠等仍行驅逐、不許容留京師以滋紛擾或以內庭果缺應用、量於　前旨二千數內、姑准選收四分之一、以後非奉　明旨、擅自凟奏者、定將首事之人、拏送法司究問如律、仍將各該地方有司官分別參處、庶詔令不致違悖、而宮禁或可肅清矣、


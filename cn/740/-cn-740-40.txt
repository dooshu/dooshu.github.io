第四十出　李旺回话

(生上唱)【梅花引】伤心满目故人疏，看郊墟尽荒芜。
(旦贴上唱)惟有青山，添得个坟墓。
(合)恸哭无由长夜晓，问泉下有人还听得无？
(生白)【玉楼春】他乡万点思亲泪，不能滴向家山里。如今有泪滴家山，山里双亲见无计。
(贴)荒荒衰草连寒烟，苍苔黄叶飞蘋蘩。欲听鸡声来问寝，忽惊蚁梦先归泉。
(旦)人生自古谁无死？嗟君此恨凭谁语？
(合)可怜衰絰拜坟茔，不作锦衣归故里。
(生浇奠唱)【玉雁子】孩儿相误，为功名相误了父母。都是孩儿不得归乡故，怎便归到黄土？爹爹，妈妈，乾坤岂容不孝子？名亏行缺不如死，呀！只愁我死缺祭祀。
(合)对真容形哀貌枯，想灵魂悲忆痛苦。
(贴唱)【前腔】不孝的媳妇，恨当初担阁我夫。吃人笑谈生何补？我待死呵，又羞见公姑。公公，婆婆，我生前未能相奉事，何如事你向黄泉路？只一件，我死呵，家中老父，教谁看顾？
(合前)
(旦唱)【前腔】今来庐墓，望双亲相与保扶。
(旦介)亲还有灵歆受此，望恕我儿夫。呀！空劳死后没祭祀，何如在日供喉嗉？知他享么？知他居何所？
(合前)
(末介上唱)【前腔】楼台银铺，遍青山犹如画图。乾坤似你衰素，添个缟带飞舞。你擗踊痛哭直恁苦，那堪雪片添凄楚。休恁地哭，且逆来顺受么。抑情就理通今古。
(合前)
(生白)张大公来了。
(介)多多谢得公公周济！卑人正欲拜扫了，和贱累都来拜谢公公。
(末白)岂敢受此！东流逝水几时还，破镜难修枉再看。
(旦)要把孤身承重祀，休将恸哭送残年。
(贴)云横峻岭家何在？雪拥深林马不前。
(生)知是远来应有意，好收吾骨此坟边。
(末)相公休恁么。老汉无可相慰劳，见天道煞寒，只有一杯淡酒，请相公且饮一杯。
(生唱)【玉山供】公公尊赐，念天寒特来问吾。公公，我双亲受三载饥寒，我怎不禁一日凄楚？
(末)请请。
(生)心中想慕，谩有这香醪难度。
(合)感此恩情厚，这酒难辞，念取踏雪也来沽。
(贴唱)【前腔】劳公尊步，念天寒特来问奴。
(末)夫人，请请。
(贴)公公，这里是冢上坟间，比不得暖阁红炉。这般天气呵，谁人将护？将护我家中亲父。
(合前)
(旦唱)【前腔】钗荆裙布，谢得公公诸般应副。叹奴身未得报深恩，如今再蒙相顾。非奴独感德，我爹娘也衔恩在阴府。
(合前)
(末唱)【前腔】人生如朝露，论生死荣枯有定数。相公，休只管恸哭爹娘，也须要继承宗祖。况腰金背紫，不枉了光荣门户。
(合前)
(生旦贴白)甚劳公公，却当厚谢。多谢深恩怎敢违。
(末)相公，开怀宽解免伤悲。
(合)休道世情看冷暖，果然人面逐高低。
(并下)





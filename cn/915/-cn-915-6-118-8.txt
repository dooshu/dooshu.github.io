◇许巢论

客有问于余曰：「昔许由巢父，距尧之让，逍遥颐神，宝己贵世。司马迁以假托之言，必无此实，窃以为然。」余答之曰：「是何言欤？盖闻圣人在位，则群材必举，官才任能，轻重允宜。大任已备，则不抑大材，使居小位；小材已极其分，则不以积久而合处过材之位。然则稷播嘉谷，契敷五教。皋陶夔龙，各己授职，其联属之官，必得其材，则必不重载兼置，斯可知也。巢许则元凯之俦，大位已充，则宜敦廉让以励俗，崇无为以化世，然後动静之教备，隐显之功著，故能成巍巍之化。民莫能名，将何疑焉？」（《艺文类聚》三十七）


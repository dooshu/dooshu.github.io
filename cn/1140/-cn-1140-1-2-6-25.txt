夀刘太平竹庵五十序

岁戊午仲春之朔施子自宛陵之姑孰赴讲会也时郡太守刘公以督缮战舰留江宁不得见而郡人颂公治行且谓是月望後七日公五十初度敢请撰词授执爵者施子作而喟然曰自余参藩湖西而知文成之泽深也文成讲学吉贑时安福弟子邹文庄最着而刘氏多贤有三五两峰狮泉三先生其後泸潇先生复受业於三五并以理学名吾诠次其传祀之白鹭书院庶几一见其子孙之贤者最後乃得之今太平典郡竹庵先生公怀文抱器聨擢南宫高第当膺馆选会格於事例刺兴国州迁守叙州兼泸南兵备道事所至称治又自山左鹾使迁太平凡四仕矣始至之日军兴旁午郡久旱民苦疾疫公率家人斋沐十许日祷雨辄应民病以苏又出槖金募民瘗江干暴骨赎故家子之俘没为奴者公犹念民困军储蚤夜不即安谓未得保我赤子盖其大父养和公诰赠府君惟敬公皆隐居教授敦尚三五诸先生理学之传而母氏顔太夫人实为鲁公之裔公胚胎仁义不肃而成若此余尝薄汉人缘饰经术之说剌谬於学道爱人之指公之服官莅事一本於至诚盖学道人也初赠公蚤世公少罹兵乱随它氏入京师偶冒杨姓籍系从龙之胄而太夫人节守时年甫三十里居无恙公之心未忍一日忘刘也虽易杨归刘稍待疏闻公业已陈情牒部请复本姓如范文正之不冒朱氏杨文贞之不混罗族古之人有行之者矣其自鹾使迁太平也太原方阙守属邑视太平十倍或劝公规其赢者公慨然曰吾亲在南欲就近迎养岂以彼二十五属易此三邑哉由是拜太平之命余闻公官山左时同邑吴子舫翁登泰岱寻孔子杖屦处祠庙久墟归以语公辄叹曰吾夫子登泰山小天下岂可独令秦皇汉武留台观乎遂捐俸作孔子庙其上一时竞传盛事而太平古丹阳郡宋儒黄公庭坚洪公迈尝官守於此矣牟公子才牓刻慈竹义木二诗教民数诣郡庠讲学而陈公垲贾公实先後建天门采石二书院讲习其中理学之风犹存今公之宾客多吉州耆旧三子皆贤而文乐闻有道之言傥羽书稍息公得卧而治郡将仰承其家学修复旧绪与郡士大夫下逮里巷逢掖讲业考德追牟陈诸公之辙即王文成青原白鹭之会略见於姑江矣于以弘

圣天子幸学宫御经筵移易风俗至意不亦善哉诗有之曰周王夀考遐不作人夫归夀考于作人贤于冈陵川阜之颂远矣它日倘遇公犀渚当相与把酒酹太白剧谈为十日饮

学余堂文集卷九







学余堂文集卷十


钦定四库全书

学余堂文集卷十

翰林院侍读施闰章撰

夀序


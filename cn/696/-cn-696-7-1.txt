如梦令 本意


其一 本意

烟景霏微阴洞，堤上紫骝骄鞚。
贪看两鸳鸯，行过金鳌玉蝀。
如梦，如梦，花月十年情重。

其二 本意

绮阁沈沈烟重，倒映绿波风动。
悄立晓寒侵，依旧雕阑画栋。
如梦，如梦，玉树数声残弄。

其三 本意

天上仙裾无缝，环佩飘飖风送。
倚遍小栏干，咫尺烟迷云冻。
如梦，如梦，瀛海玉箫双凤。

其四 本意

醽醁宜春瑶瓮，门外青丝云拥。
今夜好思量，总教玉人珍重。
如梦，如梦，满地落红催送。
按：【邹祗谟评】前阕情婉而愉，后阕意深而怆，便知哀乐不同处。





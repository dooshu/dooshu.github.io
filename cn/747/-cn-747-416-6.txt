○中书门下贺醴泉表

臣等伏以西京栎阳县有泉水於平地涌出，洁诚饮者，痼疾咸痊，稽之图牒，是曰醴泉。臣闻和气上感，湛恩下浃，则有休徵，以彰至化。近在雨金之地，特启英泉之瑞，无源独涌，平地滂流，当神明之积高，表阴阳之不测。其气香洁，其味甘醇，抱华清而荡邪，资灵化以除秽。积年之疾，一饮皆愈挈瓶而至，重研相望。日以万计，酌而不竭，齐庄之诚益厉，神达之效愈彰。伏惟陛下宏父母之深仁，纳黎元於寿域，感此灵液，助其生成。疾苦假除，夭昏不作，勿药有喜，爱人斯甚，可以见天地之心，可以明帝王之德。昔唐尧至圣，光武中兴，沛然发祥，千岁一睹。启我昌运，居然合符，鸿休无疆，天下庆幸。臣等谬司近密，喜倍常情，无任忻庆之至。


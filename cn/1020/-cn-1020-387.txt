晁补之　谢王立之送蜡梅五首

未教落素混冰池，且看轻黄缀雪枝。

越使可因千里致，春风元自未曾知。

晁补之

晁补之　谢王立之送蜡梅五首

恐是凝酥染得黄，月中清露滴来香。

定知何逊牵诗兴，借与穿帘一点光。

晁补之

晁补之　谢王立之送蜡梅五首

上林初就诏群臣，紫蒂同心各自新。

谁见小园深雪里，破春一萼更惊人。

晁补之

晁补之　谢王立之送蜡梅五首

诗报蜡梅开最先，小奁分寄雪中妍。

水村映竹家家有，天汉桥边绝可怜。

晁补之

晁补之　谢王立之送蜡梅五首

去年不见蜡梅开，准拟新年恰恰来。

芳菲意浅姿容淡，忆得素儿如此梅。

晁补之


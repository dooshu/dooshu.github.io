与南学院吴初泉


弟以浅薄，叨附榜末，夙于门下投分至深。数年多病乞归，踪迹靡定，自外于贤者，然所向慕天下长者，未有先公者也。伏审振铎南郡，多士响应。公输操墨，则楠梓呈材；良、乐控衔，则骅骝骋足。才品士风系于公之身者，岂其微哉？欣仰，欣仰！

兹有冒渎。弟家世寒贱，为童子时，遇先刑部尚书东桥顾公。其抚楚时，拔正于毁齿之时，称为神童，其实正靡有异才如古融、粲、勃、泌足以惊人者。而顾公又当代名流，文章宗匠，乃一见即呼为小友，解束带赠之；临别，又出其幼子见嘱曰：“他日以吾子孙相托。”乃正徼时厚幸，以有今日，皆顾公赐也。深惟古人一饭之谊，窃慕豫让国士之报，而力不副心。

又顾公殁后，颇罹横议，家世遂微。有孙二人，今隶应天府学，其志行固有家风。追惟畴昔期许之言，而二子又幸厕门弟子之数。弟不于此时借公垂盼优录，以少效犬马，恐一旦溘先朝露，即弟终已有负德之恨，无以见东桥公于冥漠矣。知门下肃教端范，绝迹请托，而弟抱此区区，干冒清严。观过知仁，谅不深罪。孤女窃照于邻姬，孱夫贾勇于乌获。倘蒙垂念，则弟犬马之诚，实借公以报顾，又感顾以报公矣。仰俟尊裁，惶恐，惶恐。






剑术行


西风萧条吹渭水，咸阳日暮黄云起。
远村灯火桑叶飞，解鞍下马星光里。
老翁猿臂须眉苍，紫襆黑衣惨绿裳。
舞捲高原一长啸，风烟哀澹天荒凉。
双蛇白尾各腾上，雷霆夹斗神飞扬。
松柏纷纷叶欲下，红霞出雾开清光。
神灵变化从何始，少年曾事婵娟子。
天女手授石室中，灵篆玄文百馀字。
采鍊日月收精辉，左蹲苍龙右青兕。
七七之期合神度，窈然灭影向天倚。
剑成只在虚无间，驱风驰景千馀里。
常居少室三花岩，几度洛阳五都市。
闻言把袖意已倾，生平我亦能峥嵘。
九关虎豹日无赖，天下壮夫皆不平。
借君龙文志一决，深山大泽为我行。
老翁笑汝何太愚，此曹天命难力争。
报仇雪耻非我事，逍遥人世归蓬瀛。
竦身遥望暮光灭，门外寒深三尺雪。





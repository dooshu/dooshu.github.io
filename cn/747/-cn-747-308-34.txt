○授李知止等司封员外郎制

敕：至公之用，本无偏党，惟善斯拟，岂隔亲疏。四从叔前京兆府奉天县令上柱国知止等，咸有人才，见推公族，秉惟清之操，兼致远之资。朕每精念同盟，不勤於德，当悬右职，以观其徒。先委宗卿，精为内举，量能二行，历载逾时。名数则多，升闻盖寡，倘膺是选，谅在得人。固可擢以清要，行於台阁，将观志於七子，冀齐名於八人。宜各悉心，伫闻成绩。可依前件。《书》不云乎，“九族既睦，平章百姓”。盖由内而理外，必自近而及远，凡我懿戚，可不慎欤？违道慢常，义无私於王法；谨身励节，恩岂薄於他人。期於率先，励我风俗，深宜自勉，以副明言。


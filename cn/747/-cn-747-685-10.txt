○答李生第一书

辱书，适曛黑，使者立复，不果一二。承来意之厚，《传》曰“言及而不言，失人”，粗书其愚，为足下答，幸。察来书所谓今之工文或先於奇怪者，顾其文工与否耳。夫意新则异於常，异於常则怪矣；词高则出於众，出於众则奇矣。虎豹之文不得不炳於犬羊，鸾凤之音不得不锵於乌鹊，金玉之光不得不炫於瓦石，非有意於先之也，乃自然也。必崔嵬然後为岳，必滔天然後为海，明堂之栋必挠霓，骊龙之珠必锢深泉。足下以少年气盛，固当以出拔为意，学文之初，且未自尽其才，何遽称力不能哉？图王不成，其弊犹可以霸，其仅自见也，将不胜弊矣！孔子讥其身不能者，幸勉而思进之也。来书所谓浮艳声病之文耻不为者，虽诚可耻，但虑足下方今不尔，且不能自信其言也。何者？足下举进士，举进士者，有司高张科格，每岁聚者试之，其所取乃足下所不为者也。工欲善其事，必先利其器，足下方伐柯而舍其斧，可乎哉？耻之，不当求也；求而耻之，惑也。今吾子求之矣，是徒涉而耻濡足也，甯能自信其言哉？来书所谓汲汲於立法甯人者，乃在位者之事，圣人得势所施为也，非诗赋之任也。功既成，泽既流，咏歌纪述光扬之作作焉；圣人不得势，方以文词行於後。今吾子始学未仕，而急其事，亦太早计矣。凡来书所谓数者，似言之未称，思之或过，其馀则皆善矣。既承嘉惠，敢自疏怠，聊复所谓，俟见方尽。再拜。


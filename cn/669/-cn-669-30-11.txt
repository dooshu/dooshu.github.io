11　賈讓言禹治水事迹


賈讓言：「禹鑿龍門，辟伊闕，析底柱，破碣石。」

【元圻案】見溝洫志。





吕覽言大禹疏通孟門　禹導河積石疏決梁山　絳州龍門縣有龍門山　同州韓城縣有龍門山　水經注言砥柱之名來歷


水經四：「河水南過河東北屈縣【原注】唐慈州吉昌。集證：「今山西平陽府吉州。」西，【原注】注：「吕氏春秋曰：『龍門未闢，吕梁未鑿〔一〕，河出孟門，大溢逆流，名曰鴻水。』大禹疏通，謂之孟門。孟門即龍門之上口也。」〇元圻案：「今本水經注四作：『淮南子曰：龍門未闢，吕梁未鑿，河出孟門之上，大溢逆流，無有丘陵，高阜滅之，名曰洪水。大禹疏通，謂之孟門。故穆天子傳曰：北登孟門，九河之隥。孟門，即龍門之上口也。實爲河之巨阸，兼孟門津之名矣。』然淮南子實無此文。吕氏春秋開春論愛類篇曰：『昔上古龍門未開，吕梁未發，河出孟門，大溢逆流，無有丘陵沃衍、平原高阜，盡皆滅之，名曰鴻水。禹於是疏河決江，爲彭蠡之障。』故厚齋改淮南子爲吕氏春秋與？抑今本水經注誤作淮南子與？厚齋當日蓋必有所據。」河水又南過皮氏縣【原注】河中府龍門。〇集證：「今山西絳州河津縣。」西，又南出龍門口。」【原注】注：「大禹導河積石，疏決梁山，即經所謂龍門也。崩浪千尋，懸流萬丈，迄於下口。慎子曰：『下龍門，非駟馬之追也。』潏水李氏曰：『同州韓城北有安國嶺，東臨大河，有禹廟，在山斷河出處。禹鑿龍門，起於唐張仁愿所築東受降城之東，自北而南，至此山盡。兩岸石壁峭立，大河盤束於山峽間，至此山開岸闊，豁然奔放，聲如萬雷。』」〇閻按：「東受降城，在今朔州北三百五十里，本漢定襄郡之成樂縣，去禹貢龍門一千五百餘里，禹輕百姓力竟至此乎？真正妄談，不足與辨。」〇何云：「按如此則自東而西矣。」通典：「絳州龍門縣【原注】今屬河中府。有龍門山，即大禹所鑿。三秦記云：『魚鼈上之即爲龍，否則點額而還。』」通典州郡七。黄河北去縣二十五里，乃龍門口。輿地記十三：「同州韓城縣有龍門山。顔氏曰：『龍門山，其東在今龍門縣北，其西在今韓城縣北，而河從其中下流。』」水經注：「砥柱，山名。禹治洪水，破山以通河，河水分流，包山而過，山見水中若柱然，故曰砥柱。三穿既決，水流疏分，亦謂之三門山。」水經「河水又東過砥柱間」注。伊闕、碣石見前。閻按：「伊闕並未見前。宋地理志補注云：『熙寧五年，廢伊闕縣爲鎮，入河南。六年，改隸伊陽。』」

【元圻案】水經注四：「北屈縣，即夷吾所奔邑，王莽之朕北也。汲郡古文曰：翟章救鄭，次于南屈。應劭曰：有南故加北。國語曰：蒲與二屈，君之疆也。」又「河水又南過皮氏縣西」，注：「皮氏縣，王莽之延平也，故城在龍門東南，不得延逕皮氏，方届龍門也。」又十五「洛水又東北過伊闕中」，注：「京相璠曰：今洛陽西南五十里伊闕外前亭矣。服虔曰：前，讀爲泉，周地也。伊水又北入伊闕，昔大禹疏以通水，兩山相對，望之若闕，伊水歷其間北流，故謂之伊闕矣，春秋之闕塞也。昭公二十六年，『趙鞅使女寬守闕塞』是也。陸機云『洛有四闕』，斯其一焉。」又曰：「爾雅曰：鱣，鮪也。出鞏穴，三月則上渡龍門，得渡爲龍矣，否則點額而還。」又：「魏土地記曰：梁山北有龍門山，大禹所鑿，通孟津河口，廣八十步。巖際鐫斷，遺功尚存。」

〔一〕「鑿」，元刊本作「發」。






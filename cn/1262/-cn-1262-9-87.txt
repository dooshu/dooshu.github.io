盐池：

解州盐池，蚩尤所窟穴。平时浅波，岁九月九日先后数日尝大风雨，为化盐之候。彼二十里之聚，各储草荐木屑、竹枝树梗、敝履坏絮之属、一切杂投。狂风一夕作冻，明日视之满皆盐花矣。味甘咸，甚莹洁，始祭蚩尤之旗。官收其半，民取其余，无不满志。

宁夏镇城南北各三十里，俱有盐池。其产不多，官亦不禁，不知于古何名。河东边外有花马、红柳、锅底三池，以境外弃。今盐池之在三山儿者曰大盐池，在故盐州城之西北者曰小盐池。其地曰孛罗等，池最多，皆分隶大盐池。其盐不劳人力，因风而生，原额三千二百余引。弘治九年，延绥宁夏二镇轮招马匹，寻乃奏革。正德初，总制杨一清奏如河东运司例，每引收银一钱五分，增课五万二千引。




◇史晨飨孔庙後碑（建宁元年四月）

相河南史君讳晨，字伯时。从越骑校尉拜，建宁元年四月十一日戊子到官，乃以令日拜谒孔子，望见阙观，式路虔跽。既至升堂，屏气拜手，祗肃屑ㄊ，仿佛若在。依依旧宅，神之所安，春秋复礼，稽度玄灵，而无公出享献之荐。钦因春飨，导物嘉会，述修辟雍，社稷品制，即上尚书参以符验，乃敢承祀。馀胙赋赐，刊石勒铭，并列本奏，大汉延期，弥历亿万。时长史庐江舒李谦敬让、五官掾鲁孔畅、功曹史孔淮、户曹掾薛东门荣、史文阳马琮、守庙百石孔赞、副掾孔纲、故尚书孔立元世、河东大守孔虎元上、处士孔褒文礼皆会庙堂，国县员冗，吏无大小，空府竭寺，咸俾来观。并畔宫文学先生执事诸弟子，合九百七人。雅歌吹笙，考之六律，八音克谐，荡邪反正，奉爵称寿，相乐终日。於穆肃雍，上下蒙福，长享利贞，与天无极。史君飨后，部史仇讠甫、县吏刘耽等，补宗里中道之周左。墙垣坏决，作屋涂色，修通大沟，西流里外，南注城池。恐县吏敛民，侵扰百姓，自以城池道濡麦给，令还所敛民钱材。史君念孔渎颜母井去市辽远，百姓酤买不能得香酒美肉，於昌平亭下立会市，因彼左右，咸所愿乐。又敕渎井复民食芳治桐车马於渎上，东行道表南北各种一行梓。假夫子冢颜母井舍及鲁公冢守吏凡四人，月与佐除。（《隶释》一）


○对大夫祭判

〈有五品祭寝不祭庙，馔用索牛。御史劾：於寝则以陋，於馔则以泰。诉云礼令无违。〉

命分九等，以庸制爵，礼有五经，莫重於祭。先王所以致理，孝子为能飨亲。乃如之人，兹率厥典，敬无忘於如在，道有孚於不默。黍稷惟馨，笾豆有楚，哀乐相半，必睹ㄊ然之容；轩裳已登，非复伤哉之叹。且礼或丰杀，法从沿革，无庙於寝，在今令而则然。求牲而馔，徵古训而奚失，嗟夫御史所劾，恐伤曾孙是宜。


○请宣付元元皇帝灵应奏

臣等伏睹皇太子送十二月德音赴史馆，伏承陛下前月五日，将欲巡幸渭北，是夜梦元元皇帝曰：“明日子欲游乎？北神不在，此事宜止，五更当自有应。且子之享国，多历年所，何必此日？”陛下二更即降制，停渭北之行，至五更，果烈风大起，际暮方定。伏以玉真体妙，莫大於皇极；盛明致理，孰盛於吾皇？由是感而遂通，圣与神合，言不测之事，示必然之期：果兹烈风，有叶灵梦，既彰陛下之祚，更表无疆之休，同天地而久长，若符契之徵验。臣以上自开辟，博考图书，神灵效祥，帝王膺庆，未有若此之昭著者也。臣等谬当枢近，又忝史官，预闻德音，不胜跃，伏望宣示百僚，颁及中外。


○平潞州德音

门下：朕闻覆载之内，逆命者必灭其身；日月所临，乱常者必覆其族。矧有恩孤亭毒，礼背君亲，罪恶贯盈，人神共弃，咎将自执，祸岂能逃。逆贼刘稹，包祖父之奸谋，肆豺狼之狠戾，动干纪律，力逞凶顽。招亡命而为腹心，凭山川而为险固，胁从百姓，残忍一方，积恶成殃，擢发难数。朕恭承宝位，祗畏上天，每戒佳兵，常思去杀。然事关除暴，理合兴师，遂命戎臣，会兵攻伐。鼙鼓（阙）雷霆之怒，戈鋋行原野之诛，恶党既擒，元凶就戮。载驰驿骑，传首上闻，又献捷音，降书继至。是用丕变弊俗，洗荡妖氛，式布新恩，获全旧土。

念彼战争之地，适当凋瘵之馀，租税且蠲，征徭合减。其泽潞五州，共给复一年。河南府当路县，太原府及接昭义界县，河阳、怀州、陕、晋、绛及当路州县，今年秋税，并且放免。酬忠旌善，爵赏宜加，其行营立功节度使，并别敕处分。其大将已下，委本道各具功效闻奏，续有处分。诸道行营，咸尽忠力，至於攻取，克捷屡闻。应缘讨伐将士，归还之际，并有优赏，已从别敕处分。离乡征役，固有勤劳，临阵杀伤，宁无（阙）殁。行魏祖吊魂之礼，施周文葬骨之仁。其行营将士阵亡者，先已有敕，便令子弟填替。如无子弟，三年不停衣粮。有因战阵伤损手足永废者，终身并不得停衣粮。阵殁将士骸骨，先令所在埋瘗，不许便令将归。今已事平，如家口迁取，委所在州县量事应接发遣。如无亲属来取者，重与改瘗，勿令暴露，仍与设祭。诸道行营陷没将士见在昭义者，各放归本道。

其泽潞五州百姓，先因用兵逃散在诸处者，委元逵、宏敬、刘沔、元式、石雄安存发遣，各令归业。仍委卢钧设法招携，务於绥辑。其有刘从谏已后暴赋加徵，害於百姓者，并且放免。用兵以来，刘稹所招收团练官健，放归营生。五州内百姓，如有家事荡尽，交切饥饿者，委卢钧以军粮赈贷。如先有仓窖，被贼收管，未破用者，并还本主。其庄田已为人占夺者，亦并却回。今秋犹及种麦，如自无麦种子者，且以官麦贷借。如五州有无麦种子者，共借三万石，令供军院逐便支付。其先贤坟墓碑记，为人所知被发掘者，却与掩藏，仍量与致祭。其诸色人内，如有文学节行，比来藏避从谏，隐迹山林者，并令搜访，具以名闻。又自刘悟从谏至刘稹逆命以来，如有忠义之徒，曾谋归国，为残害者，并具闻奏，当有赠恤。应五州界内战处所在骸骨，如无主者，并与收拾埋瘗。今遣吏部侍郎高铢、给事中卢宏正专往宣慰，存问疾苦，抚恤凋残，回日各宜具利害闻奏。

於戏！朕以四海为家，兆人为子，一夫不获，常所歉然。（阙）不宁每劳轸虑，今逆党已戮，内地无虞，偃戢干戈，谋从此始。庶乎元气，保合太和，遐迩闻之，当体予意。主者施行。


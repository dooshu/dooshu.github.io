吴芾　寄江朝宗

自遣迎君骑，期君指日来。

胡为多坎坷，欲动却迟回。

望眼凝还断，愁怀郁不开。

相过须有早，莫待折寒梅。

吴芾

吴芾　寄江朝宗

君来已是后花期，不见春风烂熳时。

槛外止余新芍药，檐前只有旧酴醾。

尚堪共泛忘忧酒，亦可同吟遣兴诗。

倒指春归能几日，速来相就赏残枝。

吴芾

吴芾　寄江朝宗

藕花爽约约寒梅，开遍南枝尚未来。

今日有人传尺素，却云直待海棠开。

若赏海棠犹未晚，回头便见春风转。

只恐君无必信言，守到此时还更展。

吴芾

吴芾　寄江朝宗

相聚才经岁，分携又许时。

遣怀还有酒，排闷岂无诗。

饮罢凭谁语，吟成只自知。

愿君怜此意，命驾莫迟迟。

吴芾

吴芾　寄江朝宗

碧云暮合首重回，正拟前村共探梅。

耐久直须看风晚，追歉何必待春来。

山中纵有诗千首，花下谁同酒一杯。

顾我与君非面友，愿言命驾莫徘徊。

吴芾


事后军都督府左都督赠太傅谥忠僖朱公神道碑


锦衣，领禁旅、直宿卫，又理诏狱，察举不法，实兼古司隶、金吾之职。嘉靖间，肃皇帝以威严驭下，大狱数起，群言事忤旨，辄逮系锦衣讯治；或杖之于廷，有立毙者。而当事者，亦以鸷击为能，侦伺校卒，猛若乳虎，一但不如意，所夷灭不可胜道，京师为之重足。自太保朱公视卫篆，代猛以宽，罢遣诸阴鸷校卒，一切务从长厚。于是，廷杖者咸得不死，而京师之人，皆始贴席。

今上践祚之元年，有贼挟刃至宫门，警跸捕得，下东厂治，贼冀缓死，妄言有主者。于是，内外错愕，索贼甚急。然余知其诬，乃见上，言：“斯事重，请令锦衣卫与东厂杂治之。”上曰：“可。”公既受命，即独宿外舍，燕居深念，多设方略，密侦之。如是十余日，乃得其情。趣具狱上，戮止一人，余无所问。当是时，微公，缙绅祸且不测，其所存活，不啻数百千人矣。夫韩厥存赵，庆流子孙；王氏以百口保符彦卿，世食其报。以公之德如此，而年不逾中寿，禄不逮子嗣，何哉？昔人谓天道，是耶，非耶？余窃悲其志，为之叙其事，俾后世有称焉。

公讳希孝，字纯卿，凤阳怀远人。自其先祖燕山中护卫、东平武烈王能，以文皇帝佐命元勋，始封成国公。平阴武愍王勇，死事土木；传庄简公仪，恭僖公辅，及父荣康公凤，兄定襄恭靖王希忠，族滋大。定襄与公，皆陈夫人出。公以嘉靖甲午，授锦衣勋卫，时年十七。事世宗肃皇帝，见称谨敏。戊戌，皇穹宇、太庙成，以恩授都指挥使，掌卫事。甲寅，升都督同知，奉敕提督缉捕，寻转右，丁巳转左。戊午，累功加太子太保，特进光禄大夫、柱国，召入内直。壬戌，加少保。癸亥，加太保。甲子，赐肩舆。庄皇帝立，加兼太子太傅。今上在东宫，总理侍卫。及登极，加岁禄三十六石，荫一子锦衣百户最先。后荫子为锦衣者七，赐岁禄至百石，金币、蟒衣、宝钞、书籍、牲醪之类，不可胜纪。

公历事三朝，终始一节。当肃皇帝时，定襄以上公陪国议。而公内领羽林、佽飞之士，周庐宿卫；外持节刺举不法。兄弟贵宠，于群臣无两，然公忠信谦悫，恂恂如也。

其家事、治言，于国无隐情，称于士大夫无异词。上或密问边漕事，公手自裁对，无不当意指，而终不泄上一语。故以肃皇帝之雄察，即亲信勋戚罕能保终者；唯公兄弟事之，顺焉终身，未尝一被谴责。

今上以公先朝耆旧，礼之尤厚。卒之日，为之悼惜者久之，辍朝赐棺敛，命有司治茔兆，谕祭有加，赐太傅，谥忠僖。公卿以下咸奔走吊唁，宿卫士有痛哭失声者。其忠情诚信，孚于上下如此。

奉事荣康公及陈太夫人，能以色养，病则吁天求代。与定襄友爱笃至，定襄薨，哭之昼夜不绝声，以是疾不起。抚其庶弟金吾君希慎如同胞。又好拯人之难、恤人之急。死弗棺者，骼弗掩者，登山而呼庚癸者，捐赀济之，不少吝。

起家将种，素娴韬钤，明习国家故事，而居常悛悛，言若不出口。其敬礼士大夫，造请延接，久而弥笃。好读书，所购古图篆名笔甚富，亦有精鉴，能辨真赝。及他细行可称述者尤众，不具论，论其大者如此。

余尝谓公兄弟重厚可属大事如张安世，而文雅过之；孝谨如石建、石庆，而才略则二石远不及也。论者以为知言。

公生正德戊寅，卒以万历甲戌，年五十有七。配汤氏，灵璧侯女，封一品夫人，后公数月亦卒。长子时丰，早殀。立侄孙应梅嗣，以荫授锦衣卫指挥同知，聘武清伯李公伟孙女。其弟金吾君，以□年□月□日奉公与汤夫人，合葬于蕈梓庄之新阡，持都督余君荫状，诣余，请隧道之铭。余雅善公，具知生平，乃叙事，而系之以词曰：

东平靖难，平阴死忠，爰及定襄，世奏肤公。赫赫太傅，二难并美，咸以一德，媚于天子。入参帷幄，出领押卫，邦之司直，王之爪牙。曰有疏附，曰有御侮，公实兼之，腹心肱股。历事三朝，拥佑劻勷，惟忠惟孝，恪守宗祊。高而不危，满而不有，闻命则俯，循墙而走。国之所重，乔木世臣，矧有令德，宜于民人。胡天降割，老成雕谢，定襄既逝，公亦捐舍。承帝曰嗟，予懋乃勋，锡之崇典，贲于幽堙。玄宫楚楚，终焉安处，九原可作，惟公归与。






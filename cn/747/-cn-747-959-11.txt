○海水不扬波赋（以“平上去入”倒用为韵）

太极立天地，疏岳渎，所以镇四维，横九服，伊海之为德，有王之法象。故量纳群川，而道尊百谷，功配乾络，运回坤轴，气蒸混於灏元，潮动襄乎山陆，示惩恶则鼓怒见夫群怪，将瑞圣则不波介以景福。唐兴百三十有四载，湛恩溢乎荒外，倬五圣之在天，奄六合而称大，赫吾君之光赞，敷至道而允泰。政符纯德，昭千古而惟新；泽体上仁，同万类而咸赖。八狄穷陬而尽欢，九夷无远而不会，则成周之德未足双，越裳之来今至再。是以四海尽镜，九瀛涵影，写合璧之祥光，湛连珠之瑞景。德侔上善，洗物而容洁；道本元元，澄心而体静。湛兮恒清，晏兮砥平，泊乎无情，荡乎难名。如君之道，酌焉而不竭；象君之德，注焉而不盈。所谓皇得一则政能贞，海得一则波不惊。兮惚兮，其中有物；杳兮冥兮，其中有精。精罔奇而不育，物无大而不成。鲲将化，鹏欲征；蚌且剖，珠其明，谁能一借扶摇便，为君衔之贡王城。

翟楚贤


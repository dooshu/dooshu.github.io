○景龙观山亭集送密县高赞府序

景龙，东山初主第也。始其置金榜，筑凤台，穷土木之功，极冈峦之势，议与磐石同体，造化较力，何其壮哉！自吾君茅茨不翦，采椽不斫，既抑华而务实，将设教以垂范。以故平阳化焉，罢歌舞於地；麻姑见者，变桑田於此时：所谓长女之宫，郁为列仙之馆。其後尝有好事，以为胜游，令日芳辰，携手接袂，往往而在，取乐焉。高十官雌伏都畿，星言至止，闻殊庭之可尚，召嘉客以相欢。徒观其匠幽奇，宅爽垲，十里九版，岂惟梁氏之作？千岩万壑，宛是吴中之事。青林修耸而垂彩，绿萝蒙笼以结阴，清流若镜，下照金沙之底；杂花如锦，傍缘石菌之崖。则可以藻饰形神，挥斥氛滓，相顾风尘之表，无负云霄之。既而东主西宾，酒酣乐阕，聚必有散，匪伊麋鹿之群；往而不返，固亦山林之弊。高公振衣而起，举杯有属，却计送人，出长安之东道；退思征马，向洛阳之南阡。虽暂劳於州县，迫於簿领，方欲厌於承明，资其骞跃。夫如是，相知意气，何恨仳离？盍赋诗焉，以赠行者。


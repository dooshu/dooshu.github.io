○对恤刑策

问：《易》称议狱，《书》载恤刑，人命所系，於兹为重。然姬旦制三典之宜，萧何定九章之律，汉文除肉刑之科，孝景减笞之令，互相沿革，虽复不同，志在明威，终资慎罚。今既道符太古，德侔往初，化越可封，时当刑措。专欲道德齐礼，才画衣冠，反朴还淳，肌肤不惨。复恐随时之义，草艾不足惩其愆；揆事立方，赭墨无以防其伪。历代轻重舍用之规，幸为陈之，何者便俗？

对：某闻天播四时，资寒暑而成岁；国持二柄，慎赏罚而称权。然逖听上皇，异冠而知禁；洎乎後叶，乃黥刖以惩非。故议狱缓刑，著乎易象；钦哉惟恤，勒在《虞书》。姬旦佐周，量国政而为三典；萧何辅汉，取秦法而定九章。逮文景仁明，几称刑措，减笞之令，除肉刑之科，降及当涂，至於典午。或递相轻重，笔削异端。虽变易随时，各殊涂而并驾；禁邪助礼，用一揆而同归。

我皇哲钦明，丕承宝祚，道高连陛，绩迈羲轩。元德潜通，神功侔於造化；损已利物，惠泽洽於含灵。驭俗调风，布春官之大礼；明威止杀，削秋荼之繁刑。任皋陶以士师，命定国为廷尉。惟明克允，人自不偷，比屋有可封之人，道路无赭衣之伍，纳黎元於仁寿，反俗於淳和，荡荡巍巍，无德而称矣。五刑八议，金科玉条，沿革合其规模，损益得其轻重。较如画一，法无二门，用化洽於时雍，将行之而不犯，循之为美，改作非宜。谨对。

卫宏敏

宏敏，显庆元年官豫州刺史，徙吴兴，迁右清道府率。


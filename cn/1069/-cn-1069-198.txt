卷二百十八

永乐十七年十一月辛丑钦天监进永乐十八年大统历  上御奉天殿受之颁赐诸王及文武群臣△遣行在太常寺臣赍书谕  皇太子曰永乐十八年正月初十日大祀  天地命尔行礼其洁精致斋恪共乃事钦哉

○中兵马指挥司言和宁王所遣朝贡之人横恣无赖于都市强夺今禽至一人请寘之法  上命械送和宁王自治且赐  敕谕之曰自今遣人朝贡及于边境市易者宜戒约之能守  朝廷之法则两使往来边境宴安△交阯都指挥司奏乂安府偈江县土官百千陈直诚弟直伪称金吾将军与红衣贼览盘等掠羊变社杀巡检张琇县之淘金户武贡耆老黄汝典聚众烧芙留县丘温县贼农文历武定州贼陈大果快州贼阮特善担县贼吴巨来等相继作乱杀伤官兵新安府下洪州同利县淘金社正郑公证等亦聚众千余焚下洪州同利多异等县及但江海门诸处巡检司禽杀官吏都督方政率兵往讨之败贼众于同利探知公证先以众往南策州遂追及之战于河瑰巡检司斩贼首四百余级其溺水死者不可胜计公证遁去  敕总兵官豊城侯李彬督军剿捕

○壬寅

○夜有星如弹丸大青白色尾有光出轩辕尾星东南行近天庙堂旁发光如鸡子大至云中

○癸卯  命广宁伯刘荣充总兵官仍镇辽东升辞  上谕之曰尔起自行伍从朕靖内难剿胡寇多效劳绩既守辽东脩饬边备慎固封守俾朕无东顾之忧可谓劳矣自昔人臣勤于前者或怠于后善于始者或不能保终尔其戒之朕惟不忘尔初尔益勉图厥终荣顿首曰  陛下天地之德臣敢昧大训

○丙午

○苏门答剌国王宰奴里阿必丁遣使马哈木沙陪臣剌查干必剌等哈密忠义王免力帖木儿遣使兀儿马火者等各贡马及方物马哈木沙等冠带金织文绮袭衣及白金纻丝纱罗绢有差赐兀马儿火者等纱及绮币命礼部并赐宴△至均州马山口巡检司小江口把截所时隆平侯张信督工太和山言小江口当往来之冲马山口通四川俱宜设守备遂命马山口设巡检司小江口置把截所旁近军卫调百户一员旗军百人守之每月更番仍令按察司官巡察官军之为民害者△是日交阯总兵官豊城侯李彬讨贼至玉麻州境贼首潘僚等集红衣贼千余人迎敌官军败之生擒红衣贼酋扭门叶底等僚及路文律陈文陈子直等以余众遁官军进至土麻州忙巨谈蒲潭山贼据险设栅拒守攻破之僚等遁老挝遣都指挥薛聚追之获贼党胡子径等及红衣贼尚被尚相等三百余人先是遣交阯布政司使阮勋指挥陈原瑰等守恶江擒获叛贼南灵州千户陈顺庆乂安卫百户陈直诚等皆斩之都督方政参政冯贵亦擒杀贼首郑公证于同利县贼党黎侄等遁去

○丁未

○升吏部郎中诸葛平为湖广布政司右参议专提督大岳太和山宫观改山西左布政使周璟于陕西布政使

○己酉

○升行在礼科给事中牛麟为詹事府丞改户科给事中井田于兵科辽东苑马寺丞李源为太仆寺丞△指挥毛哈剌还自瓦剌言阿鲁台袭贤义王太平等大败之  上曰阿鲁台黠虏与瓦剌相讐久矣朕尝遣人谕太平等令备之不从朕言遂至于此于是遣千户脱力秃古等往赐太平把秃索罗等彩币表里且慰问之

○甲寅

○贵州布政司言所属郡邑及军卫俱新设未有蓄积倘遇饥歉无以为给请置仓廪为预备之计从之  命户部发京库钞九千七百二十锭俾易粟储之

○丁巳

○甘露降  孝陵松柏三日

○己未

○湖广蕲州民徐十三妻王氏一产三男事闻  命循例给优

○癸亥

○吏部尚书兼詹事府詹事蹇义父源斌卒遣行人雷诚赐祭  命有司造坟墓

○甲子

○拓北京南城计二千七百余丈

○乙丑

○夜有星如盏大青白色光烛地出外厨行至云中

○丁卯

○冬至  上御奉天殿受朝贺大宴文武群臣及四夷朝使

○戊辰

○交阯嘉林州善才县贼人陶强等叛都指挥刘宸于瓒吴兴领兵捕之宸等不戢士卒纵其剽掠贼佯弃辎重走而设伏以待官军遂败贼追至富良江欲度都指挥陈浚力战遏之既而贼势益张总兵官豊城侯李彬亟遣都指挥耿荣等率骑兵赴之贼退之








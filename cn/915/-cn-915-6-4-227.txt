◇以韩谧为贾充世孙诏（三年）

太宰、鲁公充，崇德立勋，勤劳佐命，背世殂陨，每用悼心。又胤子早终，世嗣未立。古者列国无嗣，取始封支庶，以绍其统，而近代更除其国。至於周之公旦，汉之萧何，或豫建元子，或封爵元妃，盖尊显勋庸，不同常例。太宰素取外孙韩谧为世子黎民後。吾退而断之。外孙骨肉至近，推恩计情，合於人心。其以谥为鲁公世孙，以嗣其国。自非功如太宰，始封无後如太宰，所取必以已自出不如太宰，皆不得以为比。（《晋书·贾充传》）


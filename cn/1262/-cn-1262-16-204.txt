陆完学：

大司马太仓陆完学，协理戎政，再荫锦衣。时太监曹化淳提督，或问其方略，曰「自去自来梁上燕，相亲相近水中鸥。」专事唯诺，竟得善去。费县张四知代之，郊饯，请教，曰：「有四字相赠，行所无事耳。」费县初不以为然，已悉如其言，所批牍，辄曰「照行。」一日语吴骏公太史曰：「行所无事，贵乡陆叶翁见教，甚得力。」吴曰：「国之大事在戎，口何云行所无事？」费县无以对。未几入阁。




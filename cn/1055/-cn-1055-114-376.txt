【后汉樊毅华岳庙碑一〈光和元年〉】

右汉《樊毅修华岳庙碑》，云“惟光和元年岁在戊午，名曰咸池，季冬己巳，弘农太守河南樊君讳毅，字仲德，下车之初，恭肃神祀。西岳至尊，诏书奉祠，躬亲自往，斋室逼窄，法斋无所。于是与令巴郡朐忍先谠图议缮。故二年正月己卯兴就，刻兹碑号，吏卒挟路。据此，碑乃即时所立，而太守生称“讳”者何哉？治平元年末伏日书。


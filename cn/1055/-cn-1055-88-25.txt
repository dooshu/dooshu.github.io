【亳州到任谢两府书〈治平四年三月〉】

修此者祗荷朝恩，出分郡寄。退循忝冒，徒积兢惭。伏念修学知行己，而智不周身；才匪适时，而任参大政。用过其量，危而必颠，乃物理之宜然，偶天幸而获免。昨以怨仇并作，谗谤交兴。盖逢尧、舜之聪明，方与夔、龙而左右，讲新至治，销伏狂邪。而市虎之言，虽惊于众听；投豺之恶，遽屏于远方。得逃九死于非辜，实荷更生之大赐。今者特蒙睿眷，深察孤忠。乐土近藩，已曲从于私欲；清资显秩，仍过窃于宠灵。舍衰疲勉强之劳，就空旷逍遥之适。然而坐思补报，叹心存而愿违；却视风波，犹寝惊而梦噩。顾获全身而至此，岂非宰物之深功？仰佩恩私，但铭肌骨。

载念修以至愚之朴陋，蹈可畏之危机。徇物从时，既昧自容之计；拂衣远去，又无先见之明。惟贪得于暮年，致以身而取辱。而识虽不早，悔尚可追。至于缉风雨之敝庐，治松菊之三径，少假岁年之顷，即为田亩之人。固将追野老而行歌，永陶圣化；恃仁人之在上，必保余生。尚有斯诚，犹烦再造。炎方盛，机务至繁，上为庙朝，精调寝膳。瞻依之恳，敷述奚周。


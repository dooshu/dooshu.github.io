○敕吐蕃赞普书

皇帝问赞普：得七月一日信，所言阴承本奏请不拟与彼和，将兵马大入者。至如和与不和，事皆由朕自断，何人辄敢奏闻？何兵即敢擅入？所结亲好，不是近年，文成公主已来，亦重叠矣，中或绝或继，终是旧好存焉。惟道此有谗臣，不知彼专构造，亦须自觉，岂可推过？至如兵马边备，彼与此同，既见彼处加兵，岂此总无备矣？疑自彼起，不可相尢。近日筑城，不出疆界，边头有要，随事修营，何所致疑？以此为语。如彼频岁亦筑数城，若不恶心，何故严备？固是边境常事，不足为言，忽此相尢，深所未达。彼蕃必其自守，此兵终不妄行，所立盟约，更知何用？鬼神知意，不必多言。秋气已冷，赞普及平章事以下并平安好，遣书指不多及。


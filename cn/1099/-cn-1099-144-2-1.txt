○追封鄭定王碑銘 【 藩王追封】

嘉靖十二年正月十五日、宗室鄭王殿下、遣審理副周廷蘭來諭瑭曰、予祖東垣端惠王、乃予曾祖簡王之子、伯祖僖王之弟、伯考康王之叔父也、弘治十六年薨逝、蒙　朝廷賜謚祭葬訖、正德二年、康王薨逝、無子、予先考懿王以倫序當襲、蒙　朝廷授以冊寶、進封鄭王、先考即具奏乞追封祖為鄭王、該部以前無事例、寢其奏不報、正德十年、祖妣李氏薨逝、蒙　朝廷欽賜祭葬、亦止從郡王妃典禮、先考懿王享國十三年、薨逝乃嘉靖七年、予母妃追念先王之志未伸、復援唐府事例、奏乞追封　祖為鄭王、欽蒙　聖恩准進封鄭王、改謚曰定、祖妣亦進封鄭王、妃、各賜以金冊、巳告廟謝恩外、茲欲立碑墓前、以彰　聖天子之恩、母妃之孝、以慰我祖考妃、及先王在天之靈幸為予撰次始末、勒碑示後、塘拜受命、竊惟人子之孝。莫大於尊親。然或拘於分而不得。或拘於時而不得。故人子能全其尊親之孝者甚難。仰惟我　聖天子由宗藩入承大統、初議追尊　考興獻王為皇帝以廷臣爭議不决、亦踰年而後定。其難也葢如此。我東垣王追封鄭王恩典、先懿王奏請而未得、今母妃奏請乃始得之、是固孝心相繼所致、然非　聖天子在上、推巳尊親之心。以逮臣下。亦安能致得之之易如此哉。然則　聖天子之恩。烏可忘也立碑墓前、昭示後世、今王之志甚善、

皇明經世文編卷之一百四十四終








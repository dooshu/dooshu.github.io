○祭海陵李少府元易文

维建中三年岁次壬戌某月朔日，试右金吾卫兵曹参军权德舆，谨以清酌庶羞之奠，敬祭於故海陵县尉李君元易之灵。我得元易，於兹三年。粹秀清和，仁义在焉。行有馀裕，其文烁然。五字之中，含写风烟。岩扉旧隐，常闻肖兴。诸生讨论，雅有时称，（初与卢群德伦同隐居於谯山）。理实归研，境无逃胜。嘉招既至，虚中以应。从容解巾，作尉江滨。退以直道，进无其人。性志弥笃，郊居食贫。衡茅之下，孤石丛筠。连墙者何？则有元钧（元钧名喻君之族父）。探味元奥，疏适心神。晚获觏止，心乎爱矣。扁舟往复，就馆於子。静赏烟霞，深穷名理。友直友谅，惟君是以。行不苟容，必俟良工。栈絷绝足，椟闲锋。竟嗟不试，一命沦踬。身没迹晦，靡申素志。惟富与寿，君则不至。人皆有子，君独无嗣。む帷飘飘，灵座深。幽显此殊，呜呼元易。尚飨！


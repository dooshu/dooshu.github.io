答福建巡抚耿楚侗言致理安民


丈田、赈饥、驿传诸议，读之再三，心快然如有所获。盖治理之道，莫要于安民。究观前代，孰不以百姓安乐而阜康，闾阎愁苦而危乱者？

当嘉靖中年，商贾在位，货财上流，百姓嗷嗷，莫必其命。比时景象，曾有异于汉、唐之末世乎？幸赖祖宗德泽深厚，民心爱戴已久，仅免危亡耳！隆庆间，仕路稍清，民始帖席。而纪纲不振，弊习尚存，虚文日繁，实惠益寡。天启圣明，虽在幼冲，留心治理。

仆每思本朝立国规模、章程法度，尽善尽美，远过汉、唐。至于宋之懦弱牵制，尤难并语。今不必复有纷更，惟仰法我高皇帝“怀保小民”一念，用以对越上帝，奠安国本耳。故自受事以来，凡朝夕之所入告，教令之所敷布，惓惓以是为务。锄强戮凶，剔奸厘弊，有不得已而用威者，惟欲以安民而已。奸人不便于己，猥言时政苛猛，以摇惑众听。而迂阔虚谈之士，动引晚宋衰乱之政，以抑损上德，矫扞文罔。不知我祖宗神威圣德，元与宋不同。哺糟拾余，无裨实用，徒以惠奸宄，贼良民耳。世儒达治者尠，虽勉遵上令，而实未得于心，所以宣上达下者，苟以文具规免罪责而已。

比见公诸所条布，训辞虽若严整，而肫肫爱民之意，蔼然于言外。以是服公之高识宏抱，非世儒所能及也。愿益自信而坚持之。

监军道裁革为便。彭湖贼未必即是真倭，但严备以待之，不必勤于远也。人旋附复。拙稿末卷，有《归政本末》，谨附一览。






○平赃定估议

赃谓罪人所取之赃，皆平其价直，准犯处当时土绢之价。依令每月旬别立三等估其赃，平所犯旬估定罪，所取犯月旬土绢之价。假有蒲州盗盐，隽州事发，盐已费使，依令悬平，即取蒲州中估之盐，准蒲州土绢之价，於隽州决断之。纵有卖价贵贱，所估不同，亦依估为定。

丁居晦

居晦，大和中官起居舍人集贤院直学士。擢拾遗，改司勋员外郎。开成中转司封郎中知制诰，迁中书舍人，拜御史中丞，迁户部侍郎。卒赠吏部侍郎。


○顾景星词

随园诗话录蕲州顾黄公忆内句云：“午夜停金翦，含情对玉缸。数声风起处，花雨上纱窗。”谓为风韵独绝。建安谢蕉明经室典昙生女史，忆外句云：“只影黯残缸。愁心未易降。无情中夜月，故故冷窥窗。”意境正复相似。女史工诗画，有萧然居集，词则未见。黄公名景星，国初屡荐不起，举鸿博亦不就。遭乱时，掘草根为食，一一记以诗。所著白茅堂集，雄浑绵丽，佳作不少。归愚宗伯别裁集，录一首，想未见全集耳。其词仅存边庭夜宴图，柳梢青云：“班超老去，文姬归晚，一样天涯。帐外云山，尊明明月，膝上琵琶。长城高隔中华。费版筑、秦家汉家。一片金笳。数声玉笛，几阵黄沙。”亦不失雅音。


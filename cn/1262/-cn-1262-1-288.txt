王氏夺封：

尚书上虞倪元璐玉汝，少娶余姚陈氏失欢。既登第，嬖妾王氏篡封命。同邑丁庶子进，以故隙嗾诚意伯刘孔昭讦其事，可坐总京营也。倪适除祭酒，奏辨陈氏失母意，遣归外氏，命娶王，宜封。而陈所生女字王司马业浩子贻栻，司马揭引海瑞前妻许氏潘氏弗封，封继妻王氏为例。幸上不问，倪自免归。陈氏实同母夫人居，非遣归者。甲申末陈氏诉于朝，时孔昭在事，夺王氏，改封。白璧微瑕，君子惜之。



倪元璐、丁进，俱天启壬戌进士，选庶常，尝中秋联句。丁首唱「中秋佳节好吟诗」，为人所哂。上偶问「崩」字何义，进曰「君死曰崩』，元璐曰「先帝升遐曰崩。」进自惭，渐隙。




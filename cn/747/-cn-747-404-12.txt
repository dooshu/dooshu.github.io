○对伏日出何典宪判

〈广汉等四郡，俗并不以庚日为伏。或问其故？云地气温暑，草木早生，异於中土，常自择伏日。既乖恒经，出何典宪。〉

斗建於戌，知立冬之景星；火胜於金，故至庚而气伏。徵历忌之故事，因禀阴阳；按方志之所宜，或殊寒暑。广汉四郡，蜀门九折，通濯锦之流，入青衣之徼。徒以温暑异於中夏，畜驭同於夷狄，许令自择伏日，所以遂其土风。当令齐七政之明，垂四方之则，百蛮由其奉朔，九译於是同文。况兹巴蜀之人，素陶齐鲁之教，自当变而至道，率乃旧仪，苟乱人时，奚同文轨？风俗通之小说，未足宪章；中和乐之雅音，须崇舞咏。清下四郡，俾依三伏。


○答裴光庭请修续春秋手诏

太上立德，其次立言，所以稽象纬而垂训诫也。卿博古知今，通才达识。处弼谐之任，则忠谠日闻；综坟籍之司，则文儒道长。今欲正人伦而美教化，因旧史而作《春秋》，斥班马之纰缪，继经传之襃贬，著述之美，当如斯焉。将以先朝，取朕裁定，虽宪章前烈，而事业相悬，卿且就功，随了续进。


○授唐技虔州刺史裴绅申州刺史制

朝议郎守尚书刑部郎中柱国赐绯鱼袋唐技，将仕郎守尚书职方员外郎裴绅，早以科名，荐由台阁，声猷素履，亦有可嘉。昨者吏部以尔秉心精专，请委考核，而临事或乖於公当，物议遂至於沸腾。岂可尚列弥纶，是宜并分符竹，善绥凋瘵，以补悔尤。技可虔州刺史，散官勋封如故；绅可申州刺史，散官如故。


梅挚　昭潭十爱

我爱昭州水，湘漓共一源。

本无汙泥滓，去有棹歌喧。

沃野藤溪道，浮琛玉海门。

有时新雨涨，多半是君恩。

梅挚

梅挚　昭潭十爱

我爱昭州士，平居富塾庠。

兴贤遵汉诏，论秀美周乡。

艺苑蒲开牒，书堂缥结囊。

蟾宫前后进，一一手间香。

梅挚

梅挚　昭潭十爱

我爱昭州观，裁基压大溪。

一楼云驻隐，双表鹤归迷。

金剜先朝语，鸾惊旧史题。

皇恩新雨露，祈福为焌黎。

梅挚

梅挚　昭潭十爱

我爱昭州寺，东西占景开。

门临九峰列，僧自五天来。

讲次花飘席，斋馀鸟下台。

万民共行药，终讌首慵回。

梅挚

梅挚　昭潭十爱

我爱昭州路，优游不险崎。

九疑通舜野，八桂绕秦祠。

亭堠相望处，渔樵有让时。

政无牙虎斗，莫信义山诗。

梅挚

梅挚　昭潭十爱

我爱昭州角，呜呼古郡衙。

万愁萦桂水，一曲阻梅花。

调古湘云叶，声干岭月斜。

今愁并古恨，吹起落谁家。

梅挚

梅挚　昭潭十爱

我爱昭州月，间宵入绮楼。

凉生荔浦树，冷熨桂江秋。

朱户千家启，浮云万里收。

谁夸魏公子，飞上邺门游。

梅挚

梅挚　昭潭十爱

我爱昭州乐，供官不在多。

薰风齐乐圣，淑气且宣和。

谒庙知神格，铺筵喜客过。

声边无一事，对酒漫高歌。

梅挚

梅挚　昭潭十爱

我爱昭州酒，千家不禁烧。

醥醪一爵举，瘴雾四时消。

红叶和云踏，青帘傍水招。

化浓民自醉，鼓腹日歌尧。

梅挚

梅挚　昭潭十爱

我爱昭州果，西东此檀珍。

荔枝登宴美，桂子薦盘新。

映树珠含影，承牙玉溜津。

二年游宦乐，满腹岭南春。

梅挚


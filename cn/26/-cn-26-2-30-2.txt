王师范


王师范，青州人也。其父敬武，为平卢军牙将。唐广明元年，无棣人洪霸郎为盗齐、棣间，平卢节度使安师儒遣敬武率兵击破之。敬武反，兵逐师儒，自称留后，都统王铎承制拜敬武节度使。敬武卒，师范尚幼，其棣州刺史张蟾叛。昭宗以为师范年少，其下不服从，乃拜太子少师崔安潜为平卢节度使。师范不受代，蟾迎安潜入棣州。师范遣其将卢洪攻蟾，洪以兵返袭青州，师范阳为好辞，遣人迎语洪曰：“吾幼未能任事，赖诸将共持之尔。不然，听公所为也。”洪以师范无能为，遽还，不为备。师范伏兵于道，语其仆刘鄩曰：“洪来，为我斩之！用尔为牙将。”明日，洪来，师范出迎，鄩于坐上斩之，伏兵发，尽杀其余兵，乃急攻棣州，破张蟾，安潜奔归于京师。昭宗乃拜师范节度使。

师范颇好儒学，聚书至万卷，为政有威爱。梁太祖围昭宗于凤翔，宦官韩全诲等矫诏召诸镇兵以击梁。诏至青州，师范泣曰：“诸镇有兵，所以藩捍天子，今天子危辱，而诸镇反以兵自卫；吾虽力不足，当成败以之。”乃遣使乞兵于杨行密。是时，梁已东下兖、郓，师范乃遣刘鄩与其弟师鲁分攻兖、密诸州。遣张居厚以壮士二百为舆夫，伏兵舆中，西驰梁军，称师范使者聘梁，因欲劫杀太祖。居厚至华州东城，华州将娄敬思疑其有异，剖舆视之，见其兵。居厚遂击杀敬思，以兵攻西城，不克而反。刘鄩逐葛从周取兖州，而平卢诸州皆起兵攻梁。

其后，梁太祖自凤翔东还，遣朱友宁攻师范，友宁战死。复遣杨师厚攻之，屯于临朐。师范以兵迫之，师厚阳为怯不敢出，间遣人阳言曰：“梁兵少，方乞兵于凤翔，今粮且绝，当还军。”师范以为然，乃遣师鲁悉兵攻之，师厚拒而不战。师鲁兵却，师厚追击至圣王山，师鲁大败，遂傅其城，而梁别将刘重霸下其棣州，师范乃请降，太祖许之。师范素服乘驴诣太祖请罪，太祖待以客礼。久之，表师范河阳节度使。

太祖即位，召为右金吾卫上将军，居于洛阳。太祖心欲诛之，未有以发。太祖诸子已封王，宴于宫中，友宁妻泣谓太祖曰：“陛下化家为国，诸子人人皆得封，而妾夫独以战死，奈何仇人犹在朝廷！”太祖奋然戟手曰：“吾亦几忘此贼！”乃遣人就洛阳族灭之。使者至，先掘坑于外，乃入告之。师范设席为具，与诸宗族饮酒，谓使者曰：“死，人之所不免，况有罪乎？然惧少长失序，下愧于先人。”酒半，令少长以次起，就戮于坑所，闻者皆哀怜之。同光三年，赠师范太尉。






思文

一章八句


全章讲：此尊稷配天之诗。若曰：民之所仰者天也，天之所爱者民也，而体天心以立民心者则圣人也。人知今日之尊稷配天矣，抑知其德之盛者乎？





思文后稷，克配彼天。

思，语词。文，文德。克，是能。配，对也。彼巍巍乎惟天为大，未易配也。惟我后稷，经纶参赞而尽有相之道，其文德之著，足以克配彼天而无间焉。





立我烝民，莫匪尔极。

立，即粒食。烝，众也。极，德之至。何以见之？盖洪荒之世，黎民阻饥久矣，后稷教民稼穑，使我烝民皆得以粒食者，皆其德之至极而不可复加者也。





贻我来牟，帝命率育。

贻，是遗。来，小麦。牟，大麦。命，是令。率，是遍。育，是养。且其贻我民以来牟之种，乃上帝以此遍养下民。稷则承天之命以致之民，是其下民立命，乃其上承天心也。





无此疆尔界，陈常于时夏。

陈，布也。常，常道。夏，中国也。但见民生既遂，民性可复，是以无此疆彼界之殊，皆得以陈其君臣父子之常道于中国矣。使非稷之粒民，则救死不赡，奚暇治礼义哉？夫后稷尽养道之功，而因开教道之始如此，则是天之生民所不能养者，稷代为之养；所不能教者，稷代为之教矣。其德如是，岂不可以配乎天哉？然则南郊之配，舍稷其谁？






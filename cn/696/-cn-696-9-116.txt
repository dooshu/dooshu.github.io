白马篇（代陈思王本意）

白马若流光，矫矫云中翔。
金羁连锦鞯，仰首鸣苍茫。
谁家白皙子，英气惊四方。
手执珊瑚鞭，指顾无胡羌。
所从神与武，威霆扫大荒。
西驰玉门远，北历玄塞长。
濊貊贡良弓，羽箭插两行。
㸌若流星没，便儇不可当。
归来伐大鼓，丝竹何飘扬。
妙妓出后帐，健儿击鞠场。
凯歌奏雅曲，金石纷辉煌。
即今数十载，奄忽多冰霜。
壮士心尚在，默默无才良。
右瞻岷峨气，左望吴会乡。
踯躅不能至，泪下沾衣裳。
昔时千里驹，哀鸣良可伤。





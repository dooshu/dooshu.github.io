○蜀州宗夔为太史於丈人山生日醮词

伏闻道化裁成，天元立极，申命真宰，主张众灵。於是乎赋命禀神，流形挺质，咸资籍，以系上元。臣荷大道生成，感睿明倚注，地分岷楚，任极钧衡。功业所彰，未裨於造化；恩荣所锡，已冠於古今。况属天步艰难，皇舆省狩，恨不得手扶宸极，身卫帝车，克定乾坤，重清日月，永安大宝，以致中兴。虔叩真灵，冀扶忠节。仰惟青城巨镇，天国仙都，群圣依栖，列真统制，必能振扬神力，驱役阴兵，荡灾运而静中原，拯横流而匡大业。爰遵秘格，虔启醮坛，愿回不测之威，以介无疆之福。使妖氛宁息，帝祚隆昌，凤历龙图，天长地久。臣积生咎衅，未兆灾蒙，因此忏祈，咸希销解。臣今年大小二运，俱在酉乡，与命辰对冲；又火星所照，既临分野，仍在身宫，土躔厄会之方，金伏乖背之宿，年临三杀之位，仍当六害之门。恐灾咎所加，伏深忧惕，惟凭醮酌，以达精虔。所祈灾数克平，忠诚大展，尽报主酬君之节，成摧凶定难之谋。光佐圣朝，实伫灵。不任。


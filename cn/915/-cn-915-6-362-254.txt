○冠礼仪



永平元年正月戊子，冠中外四孙。立于步广里舍之阼阶，设一席于东厢。引冠者以长幼次于席南，东上。宾宗人立于西厢，东面南上。堪立于东轩西，南面西上。陈元服于席上。宗人执仪，以次呼冠者，各应曰“诺”。宗人申诫之曰：“以岁之正，以月之令。兄弟具来，咸加尔服。弃尔幼志，顺尔成德。敬慎威仪，惟人之则，寿考惟祺，永受景福。”冠者高跪而冠，各自著布，兴，再拜，从立于宾，南上。酌四杯酒，各拜醮而饮。事讫，上堂，向御史府君再拜。讫，冠者皆东面坐，如常燕礼时。宾宗人东平王隆叔祚、王循道安、王业建始。此皆古礼也。但以意斟酌，从其简者耳。（《通典》五十六）

蔡充

充一作克，字子尼，陈留考城人。永康初为博士，後为成都王颖大将军记室督。及颖为丞相，擢东曹掾，後东海公腾为车骑将军，镇河北，以为从事中郎，城陷见害。有集二卷。




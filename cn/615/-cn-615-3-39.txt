纪三十九 孝宗弘治十二年已未至十五年壬戌



纪三十九起屠维协洽，尽玄默掩茂，凡四年。
孝宗敬皇帝 弘治十二年
春，正月，辛未，大祀南郊。免庆成宴。
是月，辽东总兵官李杲等诱杀朵颜三卫人，以捷闻。
初，三卫自成化末为鞑靼所逼，走匿边塞，势衰久不振。自小王子及和硕即火筛，译见前相倚日强，为东西诸边患，辽塞屡失事。果与巡抚张玉、镇守中官任良，欲冒功掩罪，策三卫积弱可欺，乃令都指挥崔鉴、王玺、鲁勋设酒席，诱其来市者三百余人，尽杀之，而诡称“三卫分道入寇，官军败之”，遂以捷闻。廷臣以三卫安辑久，颇疑呆等诈，顾未有以发也。既而朵颜诸部来贡，诉其事，乃命副都御史顾佐往核之。
二月，壬辰，免山东被灾夏税。戊申，严左道惑众之禁。
三月，戊辰，太白昼见，凡五日。
丁丑，赐伦文叙等进士及第、出身有差。
是科礼部之试士也，大学士李东阳、礼部侍郎程敏政为考试官。举人徐经、唐寅，预作文与试题合，给事中华昶劾敏政鬻题，乃下经、寅及昶于狱。
1061 明通整卷三十九
时榜未揭，诏敏政毋阅卷。其已录者，令东阳会同考官覆核，二人卷皆不在所录中。东阳以闻，上意欲置之，而给事中林廷玉复攻敏政可疑者六事，敕廷臣会鞫。
夏，四月，癸巳，敕宣、大、延绥备边。是月，免湖广、江西被灾税粮。
下程敏政及林廷玉等狱。坐徐经尝贽见敏政，寅尝从敏政乞文，皆黜为吏，敏政勒致仕。而昶以言事不实，与廷玉俱调谪。
敏政出狱，愤恚发疽卒。后赠礼部尚书。
或言敏政之狱，傅瀚欲夺其位，令昶奏之，虽事秘莫能明，而敏政自言夙构试题，为其家僮窃卖，则瀚之构衅，亦敏政自有以取之云。《三编·质实》“按《明史·选举志》，程敏政、唐寅传，具载此狱。《志》于寅有惜词，《敏政传》于此狱有疑词.惟《唐寅传》云江阴富人徐经齋题于敏政家僮＇，然言之不详。盖由《明孝宗实录》极诋傅瀚、华昶，以为瀚嫁祸于敏政，故《明史》存疑而不详其颠末，《敏政传》所谓事秘莫能明＇者，亦以此也。”考雷礼《列卿记》载礼部尚书徐琼事迹，附记此狱颜悉，又王世贞《史乘考误》，则谓《实录》所载，乃焦芳为敏政掩覆之词，今并录以备考。《列卿记》云：“琼于已未知贡举，是年，主考为李东阳、程敏政。敏政发策，以刘静修《退斋记》为题，人罕知者，其昵幸门生徐经，平日独伺得之，尝与南畿解元唐寅陈说。至是果以发难，举答无遗，二子矜夸雀跃。舆论沸腾、谓敏政卖题受贿。给事中华昶劾之，琼关知，敏政在闱，皇惑无措。自言＇夙构试目，为家僮窃卖。乃翻阅试卷，凡知策问出处者俱黜落。揭晓后，给事中林廷玉复疏言：敏政受贿虽无指实，而自言家人窃卖、迹有可疑。诏逮敏政、经等俱下狱。经服称＊平日尝以双绮馈敏政，敏政受之，出人门下，夙构试目，实从家人购得之。狱成，敏政勒致仕，经、寅俱黜为吏。”《史乘考误》云：“焦芳修《孝宗实录》，谓＇博瀚嫁祸程敏政，后果代其位。时刘健当国，既偏溺于恚怒，莫之能辨。适大学士谢迁、谕德王华俱憾敏政，而都御史闵珪，与迁，华皆同乡、乃属科、道数辈，内外并力交攻，罗织成狱.而华昶之甘心鹰犬1062
纪三十九
者，不足道也。世贞按，傅文穆有倾程之意，人亦知之，至于家僮鬻题，事已彰著，且与刘、谢不相关。盖芳乃李南阳贤门客，程则南阳婿也，故颇为掩覆。而刘、谢与芳有隙，遂肆其丑诋若此。”按《三编》所载，全据《明史·敏政传》而发明中谓“敏政有自取之咎”，今从之。
前礼部主事杨循吉上言：“建文君乃高皇帝嫡孙，躬受神器。后太宗人继大统，削其位号、百余年来，未蒙显复，夫建文虽以左右非人，得罪社稷，而实则生民之主也。请复尊号如景皇帝故事，庶几裨益先圣，有光大孝。”下礼部议，仍格不行。【考异】诸书但载六年吴世忠请恤建文诸臣，而是年循吉请复建文位号事轶之。《三编》增入《目》中，并及六年事，今分书之。
五月，戊寅，免南畿被灾秋粮。六月、甲辰，阙里文庙灾。
户部郎中陈仁，疏请修省，给事中吴世忠，亦因灾陈八事，时不能尽用。
秋，七月，己卯、遣太常卿李杰诣曲阜祭告先师、并敕山东抚按官重建。【考异】《明史·本纪》统书于六月甲辰下，《明史稿》别系遣官祭告于七月、盖奏报在先，遣使在后也。今据分书之。
八月，复免南畿及河南被灾夏税。九月，壬午，普安贼妇米鲁作乱。
米鲁者，沾益州土知州安民女，普安司土判官隆畅妻也。【考异】《三编》引《实录》，以米鲁为隆畅之妾，《实录》前以鲁为安民女，后又言“鲁匿其侄安民家”，是又以米鲁为安民之姑，盖奏报异词也。今据《明史·土司传》。
初，以罪为畅所出，居其父家。畅老，子礼袭。有营长曰阿保者、与米鲁通，因讽礼迎归，同烝之。畅闻，怒，诛礼，毁阿保寨。阿保挟米鲁与其子阿鲊等攻畅、畅走云南。时东宁伯焦俊为总兵官，与巡抚钱钺和解之。既归，米鲁于道中鸩畅死，遂与阿保据寨反。畅别有妾曰适乌，生二子，出居安南卫，阿保欲并
1063 明通鉴卷三十九
杀之，筑寨围其城。又别筑三寨于普安，而令阿鲊等防守，名所居寨曰承天，自号无敌天王，出人乘黄纛，官军不能制。镇巡官以闻，乃发诸卫及土兵万三千人，分道讨之。
甲申，重建清宁宫成。
上孝事两宫太后甚谨，而两宫皆好佛老，至是宫成，命灌顶国师设坛庆赞，又遣中官赍真武像建醮武当山，使使诣泰山进神袍，或白昼散灯市上。大学士刘健等力谏，而上重违太后意，曲从之，但优诏褒答而已。
是月，小王子人居河套。
初，小王子通贡，遂驻牧套中，然冰坚则来，冰泮则去，虽出没为寇，犹不废朝贡。寻以人贡赏薄，益大肆虏掠。至是人居河套，延绥之间益为敌冲矣。【考异】小王子人贡在元年，人套驻牧在八年以后，皆见《明史·鞑靼传》。惟复入河套，《纪》、《传》皆书于十三年之冬，《三编》改系之是年之九月，盖本《实录》，今从之。
冬，十月，已亥，录因。是月，命采珠于廉州。
旧制，广东珠池十年一采，而守珠中官，英宗始设。天顺间，尝——采之，至是以中官请，复有是命。【考异】采珠见《明书》及《法传录》，在是年之十月，今据增。
十一月，乙丑，太皇太后还居清宁宫。
太后弟长宁伯周彧，家有赐田，有司请厘正之，上未之许。太后曰：“奈何以我故骫皇帝法！”卒使归其地于官。【考异】太后以是年清宁宫成还居之，见《明史·后妃传》，其月日据《明书》增入。
十二月、吏部尚书屠蒲、兵部尚书马文升等请罢传奉官。
上初即位，罢成化时传奉官。寻修京城河桥成，从太监李兴请，授工匠四人官。已，又传升通政司经历沈禄为参议，王恕、周经争之不能止。嗣后传奉渐多，及是一月中升授二百余入。滽言：“传升文职过多，请惜名器之滥，究夤缘之奸。”文升言：“祖宗1064
纪三十九
设武阶以待军功，非有临战斩获不得轻授，实欲奔走天下豪杰，责其效死以报国家。今传奉指挥张玘辈，特画工耳，岁有俸，月有给，亦既可偿其劳。或优宠之，赏以金帛，荣以冠带，足矣。乃竟概铨武职，悉注锦衣，准其袭替，则介胄之士，冲冒矢石著绩边疆者，陛下更何以待之！幸门一开，恐不足为天下劝。”不报。
是时言官亦皆上疏极谏，而给事中张弘至，陈初政渐不克终八事，其言尤切。曰：“初汰传奉官殆尽，近匠官张广宁等一传至百二十余人，少卿李纶、指挥张玘等再传至一百八十余人，异初政者一。初僇方士李孜省，斩僧继晓，近则烧炼斋醮不息，异初政者二。初去万安、李裕辈，朝弹夕斥，近被劾数十疏如尚书徐琼者，犹腼然居位，异初政者三。初尝谕有大政召大臣面谕，近自十年三月召见文华殿，不复再召，上下否隔，异初政者四。初停增设内官，近已还者复去，已革者复增，异初政者五。初慎重诏旨，左右不敢妄干，近陈情乞恩，率奉俞允，异初政者六。初令兵部由旧章，有妄乞升武职者奏治，近乞升无违拒，异初政者七。初节光禄供亿，近冗食日繁，移太仓银赊市廛物，异初政者八。”章下所司而已。【考异】此据《三编》在是年十二月，据《实录》
也。《明鉴》系之十一年十二月，盖《明鉴》漏去十二年不书，其所记此事
及王守仁疏陈边务，此二条实十二年事也。今据《三编》书之。
是岁，余姚七守仁成进士，奉使治王越葬还。
时朝议方急西北边，守仁条八事上之：“一曰蓄才以备急。聚公侯之子教之武学生，岁升其超异者，兵部两侍郎更迭巡边，择科道二三人以从，使周知虚实，则一旦有急，不患无人。二曰舍短以取长。边将骁勇者，多以过失摈弃，诚使立功自赎，贤于不知地利者远矣。三日简军以省费。边将之请京军，徒以事不济则责有所分耳，诚以赏京军者赏边卒，数万之锐卒可立致也。四日屯田以给食。三边之戍，不辍耕农，诚使京军分屯，各食其力，
1065 明通鉴卷三十九
可以少息输馈也，五日行法以振威。边将失机，立正军法，则军威肃矣。六曰敷恩以激怒。兵方失利，士气销沮，诚恤其孤寡.宣以国恩，喻以复仇，则气可奋矣。七日损小以全大。小有剽掠，一以为当救，一以为可邀，遂以疲劳致败，今许以便宜、惟责大效而小挫不问，则我师常逸矣。八曰严守以乘蔽。婴城固守，使食足威成，然后出奇制胜，所谓立于不败之地而后能败敌也。”疏上，授刑部主事。【考异】《明鉴》书守仁陈边务，上文漏去”十二年”字，辨见上。盖守仁以是年成进士，王越以去年十二月卒，《明史》本传谓“治王越葬还”，正十二年事也。今据《明鉴》，仍改人是年之末。起丁忧布政使雍泰为右副都御史，巡抚宣府。
泰莅任，参将王杰有罪，泰劾之，下泰逮问。泰又请按千户八人。上以泰屡抑武臣，方诏都察院行勘。而参将李稽坐事，畏泰重劾，乞受杖，泰取大杖决之。稽乃奏泰凌虐，上遺给事中徐仁偕锦衣千户往按。杰复使人走登闻鼓下，讼泰妄逮将校至八十六人，并及其婿纳赂事，法司核上，褫为民。【考异】据《明史·泰传》，泰抚宣府在是年，其劾参将被逮事当在次年。今类记于是年之末。
初，田州土知府岑溥，以岑钦等既死，命复还田州。事见弘治三年。九年，总督邓廷瓒请复溥职，令带土兵赴梧州听调。是年，溥为子猇所弑，猇亦自杀。次子猛方四岁，溥母岑氏及头目黄骥护之，赴制府告袭。未几，骥争权首乱，又党于思恩土官岑濬，攻劫田州，杀掠万计。廷瓒奏：“请治濬罪，而田州岑猛，亦宜乘此区画，降府为州，毋基异日尾大之患。”从之。然是时濬方据旧田州，不果行。
十三年
春，正月，乙丑，大祀南郊。已卯，禁民间收鬻军器。
二月，戊子，免山西被灾税粮。9901
纪三十九 庚寅，诏更定刑部条律。
初、洪、永间定制，法司断狱，一依律拟议。英、党以后，巧法之吏，往往舍律用例，于是条例日繁。五年，以鸿胪少卿李隧请，命刑部尚书彭韶删定问刑条例。
及是给事中杨廉复言：“高皇帝肇造之初，特命刘基、陶安等详定律令，且谕之曰：立法贵简，若条例繁多，可轻可重，吏得因缘为奸。圣祖重律轻例之意见矣。百三十年来，律行既久、条例渐多，近令法司详议，汰其繁琐。臣以为非深于经者不足以议律、非深于律者不足以议例。望特选素有经术深明律意者专理其事，以太祖立法贵简之意为主，一切近代冗杂之例，悉为革去，俾以例通律之穷，不以例淆律之正，庶刑官有所遵守。”上嘉纳之。乃下尚书白昂会九卿定议，择条例可行者二百九十余事，与律并行。诏如所请，颁之中外。
时上所任前后刑官，如何乔新、彭韶及昂、闵珪，持法皆平、会情比律，一归仁恕，天下翕然称颂焉。
乙未，严旌举连坐之法。是月，检讨陈献章卒。
献章自序其为学，言：“年二十七，始发愤从吴聘君学，其于古圣贤垂训之书，无所不讲，然未知入处。比归白沙，杜门不出，专求所以用力之方。既无师友指引，日靠书册寻之，忘寝忘食。如是者数年，而未得此心此理之凑泊处。于是舍彼之繁，求吾之约，静坐久之，然后见吾此心之体，隐然呈露。以之应物，种种应酬，随吾所欲，如马之御衔勒也；以之认理、稽诸圣训，各有头绪来历，如水之有源委也。始涣然自信曰：“作圣之功，其在是乎！”
张元祯叙其学，谓其“静坐之久，乃大悟广大高明、不离日用；一真万事，本自圆成，不假人力。无动静，无内外，大小精粗，一·以贯之”。
1067 明通鉴卷三十九
后之论者，以为实开姚江之宗派，而于禅学亦遂不能无疑云。【考异】据《宪章录》，在是月，稽之《明儒学案》，则二月十日也。今据系于二月之末，
夏，四月，甲午夜，彗星见室、壁间，芒尺许，渐长至三尺余。
给事中屈伸上言：“灾异频仍，边方多警，愿惕然敬畏以应天，赫然震怒以御侮。”纳之。
庚子，岁星，太白同昼见，凡六日。和硕寇大同。
先是寇自大青山数道入威远卫，游击将军王杲登城望之，见敌骑不多，易之，曰：“失此不击，令他入分吾功！”都指挥邓洪固止之，不听，遂帅兵出。寇佯走，杲驰赴之。既，见敌骑渐众，知堕计，急驻兵。伏骑七千余噪而出，冲突官军，阵离为五。裨将死者五十二人，军士失亡千余人，战马兵仗称是。时副总兵马升，参将秦恭，分兵列营，距果战所仅十里许，逗留不敢进，呆孤军无援，遂大败。守臣讳，不以实闻，命给事中许天锡往勘。乙巳，以平江伯陈锐为靖虏将军，充总兵官，太监金辅监军，户部侍郎许进提督军务御之。
寻天锡还，言状，论果、恭、升罪死，总兵王玺谪戍，巡抚洪汉夺官。
庚戌，录因。
壬子，召阁臣议军政。
先是大同之警，京师戒严。兵部请甄别京营诸将，上乃召刘健、李东阳、谢迁至平台，出英国公张懋等自陈疏，面议去留，乃罢遂安伯陈韶、成山伯王镛、宁晋伯刘福三人。【考异】议军政事，见《明史·刘健传》，特书“是年四月”。《三编》据《实录》，在是月壬子，盖二十九日也。
五月，甲寅朔，日有食之。1068
纪三十九
丙辰，复召刘健等三人面议朝政。上亲书手敕，召镇远侯顾溥督团营。
时上视朝颇晏，健等复以为言，颔之而已。【考异】据此，则召阁臣面议，自十年二月以后，至此始连月行之，以边警故也。然孝宗之倦勤，亦于此见矣。
癸亥，和硕复寇大同。
时寇以威远得志去，乃复拥五万骑人大同左卫纵掠。游击将军张俊，【考异】俊，《明史·本纪》作“浚”，《三编》据《实录》及《明史》本传改，今从之。遣兵三百邀其前，复分兵三百为策应，而亲率军出击，面被数箭，犹力战，敌乃却。
时陈锐为大帅，怯懦无将略，副总兵刘宁从锐军，虽宿将，顾已老病，又与锐不协，敌至，锐令诸军坚壁毋出战，故敌所向无阻。俊独奋击之，以少却众，为一时奇功。上闻，大喜，立擢都督金事，顷之，代王玺为总兵官。
辛巳，夜，彗由太微垣人紫微垣，逾月而灭。
是月，吏部尚书屠滽，户部尚书周经，礼部尚书徐琼，刑部尚书白昂，工部尚书徐贯，皆以星变请致仕，许之。滽加柱国，经、琼加太子太保，昂、贯太子太傅，赐敕驰驿。
廷臣争上章留经，一时中外论荐者至八十余疏，咸报寝，以右都御史侣钟为户部尚书，礼部侍郎傅瀚为本部尚书，左都御史闵珪为刑部尚书，工部侍郎曾鉴为工部尚书。
起侍郎刘大夏为右都御史，总督两广军务。
敕使及门，携二僮行。广人故思大夏，鼓舞称庆。大夏为清吏治，捐供亿，禁内外镇守官私役军士，盗贼为之衰止。【考异】据《明史》大夏本传，“以上年移疾归，越二年，起总督两广。”《宪章录》系之是年之五月，今从之。
六月，甲申、免江西被灾秋粮，停山、陕采办物料。
庚子，言官劾陈锐、金辅等玩寇无功，并及许进，皆召还。
6901 明通鉴卷三十九
进寻致仕去。
复益兵，改命保国公朱晖为靖虏将军，太监扶安监军。是月，召南京吏部尚书倪岳为吏部尚书。
屠蒲既罢，廷推马文升掌吏部。御史魏英等言“兵部非文升不可”、上亦以为然，乃命岳代，而加文升少傅以慰之。
召南京刑部尚书戴珊为左都御史。又以侍郎史琳为右都御史，经略紫荆关。
秋，七月，已巳，京师地震。【考异】《三编·目》云：“是月十七H已已夜也。”是月癸丑朔。
八月，辛卯，江西复以水灾告，诏巡抚等官发粟振之。九月，下行人司行人王雄于狱。
时上方召还陈锐，代以朱晖，出师御寇。雄上言：“克敌在将得其人，选任不可不慎。比者寇入大同，廷臣首推陈锐，以众之死生，国之存亡，试之谋勇无闻之人，寇益猖獗。今斥锐而用朱晖，特以晖从父征伐，尝经战阵。顾锥之处囊，末犹未见，安知晖之多于锐耶！愿陛下及晖未发而止其行，责前日举锐之罪。然后拔其生长边陲、久历行阵者，俾专阃外，勿署监军提督以挠之。今之监督，即唐观军容使与监军之任也，以郭子仪、李光弼之勇略，而鱼朝恩为观军容使，九节度皆溃相州，况其下乎！”上以雄妄言，下狱，谪县丞。
比晖至，寇已退，乃还。
冬，十月，丁未，太白昼见，凡三日。
戊申，两京地震，凤阳亦同日震。【考异】凤阳震见《明史·五行志》，今据增。
是月，小王子诸部复寇大同。
十二月，辛丑，和硕寇大同，南掠百余里，张俊亦竟不能御也。
是岁，小王子以居河套，犯延绥神木堡。1070
纪三十九
时廷议用兵延绥，吏部尚书倪岳论西北边患。
其略曰：“近年来寇屡人边，盖缘河套之中，水草甘肥，易于屯牧，故敌频据其地，拥众寇掠。诸将怯懦，率婴城自守，遇敌骤至，既莫敢折其前锋、又不能邀其归路、致命将徂征，四年三举，曾无寸功。且军旅一动，辄报捷音以希爵赏，甚至妄杀平民、谬称首级。功赏所加，非私家子弟，即权门厮养，而什伍之卒，转饷之民，则委骨荒城，膏血野草，天怒人怨，非细故也。京营素号冗怯，留镇京师，犹恐不及，顾乃轻于出御，用亵天威，为敌人所侮。
且延绥边也、去京师远；宣，大亦边也、去京师近。彼有门庭之喻，此无陛楯之严，可乎？顷兵部建议，令宣府出兵五千，大同一万，并力以援延绥，而不虑其相去既远，往返不逮，人心苦于转移，马力疲于奔轶。夫声东击西者，寇盗之奸态也；批亢捣虚者，兵家之长策也。精锐既尽于西，老弱乃留于北，万一北或有警而西未可离，必至首尾衡决，远近坐困。
至于延绥，士马屯集、粮饷不赀。乃以山西、河南之民任飞刍转粟之役，徒步千里，夫运而妻供，父挽而子荷，道路愁怨，并落空虚。幸而得至、束刍百钱，斗粟倍直；不幸遇寇，身且不保，他何足云？输将不足，则有轻赍，轻赍不足，又有预征。水早不可先知，丰歉未能逆卜，如何其可预也？又令民输粟补官，输粟给盐，官爵日轻，盐法日沮，而边储之不充如故也。
又，朝廷出帑藏给边，岁为银数十万，山西、河南输轻赍于边者，岁又数十万。银日积而多，则银益贱；粟日散而少，则粟益贵。而不知者遂于养兵之中寓养狙之术，或以茶盐，或以银布，名为准折粮价，实则侵克军需。故朝廷有糜廪之虞，军士无果腹之乐，罔上行私，大率似此。
及访御敌之策，则又议论纷纭，有谓＇复受降之故城，守东胜之旧镇＇。然塞外既无屯兵，出孤远之军，涉荒漠之地，辎重
1071 明通鉴卷三十几
之累，馈饷之艰，设遇抄掠，进不能战，退不得归，一败而声威大损矣。
又有谓＇统十万之众，裹半月之粮，奋扬武威，扫荡窟穴，使河套一空＇。事非不善也，然帝王之兵，以全取胜，孙武之法，以逸待劳。今乘危履险以觊万一之幸，一旦情见势屈，为敌所困，既失坐胜之机，必蹈覆没之辙。
其最无策者，又欲弃延绥勿守，使兵民息肩。不知一民尺土，受之祖宗，向失东胜，故今日之害萃于延绥，而关、陕震动，今弃延绥，则它日之害踵于关、陕，而京师震动；寇愈近而祸愈大。”
因陈“重将权、增城堡，广斥堠，募民壮，去客兵，明赏罚，严间谍，实屯田，复边漕”数事。时兵部方主用兵，不能尽用也。【考异】倪岳论边患事，见《明史》本传，在任吏尚之后，而岳以明年十月卒。《通纪》系之是年之末，今据之，中间预征一段，与成化七年谏大举搜套语复，盖据《三编》所载，乃岳为侍讲时所上，此因论西北用兵，复申言耳。今分书之。
延绥、大同之役，兵科给事中吴世忠上言：“国初设七十二卫，军上不下百万，近军政日坏，精卒不能得一二万人，此兵足忧也。
太仓之储，本以备军，近支费日广，移用日多，倘兴师十万，犒赐无所取给，此食足忧也。
正统己巳之变，尚有石亨、杨洪，迩所用李杲、阮兴、赵昶、刘淮之属，先后皆败，今王玺、马升又以失事告，此将帅足忧也。
国家多事，大臣有以镇之，迩者忠正多斥，贪庸获存，既鲜匡济之才，又昧去就之节，安能摧强敌，振国威！此任人足忧也。
政多乖舛，民日咨怨，京军敝力役，京民苦催科，畿甸觊恩1072
纪三十九
尤切，顾使不乐其生至此，临难谁与死守！此民心足忧也。
天变屡征，火患频发，云南地震，压万余家，大同马灾，踣二千匹，此天意足忧也。
愿顺好恶以收人心，肃念虑以回天意，遣文武重臣经略宣、大以饬边防，策免不职诸臣，而起素有才望如何乔新、刘大夏、倪岳、戴珊、张敷华、林俊诸人以任国事，则寇将望风远遁，而边境可无忧矣。”
上以言多诋毁，切责之。然已起用大夏、岳、珊等，如世忠呲。
副都御史顾佐勘三卫还，奏“李杲等诱杀冒功属实”，乃取任良回，镌崔鉴、王玺、鲁勋各一级，杲及张玉俱令致仕。
时科、道交劾“杲、玉欺饰，罪当显戮，而优以致仕之礼，恐三卫闻之，积愤反侧，非所以儆边臣，惩有罪”。上不问。
朵颜诸部恨次骨，遂北结和硕谋复仇，数寇广宁、宁远诸卫所。由是辽塞益报警矣。
福建建安书林火。
吏科给事中许天锡言：“去岁阙里孔庙灾，今兹建安又火，古今书板，荡为灰烬。阙里，道所从出，书林，文章所萃聚也。《春秋》书＇宣榭火＇，说者曰：榭所以藏乐器也。天意若曰：不能行政令，何以礼乐为！礼乐不行，天故火其藏以示戒也。＇顷师儒失职，政教不修；上之所尚者浮华，下之所习者枝叶。此番灾异，似欲为儒林一扫积垢。宜因此遣官临视，勘定经史有益之书，其于培养人才，实非浅鲜。”章人，下所司议，从之。【考异】建安灾事，见《明史·天锡传》，在是年。《五行志》有“十二年建阳书坊火”，未知是一事二事，年分偶差否？今按许天锡疏中，言“去年阙里孔庙灾”，则建安书林灾在十三年，今据天锡本传。
1073 明通鉴卷三十九
十四年
春，正月，庚戌朔，陕西延安、庆阳二府，同华诸州，咸阳、长安诸县，潼关诸卫，连日地震，有声如雷，朝邑尤甚，频震。十七日，城垣民舍多摧，压人畜死甚众，县东地坼，水溢成河。
于是兵部尚书马文升言：“陕西与敌为邻，延、庆二府、尤密迩河套。乃地震不已，此外寇侵凌之兆。今小王子部落日众，精兵数万。其酋长和硕，枭雄桀黠，往往以诈计败我官军，其患非小。且海内民困财竭、兵衰将懦，文恬武嬉，法令不振，正安内攘外之时，修德弭灾之日。伏乞行仁政以养民，讲武备以固圉，节财用，停斋醮，止传奉冗官，禁奏乞闲田，撤还陕西织造内臣，振恤被灾之家。”上从其言。
南京操江御史林俊，疏述古宫闱、外戚、内侍、枋臣之祸，“乞罢斋醮，减织造，清占役、汰冗员，止工作，省供应，简赏赐，戒逸欲，远佞幸，亲贤人。”又请豫教皇储，因荐“侍郎谢铎、少卿储瓘、杨廉、致仕副使曹时中、处士刘闵堪辅导”，报闻。
俊以成化中请斩僧继晓被谪，寻复官、改南京。上即位，累迁云南副使按察使。九年，引疾，不待报径归。久之，荐起广东布政使，不拜。寻起是职，累疏乞休，荐时中自代，不许。
是日，河南之永宁、卢氏，山西之蒲州、安邑，同时地震。己未，大祀南郊。
二月，乙未，蒲州地复震，逾月方止，凡二十九震。已亥，罢陕西织造中官。
是月，寇犯榆林。
三月，鸿胪卿陈寿，以右佥都御史巡抚延绥。
先是寇犯神木堡，乘胜掠紫陌沟。镇巡官不以实闻，为言官1074
纪三十九
所劾、上命给事中艾洪、刑部郎中黄往勘。至是洪等还，言：“总兵官陈瑛，退避玩寇；巡抚王嵩，坐视蒙蔽；宜治其罪。”乃逮嵩等下法司，以寿代。
寿至，蒐军实，广间谍，分布士马为十道，使互相声援，军势始振。
保定武臣献白鹊，以为瑞，礼部尚书傅翰劾其不当奏，诏斥遣之。
是春、吏部侍郎王鏊上御边八策：“一日定庙算，二曰重主将，三日严法令，四曰恤边民，五日广招募，六日用间，七日分兵，八日出奇。”又言：“今日和硕、小王子不足畏，而嬖幸乱政，功罪不明，委任不专，法令不行，边圉空虚，深可畏也。比年边将失律，率令戴罪杀贼，人心日懈，士气不振。望陛下大举乾纲，有罪必罚，有功必赏，专主将将权。起致仕尚书秦竑为总制，节制诸边，右都御史史琳，坐镇京营，遥为声援。厚恤沿边死事之家，召募边方骁勇之上。更请仿前代制科荐举之例以收异材。”时不能用。【考异】王鏊上边策事、见《明史·鞑靼传》，特书“是年之春”，盖大同之役以后，延绥之役以前，今据之，并参王鏊本传增入后段语.
夏，四月，庚辰，以寇入延绥，命工部侍郎李键督军饷。戊子，命朱晖仍为总兵官，史琳提督军务，太监苗逵监军，分道御之。
先是小王子、和硕诸部连兵大举，自红盐池、花马池入，纵横数千里，延绥、宁夏皆告警。巡抚陈寿，督兵捍御。寇先以百余骑来诱，诸将请击之。寿不可，自出帐，拥数十骑，据胡床指挥饮食，寇望见疑之，引去。诸道乘势袭击，斩获甚多，会朝廷遣晖等帅重兵至，则寿已奏捷。上嘉之，加禄一等。
方寿之奏捷也，或劝其注子弟名籍、寿不可，曰：“吾子弟不知弓马，宁当与血战士同受赏耶！”
1075 明通鉴卷三十九
时朱晖统都督李俊、李澄、杨玉、马仪、刘宁五将往，比至，寇已入宁夏饱掠，又分掠固原而去。
戊戌，免山西、陕西一切物料。甲辰，录因。
五月，庚戌，振大同被兵军民，免其税粮。辛酉，免陕西被灾税粮。
戊辰，遣使修阙里文庙。并命各布政司上所属地里图。是月、云南参议郭绪，谕孟养降之。
初，孟密宣抚司之设也、实割木那宣慰司地。既而孟密思揲复于界外侵木邦地二十七所，屡谕之还，不听，乃调孟养宣抚思禄兵胁之，思揲始还所侵地。然多杀孟养兵，思禄仇之，发兵越金沙江，夺木邦故割孟密地十有三所。
两酋构怨不已，巡抚陈金，承诏遣绪与副使曹玉往谕。旬余，抵金齿、参将卢和先统军距所据地二程而舍，遣官驰驿往谕，皆留不报。和惧，还军至干崖，遇绪语故，戒勿进，绪不可。玉以疾辞，绪遂单骑从数人行。旬日至南甸，峻险不可骑，乃斩棘徒步引绳以登。又句日至一大泽，土官以象舆来，绪乘之往，行毒雾中，泥沙踸踔。又旬日至孟赖，去金沙江仅二舍，手自为檄，使持过江，渝以朝廷招徕意。蛮人相顾惊曰：“中国使竟至此乎！”发兵率象马数万，夜渡江，持长棚劲弩，环之数重。从行者惧，请勿进，绪拔刀叱曰：“明日必渡江，敢阻者斩！”思禄既得檄，见警晓祸福甚备，又闻至者才数人，乃遣酋长来听令，且致馈。绪却之，出敕谕宣示。思禄亦继至，绪先叙其劳，次白其冤状，然后责其叛。诸酋闻，咸俯伏呼万岁，请归侵地。绪索前所留使人，乃尽出而归之。和及玉闻报驰至，则已归地请降矣。【考异】事见《明史·郭绪传》，特书云：“时弘治十四年五月也。”《三编》书之十六年正月下，盖据其人贡归侵地之年月耳。今从本传分书之。
六月，甲申，贵州官兵讨普安贼妇米鲁，败绩。1076
纪三十九
初，米鲁作乱，敕镇、巡官帅土兵进讨，事见十二年九月。并责安民献米鲁，民乃攻斩阿保父子。米鲁亡走，而安民阴资鲁兵五百，袭杀适乌及其二子，据别寨杀掠，又自请袭为女土官。镇、巡官受鲁赂，请宥鲁，严旨切责，必得鲁乃已。
会焦俊卒，曹恺代为总兵官，遂与巡抚钱钺、中官杨友等发兵进讨。而副使刘福阴索赂于米鲁，故缓师，贼益炽，官军败绩，都指挥吴远被掳，普安几陷。友等请济师，从之。【考异】《明史·本纪》但书是年七月命王轼讨米鲁事.《明史稿》则于六月分书遗云南，贵州守臣讨米鲁，盖先命守臣率官兵进讨，逾月始命将也。证之《土司传》，是时官兵已败绩，普安几陷，是命云，贵守臣讨米鲁又当在命王轼之前，又证之《三编》据《实录》所载，特书“是年六月官兵败绩”云云、据此，则是因败问至始命王轼也。今据《三编》及《明史·土司传》，分书于六月，为下文用兵张本。
戊戌，寇犯延绥清水堡。
是月，陕西巡抚熊翀，以鄠县民所得玉玺来献，谓秦玺复出也。礼部尚书傅瀚率同列言：“秦玺完毁，具载简册。今所进形色篆纽皆不类，盖后人仿为之。且帝王受命，在德不在玺。太祖制六玺，列圣相承百三十余载，天休滋至，受命之符不在秦玺明矣。请姑藏内府。”上是其言。【考异】《明书》系之十三年七月，今据《辑览》。
秋，七月，丁未，泰宁卫人犯辽东。
时海西有僧格者，旧作尚古。以不得通贡怨中国，数以兵阻诸蕃入贡，诸蕃并衔之。总兵官蒋骥、巡抚陈瑶，旋招僧格议款，于是卫人以僧格为词，驻兵塞下，攻辽阳迤东诸堡，分守副总兵孙文毅等，帅官军四千御之。敌窥迤西无备，乘虚毁边墙四十余道、拥骑八千，分道直人长胜诸堡，辽东大震。
镇、巡官讳之，巡按御史车梁以闻，遣给事中钟渤等往勘状。渤等还奏如梁言，且劾“骥、瑶纳侮邀功，致寇深人”。方下
1077 明通鉴卷三十九
刑部议，会广宁复败，骥、瑶伪以捷闻，给事中屈伸、御史耿明等，交章劾其欺罔，乃下巡按御史核实。刑部请逮骥、瑶廷鞫，乃召骥等还。【考异】据《明史·本纪》及《三编》所记，皆泰宁卫人寇事。《明史·三卫传》、仅记尚古纳款，而人寇辽阳不载。其攻毁边墙及深人长胜本末，乃于《鞑靼传》中淆人此事，以为小王子之等，殆误也。今据《本纪》，参《三编》目中语书之。
癸亥，命南京户部尚书王轼兼左副都御史，提督军务，讨贵州贼妇米鲁。
是时贵州守臣请兵，上以命轼。轼未至而杨友等议招抚、贼扬言愿降，益拥众攻围普安安南卫城，断盘江道，又乘间劫执友，右布政使闾钲、按察使刘福、都指挥李宗武、郭仁、史韬、李雄、吴达等皆死焉。于是贼势益炽。
丁卯，朱晖、史琳等袭寇于河套，以捷闻。
是时寇已徙帐，不在套中，晖、琳及中官苗逵，率刘宁等大发兵，由红城子墩直捣其巢，无所遇。遂还，以斩首三级闻，驱孳畜千余归，赏甚厚。
庚午，分遣给事中，御史清理屯田。
闰月，乙酉，小王子以十万骑从花马池入，官军败于孔坝沟，都指挥王泰死之。
时寇分道散掠开成、宁夏境，戕杀惨酷，关中震动。镇将婴城不敢出，而朱晖等又逗遛不急赴，奉旨切责。
戊戌，振两畿、江西、山东、河南水灾。八月，丁未，和硕诸部犯固原。
己酉，免河南被灾税粮。
辛亥，寇复分道散掠韦州、环县、萌城，灵州，皆自花马池人。诸路官军先后得敌人首级十二，复以捷闻。
己已，减光禄寺供奉悉如元年初制。
时上以军兴缺饷，屡下廷议。大学士刘健等言：“天下之财，1078
纪三十九
其生有限。今光禄岁供增数十倍，诸方织作，务为新巧，斋醮日费数万。太仓所储，不足饷战士，而内府取人动四五十万，宗藩、贵戚之求土田夺盐利者亦数千万计。土木日兴，科敛不已。传奉冗官之俸薪，内府工匠之饩廪，岁增月积，无有穷期，财安得不匮！愿陛下绝无益之费，躬行节俭，为中外倡，天下幸甚！”上纳之。
初、成化时，光禄寺增坐家长随八十余员，传添汤饭中官百五十余员，天下常贡不足于用，乃责买于京师铺户，价直不时给，市井负累。兵部尚书刘大夏亦因天变言之，乃裁减中官，岁省银八十余万。
是月，和硕诸部复犯宁夏东路。九月，丙子朔，日有食之。
丁亥，遣大理丞刘宪、太仆少卿王质募兵于延绥、宁夏、甘、凉。
时有建募土兵之议者，故有是命。
甲辰，召史琳还。起秦纮为户部尚书兼副都御史代之。
纮以十一年引疾归，至是廷臣荐纮虽老可用，乃起纮总制三边。
纮至，按行败所，躬祭阵亡将士，掩其骼，奏录死事指挥朱鼎等五人，劾治败将杨琳等四人罪，更易守将，练壮士，兴屯田，申号令，军声大振。
初，寇既徙出河套，平凉、开成皆内地无患。自小王子诸部复往来驻牧，开成当兵冲，为平庆、临巩门户，而城隘民贫，兵力单弱，商贩不至。纮乃拓治城郭，招徕商贾，改开成为固原州。以州境迤北延袤千里，屯田数十万顷，其旷野近边无城堡可依者，议于花马池迤西至小盐池二百里，每二十里筑一堡，堡周四十八丈，役军五百人。固原迤北诸处亦各筑屯堡，募人屯种，每顷岁赋米五石，可得五十万石。诏令规画行之。
1079 明通鉴卷三十九
冬，十月，戊午，录因。辛酉，南京地震。
是月，吏部尚书倪岳卒。
岳状貌魁岸，风采严峻。善断大事，每盈廷聚议，决以片言，闻者悦服。及长吏部，严绝请托，不徇名誉，铨政称平。赠少保，谥文毅。岳父谦，累官至南京礼部尚书，卒，谥文僖。明世父子官翰林俱谥文自岳始。
改马文升为吏部尚书，代倪岳也。寻召刘大夏为兵部尚书。文升在班列中最为耆硕，上推心委任，特敬礼之，岁时赐赉，诸大臣莫敢望也。
大夏自两广至，再以疾辞，不允，仍趣之入见。既至，问曰：“朕召卿，卿数引疾，何也？”大夏顿首对曰：“臣老且病。窃见天下民穷财尽，脱有不虞，责在兵部。度力不办，故辞耳。”上默然。
十一月，癸巳，分遣刑部侍郎何鉴、大理寺丞吴一贯往振两畿、山东、河南饥民。【考异】《明史·纪》，“闰月振两畿、江西、山东、河南水灾。”此复书者，先命有司自振，至此复遣使也。江西但命有司振恤，不遣官，故不再书，统见于《三编》十一月《目》中。
十二月，戊辰，辽东大饥，命户部发帑金五万振之。是岁，免畿内、山东、山西、湖广、江西被灾税粮。
刘大夏之内召也，以南京刑部侍郎潘蕃为右都御史，总督两广。帐下上旧不下万人，蕃悉汰之，才给使令而已。
起前南京祭酒谢铎为礼部侍郎，管祭酒事。
铎谢病家居将十年，荐者益众。至是廷议，两京国学当用名儒，遂起铎。及南监缺，议以章懋补之。
懋自成化初改官南京评事，迁福建佥事，满考，致仕归，屏迹不人城市，奉亲之暇，读书讲学，从游者日众，海内称枫山先生。中外交荐。以亲老，辞不赴。及是奉命，方遭父忧，不就。0801
纪三十九
时南监阙司业且二十年，诏特以罗钦顺为之。命南侍郎杨守阯摄祭酒，而虚位以待懋，时以为异数云。【考异】《宪章录》系起谢铎.章懋于是年，证之《明史》本传，铎以四年谢病归，至此已十年。懋以十六年服阕莅任，则起用正在是年。今并系于是年之末。
十五年
春，正月，丙子，朱晖帅师还。
晖本非制胜才，师行纡回无纪律，边民死者遍野。转输征发动数十万，而先后仅获首功十五级。时寇已出套，晖留兵三千，以参将杨玉领之，遂引兵还。都给事中屈伸，疏劾：“晖等西讨，无功班师。命甫下而将士已人国门，不知奉何诏旨？且此一役，糜京帑边储共一百六十余万，而首功止三级，是以五十余万易一无名之首也。所上有功将士至万余人，假使歼一渠魁如和硕，或斩级至千百，将竭天下财不足供费，而报功又不知几万万也！请置晖等于重典。”不报。
时所上捣巢有功将士万余，尚书马文升、大学士刘健持之。上先人苗逵等言，竟录二百十人，署职一级，余皆被赉。及班师，上犹遣中官资羊酒迎劳。
晖以十三年命督三千营、领右府事，至是言官交劾，不问，仍督团营如故。
丙戌，大祀南郊。
是月，吏部考察朝觐官，举治行卓异者六人，浙江按察使朱钦预焉。未几，佥都御史林俊又举钦自代，乃迁湖广左布政使。
江西盗起，新昌王武为首。巡抚韩邦问不能靖，命操江御史林俊巡视。俊身人武巢，武请自效，悉禽贼党。
诏即以俊代邦问，俊引朱熹代唐仲友、包拯代宋祁事力辞，不允。乃更定要约，庶务一新。
王府征岁禄，率倍取于民，以俊言大减省。宁王宸濠贪暴，
1081 明通鉴卷三十九
俊屡裁抑之。王请易琉璃瓦，费二万，俊言宜如旧，且引叔段、吴王濞故事以戒。王怒，伺其过，无所得。会俊以圣节按部，遂劾奏之，停俸三月。寻以母忧归。【考异】俊治江西盗事，见《明史》本传。《宪章录》、《明书》皆系之是年正月，今从之。
二月，癸丑，免河南被灾税粮。
是月，傅瀚卒。以礼部侍郎张升为本部尚书代之。三月，癸未，罢饶州督造磁器中官。
先是即位之初，以浮梁景德镇所造御用磁器最多且久，费不赀，命督造中官还。寻复遗之，至是复撤。
庚寅，赐康海等进士及第、出身有差。夏，四月，壬寅，振京师贫民。
乙丑，录囚。
五月，庚子，免湖广被灾秋粮。
是月，以灾异修省。诏群臣言时政阙失。
大学士刘健，请“早朝以勤政，日讲以视学，节俭以省费，刚断以决事”。上纳之。【考异】《明史·本纪》不载，见《刘健传》，特书“是年四月”。《三编》系之五月，据《实录》也。盖诏下在先，上书在后，本传牵连并记耳。今从《三编》。
六月，岁星连日昼见。
秋，七月，己卯，录刘基九世孙瑜为指挥使。
初，景泰中，录基七世孙禄与颜、孟二氏后并为翰林《五经》博士，至是给事中吴仕伟，言诚意伯乃功臣，其后裔不当为博士，乃命瑜为处州卫指挥使，予世袭。【考异】录刘基裔孙，诸书皆系之六年录开国功臣子孙之后。《三编》据《实录》系之是年七月，今从之.
己丑，王轼平普安，斩贼妇米鲁。
先是轼至师，以便宜调广西、湖广、云南、四川官军、土军八万人，合贵州兵，分八道进。是年正月，参将赵晟破其六坠1082
纪三十几
砦，贼遁，过盘江，都指挥张泰等渡江追击，指挥刘怀等遂进解安南卫之围。贼复还攻平夷卫及大河、扼勒诸堡，都御史陈金以云南兵御之，贼遁归马尾笼寨。至是官军环攻益急，佥事王懋中、土官凤英等追及之。英临阵格杀米鲁，余党遂平。用兵凡五阅月，破贼砦千余，斩首四千八百有奇。
捷闻，赐敕嘉劳。寻召还，录功，加太子少保。已，改南京兵部尚书、参赞军务。【考异】《明史·轼传》，特书正月破米鲁事，盖据赵晟等之捷及解安南卫之围，而贼之攻平夷卫又在其后。故《传》言“用兵凡五阅月”，是正月至五月，贼党已平，《本纪》书之七月，又据其奏报之月日也。今牵连记之。
辛卯，命各边卫设养济院、漏泽园。
八月，庚戌，以南畿灾，遣官祭告孝陵、太庙及皇陵。辛亥、敕两京群臣修省。
先是六、七两月，南京、凤阳淫雨，江溢，又大风连日摧孝陵神宫监及懿文陵树木。吏部尚书马文升，请“减膳撤乐，修德省愆，御经筵，绝游宴，停不急务，止额外织造，振饥民，捕盗贼”。时河南、湖广亦大水，京师苦雨沉阴，兵部尚书刘大夏，请“凡事非祖宗旧而不便于军民者，悉条上厘革”。上皆褒纳之。【考异】《明史·本纪》系之是月，据遣官祭告之月日也，证之《五行志》，书于六、七两月，并参《列传》增入。
九月，庚午朔，日有食之。【考异】《宪章录》于是年五月、九月皆书“庚午朔日食”，《二申录》同，盖“五月”误也，今据正史.
丙戌，南京、徐州、大名、顺德、济南、东昌、兖州同日地震。
丁亥，录因。
戊子，放减内府所蓄鸟兽，从光禄寺卿王珩之请也。
珩列上内外官役酒饭及所畜鸟兽料食之数凡百二十事，及降旨，有仍旧者，有减半者，有停止者。于是放去乾明门虎，南海
1083 明通鉴卷三十九
子猫，西华门鹰犬，御马监山猴，西安门犬、鸽等，各减省有差，存者，减其食料。
冬，十月，癸卯，罢明年上元灯火。
先是太监李兴请办明年上元灯火，有诏裁省；至是因礼部尚书曾鉴奏，尽罢之。
丁卯，南京地复震。
是月，户部上天下会计之数。
尚书佀钟言：“常入之赋以灾伤渐减，常出之费以请乞渐增，入不足当出。正统以前，军国费省，小民输正赋而已。自景泰至今，用度日广，额外科索，河南、山东边饷、浙江、云南、广东杂办，皆昔所无。民已重困，无可复增。往时四方丰登，边境无调发，州县无流移。今太仓无储，内府殚绌，而冗食冗费日加于前。愿陛下惕然省忧，力加撙节，且敕廷臣共求所以足用之术。”吏部左侍郎韩文亦以为言。上乃下廷臣议。
议上十二事，其罢传奉冗官，汰内府滥收军匠，清腾骧四卫勇士，停寺观斋醮，省内侍、画工、番僧供应，禁王府及织造滥乞盐引，令有司征庄田租，皆权幸所不便者，疏留数月不下。钟乃复言，他皆报可，而事关权幸者终格不行。【考异】事见《三编》、盖据《明史·钟传》。而韩文之奏《明鉴》采之，所论冗食冗费，语意略同，今据增人。
十一月，壬申，琼州黎贼作乱。
初，前任琼州知府张桓，贪财私敛、继以余濬，贼虐尤甚。黎人苦之，遂有符南蛇等聚众为乱，镇兵讨之不能下。
户部主事冯颙上言：“琼州在大海中，周三千里。其五指山，林箐深密，川泽险阻，兵不可入。黎众聚散无常，攻之则巢穴难穷，置之则侵掠无已。乞勾考熟知夷情者，令各集土兵，听巡守官节制，有能禽斩首恶者，复其祖职。此以夷攻夷，数月间当见俘获。不然，师旅之兴无时已也。”上是其言。
1084
纪三十九
时潘蕃总督两广，檄副使胡富调狼、土兵讨之。而贼方攻围儋州，富与参将刘信往觇，贼突至，杀信。富手斩剧贼一人，贼乃退。
甲午，始罢广东采珠，召中官还。
自十二年之采，中官岁守之费以万计，而所得不偿。是年得珠较多，而岁久珠老不堪用，上始悟而罢之。
是月，云南景东卫昼晦，凡七日。
十二月，己酉，《大明会典》成，凡一百八十卷，大学士刘
健等表上之。【考异】《明会典》初修于弘治，再修于万历。《明史·艺文志》言“二百二十八卷”者，万历重修之卷数。其弘治初修一百八十卷之
数，见《御制序》中，末署“弘治十五年十二月十一日”，盖是月已亥朔也，今据书之。
辛亥，上以疾不视朝。
时廷臣以南京、凤阳大水，上言时政，久之不下。阁臣刘健等因极陈怠政之失，请勤听断以振纪纲，上皆嘉纳。【考异】据《明史·本纪》，为明年改卜郊张本。
是月，免南畿被灾税粮凡三十万有奇。
是岁，致仕兵部尚书项忠、刑部尚书何乔新皆卒。
忠倜傥多大略，练戎务，强直不阿，以劾汪直得罪，事见十三年.直败复官，致仕，家居二十六年卒，年八十二。赠太子太保，谥襄毅。
乔新既罢归后，巡按江西御史陈诠奏其“始终全节，中间祇以受亲故馈遗之嫌，勒令致仕，进退黯昧，诚为可惜，请行取任用”，不报。后中外多论荐，竟不复起，至是卒，年七十六。
江西巡抚林俊为彭韶及乔新请谥，吏部覆从之，有旨令上乔新致仕之由。给事中吴世忠言：“乔新学行政事莫不优，忠勤刚介，老而弥笃。御史邹鲁挟私诬劾，一词不辨，恬然退归，杜门著书，人事罕接，士大夫莫不高其行。若必考退身之由，疑旌贤
1085 明通鉴卷三十九
之典，则如宋蒋之奇尝诬奏欧阳修矣，胡纮辈尝诬奏朱熹矣，未闻以一人私情废万世公论也。”事竟寝。正德十一年，复以广昌知县张杰言，赠太子太保，明年，赐谥文肃。
升陕西之开成县为固原州、设总制府、用总制秦纮议也。
自和硕诸部出没河套，开成遂为敌冲。至是改立州治，而以固、靖、甘、兰四卫隶之，设总制、参将、游击等官，遂为重镇。【考异】诸书皆系之是年，证之《明史·地理志》弘治十五年置固原州，属平凉府。今据之。
御史车梁，以灾异条列时政，中言：“东厂锦衣卫所获盗，先严刑，具成案送法司，法司不敢平反，请自今径送法司，毋先刑讯。”章下，未报。主东厂者言“梁从父郎中霆，先以罪为东厂所发、挟私妄言”，遂下梁诏狱。给事、御史交章论奏，乃得释，出之于外，终汉阳知府。
擢南京太常寺卿杨一清为左副都御史，督理陕西马政，尚书刘大夏之荐也。
西番故饶马，而仰给中国茶，饮以去疾，太祖著令，以蜀茶易番马，资军中用。久而浸弛，奸人多挟私茶阑出为利，番马不时至。一清严为之禁，尽笼茶利于官以服致诸番，番马大集。【考异】事见《明史》本传，《通纪》亦系之是年之末，今从之。








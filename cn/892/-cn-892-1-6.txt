诗集卷六　古今体诗五十首


次韵柳子玉见寄


薄雷轻雨晓晴初，陌上青泥未溅裾。行乐及时虽有酒，出门无侣漫看书。遥知寒食催归骑，定把鸱夷载后车。他日见邀须强起，不应辞病似相如。





送曾子固倅越得燕字


醉翁门下士，杂遝难为贤。曾子独超轶，孤芳陋群妍。昔从南方来，与翁两联翩。翁今自憔悴，子去亦宜然。贾谊穷适楚，乐生老思燕。那因江鲙美，遽厌天庖膻。但苦世论隘，聒耳如蜩蝉。安得万顷池，养此横海鳣。





王颐赴建州钱监求诗及草书


我昔识子自武功，寒厅夜语尊酒同。酒阑烛尽语不尽，倦仆立寐僵屏风。丁宁劝学不死诀，自言亲受方瞳翁。嗟予闻道不早悟，醉梦颠倒随盲聋。迩来忧患苦摧剥，意思萧索如霜蓬。羨君颜色愈少壮，外慕渐少由中充。河车挽水灌脑黑，丹砂伏火入颊红。大梁相逢又东去，但道何日辞樊笼。未能便乞勾漏令，官曹似是锡与铜。留诗河上慰离别，草书未暇缘匆匆。





秀州僧本莹静照堂


鸟囚不忘飞，马系常念驰。静中不自胜，不若听所之。君看厌事人，无事乃更悲。贫贱苦形劳，富贵嗟神疲。作堂名静照，此语子为谁。江湖隐沦士，岂无适时资。老死不自惜，扁舟自娱嬉。从之恐莫见，况肯从我为。





石苍舒醉墨堂


人生识字忧患始，姓名粗记可以休。何用草书夸神速，开卷惝恍令人愁。我尝好之每自笑，君有此病何能瘳。自言其中有至乐，适意不异逍遥游。近者作堂名醉墨，如饮美酒消百忧。乃知柳子语不妄，病嗜土炭如珍羞。君于此艺亦云至，堆墙败笔如山丘。兴来一挥百纸尽，骏马倏忽踏九州。我书意造本无法，点画信手烦推求。胡为议论独见假，只字片纸皆藏收。不减锺张君自足，下方罗赵我亦优。不须临池更苦学，完取绢素充衾裯。





送安惇秀才失解西归


旧书不厌百回读，熟读深思子自知。他年名宦恐不免，今日栖迟那可追。我昔居家断还往，著书不暇窥园葵。朅来东游慕人爵，弃去旧学从儿嬉。狂谋谬算百不遂，惟有霜鬓来如期。故山松柏皆手种，行且拱矣归何时。万事早知皆有命，十年浪走宁非痴。与君未可较得失，临别惟有长嗟咨。





送任伋通判黄州，兼寄其兄孜


吾州之豪任公子，少年盛壮日千里。无媒自进谁识之，有才不用今老矣。别来十年学不厌，读破万卷诗愈美。黄州小郡夹溪谷，茅屋数家依竹苇。知命无忧子何病，见贤不荐谁当耻。平泉老令更可悲，六十青衫贫欲死。桐乡遗老至今泣，颖川大姓谁能棰。因君寄声问消息，莫对黄鹞矜爪觜。





次韵子由初到陈州二首


其一


道丧虽云久，吾犹及老成。如今各衰晚，那更治刑名。懒惰便樗散，疏狂托圣明。阿奴须碌碌，门户要全生。





其二


旧隐三年别，杉松好在不。我今尚眷眷，此意恐悠悠。闭户时寻梦，无人可说愁。还来送别处，双泪寄南州。





次韵子由绿筠堂


爱竹能延客，求诗剩挂墙。风梢千纛乱，月影万夫长。谷鸟惊棋响，山蜂识酒香。只应陶靖节，会取北窗凉。





送刘攽倅海陵


君不见，阮嗣宗，臧否不挂口。莫夸舌在齿牙牢，是中惟可饮醇酒。读书不用多，作诗不须工。海边无事日日醉，梦魂不到蓬莱宫。秋风昨夜入庭树，莼丝未老君先去。君先去，几时回，刘郎应白发，桃花开不开。





送钱藻出守婺州得英字


老手便剧郡，高怀厌承明。聊纡东阳绶，一濯沧浪缨。东阳佳山水，未到意已清。过家父老喜，出郭壶浆迎。子行得所愿，怆悢居者情。吾君方急贤，日旰坐迩英。自注：迩英，阁名。黄金招乐毅，白璧赐虞卿。子不少自贬，陈义空峥嵘。古称为郡乐，渐恐烦敲搒。临分敢不尽，醉语醒还惊。





送吕希道知和州


去年送君守解梁，今年送君守历阳。年年送人作太守，坐受尘土堆胸肠。君家联翩三将相，富贵未已今方将。凤雏骥子生有种，毛骨往往传诸郎。观君崛郁负奇表，便合剑佩趋明光。胡为小郡屡奔走，征马未解风帆张。我生本是便江海，忍耻未去犹彷徨。无言赠君有长叹，美哉河水空洋洋。





次韵王诲夜坐


爱君东阁能延客，顾我闲官不计员。策杖频过知未厌，卜居相近岂辞迁。莫将诗句惊摇落，渐喜尊罍省扑缘。待约月明池上宿，夜深同看水中天。





送文与可出守陵州


壁上墨君不解语，见之尚可消百忧。而况我友似君者，素节凛凛欺霜秋。清诗健笔何足数，逍遥齐物追庄周。夺官遣去不自觉，晓梳脱发谁能收。江边乱山赤如赭，陵阳正在千山头。君知远别怀抱恶，时遣墨君解我愁。





送刘道原归觐南康


晏婴不满六尺长，高节万仞陵首阳。青衫白发不自叹，富贵在天那得忙。十年闭户乐幽独，百金购书收散亡。朅来东观弄丹墨，聊借旧史诛奸强。孔融不肯下曹操，汲黯本是轻张汤。虽无尺棰与寸刃，口吻排击含风霜。自言静中阅世俗，有似不饮观酒狂。衣巾狼藉又屡舞，旁人大笑供千场。交朋翩翩去略尽，惟吾与子犹彷徨。世人共弃君独厚，岂敢自爱恐子伤。朝来告别惊何速，归意已逐征鸿翔。匡庐先生古君子，挂冠两纪鬓未苍。定将文度置膝上，喜动邻里烹猪羊。君归为我道姓氏，幅巾他日容登堂。





出都来陈，所乘船上有题小诗八首，不知何人，有感于余心者，聊为和之


其一


蛙鸣青草泊，蝉噪垂杨浦。吾行亦偶然，及此新过雨。





其二


鸟乐忘罝罦，鱼乐忘钩饵。何必择所安，滔滔天下是。





其三


烟火动村落，晨光尚熹微。田园处处好，渊明胡不归。





其四


我行无疾徐，轻楫信溶漾。船留村市闹，闸发寒波涨。





其五


舟人苦炎热，宿此乔木湾。清月未及上，黑云如颓山。





其六


万窍号地籁，冲风散天池。喧豗瞬息间，还挂斗与箕。





其七


颍水非汉水，亦作蒲萄绿。恨无襄阳儿，令唱铜鞮曲。





其八


我诗虽云拙，心平声韵和。年来烦恼尽，古井无由波。





次韵张安道读杜诗


大雅初微缺，流风困暴豪。张为词客赋，变作楚臣骚。展转更崩坏，纷纶阅俊髦。地偏蕃怪产，源失乱狂涛。粉黛迷真色，鱼虾易豢牢。谁知杜陵杰，名与谪仙高。扫地收千轨，争标看两艘。诗人例穷苦，天意遣奔逃。尘暗人亡鹿，溟翻帝斩鳌。艰危思李牧，述作谢王褒。失意各千里，哀鸣闻九皋。骑鲸遁沧海，捋虎得绨袍。巨笔屠龙手，微官似马曹。迂疏无事业，醉饱死游遨。简牍仪型在，儿童篆刻劳。今谁主文字，公合抱旌旄。开卷遥相忆，知音两不遭。般斤思郢质，鲲化陋濠。恨我无佳句，时蒙致白醪。殷勤理黄菊，未遣没蓬蒿。





送张安道赴南都留台


我公古仙伯，超然羡门姿。偶怀济物志，遂为世所縻。黄龙游帝郊，箫韶凤来仪。终然反溟极，岂复安笼池。出入四十年，忧患未尝辞。一言有归意，阖府谏莫移。吾君信英睿，搜士及茆茨。无人长者侧，何以安子思。归来扫一室，虚白以自怡。游于物之初，世俗安得知。我亦世味薄，因循鬓生丝。出处良细事，从公当有时。





傅尧俞济源草堂


微官共有田园兴，老罢方寻隐退庐。栽种成阴十年事，仓黄求买百金无。先生卜筑临清济，乔木如今似画图。邻里亦知偏爱竹，春来相与护龙雏。





陆龙图诜挽词


挺然直节庇峨岷，谋道从来不计身。属纩家无十金产，过车巷哭六州民。尘埃辇寺三年别，樽俎岐阳一梦新。他日思贤见遗像，自注：成都有思贤阁，画诸公像。不论宿草更沾巾。





胡完夫母周夫人挽词


柏舟高节冠乡邻，绛帐清风耸缙绅。岂似凡人但慈母，能令孝子作忠臣。当年织屦随方进，晚节称觞见伯仁。回首悲凉便陈迹，凯风吹尽棘成薪。





次韵柳子玉过陈绝粮二首


其一


风雨萧萧夜晦迷，不须鸣叫强知时。多才久被天公怪，阙食惟应爨妇知。杜叟挽衣那及胫，颜公食粥敢言炊。诗人情味真尝遍，试问于今底处亏。





其二


如我自观犹可厌，非君谁复肯相寻。图书跌宕悲年老，灯火青荧语夜深。早岁便怀齐物志，微官敢有济时心。南行千里知何事，一听秋涛万鼓音。





颍州初别子由二首


其一


征帆挂西风，别泪滴清颍。留连知无益，惜此须臾景。我生三度别，此别尤酸冷。念子似先君，木讷刚且静。寡辞真吉人，介石乃机警。至今天下士，去莫如子猛。嗟我久病狂，意行无坎井。有如醉且坠，幸未伤即醒。从今得闲暇，默坐消日永。作诗解子忧，持用日三省。





其二


近别不改容，远别涕沾胸。咫尺不相见，实与千里同。人生无离别，谁知恩爱重。始我来宛丘，牵衣舞儿童。便知有此恨，留我过秋风。秋风亦已过，别恨终无穷。问我何年归，我言岁在东。离合既循环，忧喜迭相攻。语此长太息，我生如飞蓬。多忧发早白，不见六一翁。





欧阳少师令赋所蓄石屏


何人遗公石屏风，上有水墨希微踪。不画长林与巨植，独画峨嵋山西雪岭上万岁不老之孤松。崖崩涧绝可望不可到，孤烟落日相溟濛。含风偃蹇得真态，刻画始信天有工。我恐毕宏韦偃死葬虢山下，骨可朽烂心难穷。神机巧思无所发，化为烟霏沦石中。古来画师非俗士，摹写物象略与诗人同。愿公作诗慰不遇，无使二子含愤泣幽宫。





陪欧阳公燕西湖


谓公方壮须似雪，谓公已老光浮颊。朅来湖上饮美酒，醉后剧谈犹激烈。湖边草木新著霜，芙蓉晩菊争煌煌。插花起舞为公寿，公言百岁如风狂。赤松共游也不恶，谁能忍饥啖仙药。已将寿夭付天公，彼徒辛苦吾差乐。城上乌栖暮霭生，银缸画烛照湖明。不辞歌诗劝公饮，坐无桓伊能抚筝。





十月二日，将至涡口五里所，遇风留宿


长淮久无风，放意弄清快。今朝雪浪满，始觉平野隘。两山控吾前，吞吐久不嘬。孤舟系桑本，终夜舞澎湃。舟人更传呼，弱缆恃菅蒯。平生傲忧患，久矣恬百怪。鬼神欺吾穷，戏我聊一噫。瓶中尚有酒，信命谁能戒。





出颍口，初见淮山，是日至寿州


我行日夜向江海，枫叶芦花秋兴长。长淮忽迷天远近，青山久与船低昂。寿州已见白石塔，短棹未转黄茆冈。波平风软望不到，故人久立烟苍茫。





寿州李定少卿出饯城东龙潭上


山鸦噪处古灵湫，乱沫浮涎绕客舟。未暇燃犀照奇鬼，欲将烧燕出潜虬。使君惜别催歌管，村巷惊呼聚玃猴。此地他年颂遗爱，观鱼并记老庄周。





濠州七绝


涂山


自注：下有鲧庙，山前有禹会村

川锁支祁水尚浑，地埋汪罔骨应存。樵苏已入黄能庙，乌鹊犹朝禹会村。





彭祖庙


自注：有云母山，云彭祖所采服也

跨历商周看盛衰，欲将齿发斗蛇龟。空餐云母连山尽，不见蟠桃著子时。





逍遥台


自注：庄子祠堂在开元寺，即墓为堂也

常怪刘伶死便埋，岂伊忘死未忘骸。乌鸢夺得与蝼蚁，谁信先生无此怀。





观鱼台


欲将同异较锱铢，肝胆犹能楚越如。若信万殊归一理，子今知我我知鱼。





虞姬墓


帐下佳人拭泪痕，门前壮士气如云。仓黄不负君王意，只有虞姬与郑君。





四望亭


自注：太和中，刺史刘嗣之立，李绅以太子宾客分司东都，过濠为作记，今存，而亭废者数年矣

颓垣破础没柴荆，故老犹言短李亭。敢请使君重起废，落霞孤鹜换新铭。





浮山洞


自注：洞在淮上，夏潦不能及，而冬不加高，故人疑其浮也

人言洞府是鳌宫，升降随波与海通。共坐船中那得见，乾坤浮水水浮空。





发洪泽，中途遇大风，复还


风浪忽如此，吾行欲安归。挂帆却西迈，此计未为非。洪泽三十里，安流去如飞。居民见我还，劳问亦依依。携酒就船卖，此意厚莫违。醒来夜已半，岸木声向微。明日淮阴市，白鱼能许肥。我行无南北，适意乃所祈。何劳舞澎湃，终夜摇窗扉。妻孥莫忧色，更典箧中衣。





十月十六日记所见


风高月暗云水黄，淮阴夜发朝山阳。山阳晓雾如细雨，炯炯初日寒无光。云收雾卷已亭午，有风北来寒欲僵。忽惊飞雹穿户牖，迅驶不复容遮防。市人颠沛百贾乱，疾雷一声如颓墙。使君来呼晚置酒，坐定已复日照廊。恍疑所见皆梦寐，百种变怪旋消亡。共言蛟龙厌旧穴，鱼鳖随徙空陂塘。愚儒无知守章句，论说黑白推何祥。惟有主人言可用，天寒欲雪饮此觞。





广陵会三同舍，各以其字为韵，仍邀同赋


刘贡父


去年送刘郎，醉语已惊众。如今各飘泊，笔砚谁能弄。我命不在天，羿彀未必中。作诗聊遣意，老大慵讥讽。夫子少年时，雄辩轻子贡。尔来再伤弓，戢翼念前痛。广陵三日饮，相对恍如梦。况逢贤主人，白酒泼春瓮。竹西已挥手，湾口犹屡送。羡子去安闲，吾邦正喧哄。





孙巨源


三年客京辇，憔悴难具论。挥汗红尘中，但随马蹄翻。人情贵往返，不报生祸根。坐令平生友，终岁不及门。南来实清旷，但恨无与言。不谓广陵城，得逢刘与孙。异趣不两立，譬如王孙猿。吾侪久相聚，恐见疑排拫。我褊类中散，子通真巨源。绝交固未敢，且复东南奔。





刘莘老


江陵昔相遇，幕府称上宾。再见明光宫，峨冠挹缙绅。如今三见子，坎坷为逐臣。朝游云霄间，欲分丞相茵。暮落江湖上，遂与屈子邻。了不见愠喜，子岂真可人。邂逅成一欢，醉语出天真。士方在田里，自比渭与莘。出试乃大谬，刍狗难重陈。岁晚多霜露，归耕当及辰。






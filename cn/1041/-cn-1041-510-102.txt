廖行之　上浙西张帅十首

先世精忠百世尊，重扶日月正乾坤。

岁寒最见乔松节，凛凛清规在子孙。

廖行之

廖行之　上浙西张帅十首

大学无传久晦冥，英英伯氏独推明。

隐斋会得名中意，明道伊川真弟兄。

廖行之

廖行之　上浙西张帅十首

天邑由来归浩穰，正凭威信执豪强。

次公不到圆机处，须索神医肘后方。

廖行之

廖行之　上浙西张帅十首

条教初颁洽里闾，米盐靡密见纡余。

而今坐啸铃斋肃，雁鹜行空无簿书。

廖行之

廖行之　上浙西张帅十首

荐士今谁有古风，不论痚戚与穷通。

怜渠报国河南尹，愧我无私第五公。

廖行之

廖行之　上浙西张帅十首

朱履长裙客几千，双凫乘雁一天渊。

交情可笑书门老，不省从来有失贤。

廖行之

廖行之　上浙西张帅十首

御吏何忧束湿难，如今门内已相安。

羔羊正使闲风化，他日翁归尚可观。

廖行之

廖行之　上浙西张帅十首

稔恶偷儿喜探丸，迩来通夕寝何安。

铸顽自有金丹诀，何事区区柱后冠。

廖行之

廖行之　上浙西张帅十首

榷酤谁云一切功，军储百万若为丰。

能令利入皆公上，从此深根得裕农。

廖行之

廖行之　上浙西张帅十首

曾上云端款祝融，更临涛海揖清风。

於今又见张夫子，眼底纷纷一洗空。

廖行之


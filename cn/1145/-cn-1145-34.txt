救虎

苍筤之山，溪水合流入于江，有道士筑于其上以事佛甚谨。一夕，山水大出，漂室庐塞溪而下，人骑木乘屋号呼求救者，声相连也，道士具大舟，躬蓑笠，立水浒，督善水者绳以俟。人至即投木索引之，所存活甚众。平旦，有兽身没波涛中而浮其首，左右盼若求救者。道士曰：“是亦有生，必速救之”舟者应言往，以木接上之，乃虎也。始则曚曚然，坐而舐其毛，比及岸，则瞠目眂士，跃而攫之仆地。舟人奔救，道士得不死而重伤焉。郁离子曰：“哀哉！是亦道士之过也。知其非人而救之，非道士之过乎？虽然，孔子曰：‘观过斯知仁矣’道士有焉。”


◇郊祀遇雨议

遇雨迁郊，则先代成议。《礼》传所记，辛日有征。《郊特牲》曰：「郊之用辛也，周之始郊日以至。」郑玄注曰：「三王之郊，一用夏正。」用辛者，取其斋戒自新也。」又《月令》曰：「乃择元日，祈於上帝。」注曰：「元日，谓上辛。郊祭天也。」又《春秋》载郊有二，成十七年九月辛丑郊。《公羊》曰：「曷用郊？用正月上辛。」哀元年四月辛巳郊。《梁》曰：「自正月至於三月，郊之时也。以十二月下辛卜正月上辛。如不从，以正月下辛卜二月上辛。如不从，以二月下辛卜三月上辛。」以斯明之，则郊祭之礼，未有不用辛日者也，晋氏或丙、或己、或庚，并有别议。武帝以十二月丙寅南郊受禅，斯则不得用辛也。又泰始一年一月己卯，始并圜丘方泽二至之祀合於二郊。三年十一月庚寅冬至祠天，郊於圜丘。是犹用圜丘之礼，非专祈之祭，故又不得用辛也。今之郊飨，既行夏时，虽得迁却，谓宜犹必用辛也。徐禅所据，或为未宜。又按《郊特牲》曰：「受命於祖庙，作龟於祢宫。」郑玄注曰：「受命，谓告退而卜也。」则告义在郊，非为告日。今日虽有迁，而郊不异，愚谓不宜重告。（《宋书·礼志》三，大明二年正月，博士王燮之议，又见《通典》四十二。）


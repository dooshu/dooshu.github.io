寄赵大洲相公


贤郎谒选，辱华翰，深荷远念。仆以孱弱，谬膺重任，每怀将伯之助，莫挽东山之辙，侧身西望，惆怅而已。所幸主德日新，精勤问学，宫府清晏，方内乂安，此九域簪绅之侣，所共欣跃而称庆者也。翁素抱忠耿，知在林里，未忘朝廷，故谩以奉闻。贤郎图差归省，便此附候。

别具奏稿一部、《图说》一部，及薄币二端侑柬，统惟鉴原。






○赐丹阳太守林洋等敕

敕：丹阳郡太守林洋及道俗父老百姓等，朕远遵元妙，载想灵仙。眷兹茅山，是为天洞，瑶坛旧观，馀址尚存。道要真经，散落将尽，永言法宝，良用怃然。今为黎元，大崇道本。故令清修之士，建立真仪，访迹灵山，以新观宇。庶使元宗再阐，瞻奉知归，降福寰瀛，致之仁寿也。又比年以来，每遵清净，官吏有修良之美，农桑属丰稔之期，百姓之间，庶无乏绝也。微寒，卿及道俗父老百姓等平安好。遣书，指不多及。








○赠桑干等官诏

故安州马步军副都指挥使桑干威和指挥使王万金成彦温等，皆精武略，咸著军功，或列偏裨，或尝顿戍，当奸臣之叛国，或执节不从，全烈士之徇名，或衔冤而死。实兴永叹，宜示追崇，或列部符，或升环卫，贲诸幽壤，彰彼明诚。干可赠峡州刺史，万金可赠左监门卫将军，彦温可赠左千牛卫将军。


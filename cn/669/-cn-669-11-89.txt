150　誠敬感人事例


鉏麑之於趙宣子，宣二年。沐謙之於司馬楚之，誠敬之感人至矣。商君載甲操戟，李林甫重關複壁，不亦愚乎！

【何云】如費禕者又可戒也。

【元圻案】魏書司馬楚之傳：「楚之，晉宣帝弟馗之八世孫。劉裕立，楚之規欲報復，劉裕深憚之，遣刺客沐謙害楚之。楚之待謙甚厚，謙夜詐疾，知楚之必自來，因欲殺之。楚之聞謙病，果自齎湯藥往省之。謙感其意，乃出匕首於席下，以狀告，遂委身以事之。其推誠信物，皆此類也。」〇史記商君列傳：「趙良曰：『君之出也，後車十乘，從車載甲，多力而駢脅者爲驂乘，持矛而操闟戟者旁車而趨。此一物不具，君固不出。』」〇唐書姦臣傳：「林甫自見結怨者衆，憂刺客竊發，其出入廣騶騎，先驅百步，傳呼呵衞，金吾爲清道，公卿辟易趨走。所居重關複壁，絡板甃石，一夕再徙，家人亦莫知也。」〇三國志蜀費禕傳：「禕，字文偉。延熙十五年，命禕開府。十六年歲首大會，魏降人郭循在坐。禕歡飲沈醉，爲循手刃所害。」






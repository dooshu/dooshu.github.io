○授张禺兵部郎中邱据兵部员外郎制

门下：上应列宿，尚书郎所以称美也；中持风宪，侍御史所以推雄也。况兼之藩翰，加以师旅，宜求异才，允迪厥职。泽州刺史张禺，有贞固之资，为干时之器；泽潞司马殿中侍御史邱据，秉温良之质，多利物之才。咸提纲宪府，佐理戎幕。以示修直，展其谋猷，必将大耕战之图，宏台阁之务。式加新秩，俾修旧政。禺可守兵部郎中怀州刺史，据可兵部员外郎，依前行军司马。


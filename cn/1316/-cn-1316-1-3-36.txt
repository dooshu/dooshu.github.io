丁侯判强盗

泾县高贤，

「状告为明火劫掳事：初五夜更深，强徒一党，约有三十余人，各执锋械，劈破大门，杀伤男妇三命。穿房绕户，扫掳家财，四鼓方散。当投里邻核明。乞严捕剿党安民。黏单上告。」

丁侯准状。缉访时，南村有六人在店饮酒，内有姜核乃惯盗也。公差突入锁拿。其五人皆有口贩行李，偶尔同店耳。高贤同在，细搜并无伊家赃物，乃放之去。惟姜核插有金簪，及包裹内镯钿，皆贤家物。遂拿到官。丁侯审云：

「姜核罪浮盗跖，恶过桓，府县案盖叠鱼鳞矣。今又统凶三十余人劫掠高贤家，杀伤三命，是以蝼蚁等生灵，鸿毛比律法者也。赃既不诬，速就大辟。但余党未除，祸根不拔。仰捕兵严访，庶不使荆棘蔓延耳。」







列传第五十七 阿里海涯（贯云石）　阿剌罕（也速迭儿）　忙兀台　完者拔都

阿里海涯，回鹘人。胞生剖而出之，其父也先火者欲弃之，母不忍。及长，雄武有胆略，家贫，躬耕养母，喟然曰：“大丈夫当立功万里，何至效细民从事畎亩间乎！”释未去，求国书读之，逾月，尽其师学。大将卜怜吉歹使其子忽鲁不花，从阿里海涯受国书，又荐于世祖潜邸直宿卫。宪宗九年，从世祖济江，世祖射虎未殪，阿里海涯挺矛刺杀之。攻鄂州，先登，流矢贯其喉，赐银五十两。

宪宗崩，诸王大臣议所立。先是，宗王塔察儿有书劝进，世祖忘而置之，及问左右，阿里海涯对曰：“在臣所。”出示群臣，议遂定，世祖甚称之。中统三年，授中书省郎中。至元元年，加朝请大夫、参议中书省事。二年，佥南京、河南、大名、顺德等路行中书省事，转廉访使，赐虎符。寻领诸路鹰师猎户，再兼领中都路阑遗。四年，拜佥制国用司使。

五年，刘整议取襄阳，世祖然之，别置行中书省，以阿里海涯同佥行省事。乃筑长围，起万山，包百丈、楚山，尽鹿门，以断襄阳援兵。败宋将范文虎于灌滩。时兵事剧，阿里海涯专入奏，能日驰八百里。六年，拜参知河南等路行尚书省事。七年，兼汉军都元帅，分将新军。尚书省罢，复参知行中书省事。宋遣都统张贵、张顺将舟师，送袍甲犒城中，自万山接战二十余里，斩顺，贵以余众入城。后贵乘水涨宵遁，阿里海涯复追斩贵于柜门关。九年，破樊城外城。会有西域人献新炮，十年正月，以西域炮攻樊城，拔而屠之。移攻襄阳，一炮中其谯楼，声如雷震，城中汹汹，诸将多逾城降。刘整欲立碎其城，执守将吕文焕以逞其意。阿里海涯独不欲攻，乃身至城下，与文焕言曰：“汝以孤军拒守数年，今飞走路绝。上嘉汝忠于所事，若降，必尊官厚赐，以劝来者，决不杀汝也。”文焕狐疑未决。又折矢与之誓，文焕感而出降。诏阿里海涯偕文焕入朝，拜中书参知政事。

十一年，进中书左丞，行荆湖等路枢密院事。阿里海涯奏曰：“襄阳为自古用武之地，今幸而克之，宜乘胜顺流东下，宋可必平。”平章阿暐亦赞其事。世祖命丞相史天泽议之，天泽曰：“朝廷若遣重臣如丞相安童、同知枢密院事伯颜者一人，都督诸军，则四海混同，可以立待也。”乃拜伯颜为行中书省左丞相，阿里海涯进行省右丞，赏钞二百锭。九月，会师襄阳，进攻郢州。宋人筑新郢，夹江为城，伯颜使阿里海涯将数十骑觇新郢虚实，宋范、赵两都统伏兵葭林中，阿里海涯奋击，大破之，斩两都统而归，以其脑挠酒饮之。十二月，次沙武口。宋制置使夏贵守诸隘甚固，阿里海涯麾兵攻阳逻堡，败贵援兵，遂拔阳逻及青山、白湖诸堡。鄂州守将张宴然、王该等以城降，阿里海涯御军严整，州民安堵，无夺菜秉者。于是汉阳、寿昌、信阳、德安诸州县，皆望风款服。

伯颜与诸将会于鄂州，议曰：“鄂襟带江山，江南要区，且兵粮皆备。今江陵、潭、岳皆未下，不以大将镇之，上流一动，则鄂非吾有也。”乃使阿里海涯将兵四万人，戍鄂州。十二年春，略地江陵，与宋将高世杰遇于巴陵，世杰将艨艟千六百艘、兵二万，规袭鄂。阿里海涯遣张荣实、解汝楫败之，追至桃花滩，世杰降。遂克岳州，承制以降将孟之绍为安抚使。四月，进兵沙市，纵火攻之，城陷，宋宣抚朱礻异孙、制置高达出降。乃入江陵，传檄郢、随、归、峡、常德、澧、辰、沅、靖诸郡，皆下之。籍其户口、财赋来上。世祖喜大宴三日，谓左右曰：“伯颜东下，阿里海涯以孤军戍鄂，朕甚忧之。今荆湖定，吾东兵无后患矣。”乃亲作手诏褒之，赐龙凤御服、御帽及珠衣、玉带、貂裘，又别赐金罍一，曰：“俟汝至，当合乐饮之。”以世杰穷而归命杀之，礻异孙征至京师死，籍其妻孥。命阿里海涯还鄂，以沿江新附州县委之。

阿里海涯至鄂，招潭州守将李芾，不听。乃移兵长沙，拔湘阴。潭人植滉柱江中，自乔口至城下，凡十有五，皆断之。又拔城西栅，射书城中示芾，曰：“速降，以活州民，否则屠矣。”芾仍不答。阿里海涯部分诸路，以炮攻之，中流矢，创甚，督战益急，城陷。潭人复作月城以自守。十三年春正月，芾力屈自杀，其将刘孝品等以城降，诣将欲屠之，阿里海涯曰：“潭州户口数百万，屠之非上谕伯颜以曹彬不杀意，其屈法贷之。”复发仓廪食饥者。遣使徇郴、全、道、桂阳、永、衡、武冈、宝庆及袁、韶、南雄诸郡，其守将皆奉表迎降。

独经略使马暨据静江不下，使俞全等招之，皆为所杀。会宋主降，阿里海涯入觐，拜平章政事。世祖使赍手诏，至静江谕之。阿里海涯录上所赐诏，以示暨，暨焚之，并杀使者。攻三十余日，城陷，暨与其将黄文政、张虎等突围走，追执之。阿里海涯恐静江民复叛，悉坑之，斩暨等于市。分遣万户秃哥不花徇宾、融、柳、钦、横、邕、庆远，齐荣祖徇郁、林、贵、廉、象，托里徇容、藤、梧，皆下之。特磨酋秾士贵、南丹州酋莫大秀，皆请内附。既而宋益卫二王称制海上，全、永诸州与潭州属县民文喻才等，咸起兵应之，舒、黄、蕲相继煽动。诏阿里海涯讨之。阿里海涯斩喻才等，逾岭至柳州。天暑，军病渴，所乘马跑地出泉，一军饮之，至今名马蹄泉。时宋将赵与珞戍琼州之白沙港，阿里海涯航海攻之，执与珞与冉安国、黄之纪等，皆磔以徇，琼州遂降。八番罗甸蛮酋龙文貌入觐，置宣慰司。八番罗甸、卧龙、罗番、大龙、渴蛮、芦番、小龙、石番、方番、璠番、獞番，并置安抚司以镇之。

十八年，奏请徙行省于郢州。所定荆南、淮西、江西、海南、广西之地，凡得州五十有八，峒夷山獠不可胜计。其取民悉从轻赋，所在立祠祀之。二十一年，敕阿里海涯调汉军七千、新附军八千，从镇南王伐安南。阿里海涯自请至海滨收集占城溃卒，再使南征，且趣其未行者。拜安南行中书省左丞相。会湖广省臣奏请缓师，世祖从之，诏阿里海涯返。

二十三年，入朝，加光禄大夫、湖广行省左丞相。湖广行省左丞要束木，丞相桑哥之姻党也，劾阿里海涯侵盗钱谷，桑哥从中主之。阿里海涯亦劾要束木贪婪。遣参政秃鲁罕等推验，皆希桑哥旨谓要束木事不实。阿里海涯赃据有征。阿里海涯方以疾留上都，世祖敕尚医诊视，恩礼有加。闻推验者右要束木竟忿而自杀，以暴卒闻，年六十。秃鲁罕言阿里海涯虽卒，事之是非仍宜暴白，世祖命竟其事，籍阿里海涯家资，运于京师。后赠开府仪同三司、上柱国，追封楚国公，谥武定。至正八年，追封江陵王，改谥武宣。

阿里海涯喜荐人才，由麾下偏裨及降将为丞相者二人：曰蒙古歹、曰阿剌罕；为平章政事者十一人：曰奥鲁赤、虎都帖木儿、阿里、史格、吕文焕、帖木儿、不花、李庭、刘国杰、程鹏飞、史弼；右丞四人：曰唆都、完颜那怀、阔阔出、柔落野讷；左丞四人：曰塔出、唐兀带、刘深、赵修；参知政事十三人：曰贾文备、郑鼎、何玮、张鼎、樊楫、朱国宝、张荣实、囊家歹、乌马儿、孛罗、合答儿、高达、马应龙、云从龙，人才之众，一时莫及焉。惟自陈功比伯颜，应赐养老户，御史滕鲁瞻劾之，阿里海涯遣使至行台，逮御史，行台御史大夫相威，奏其欺谩，事始寝，为士论所訾云。

妻特里氏。世祖复敕以陈亳颍元帅郝谦女为次妻，卒，又以其妹继之，自陈州召至京师，顺圣皇后为加帼服。六子，知名者忽失海涯，湖广行省左丞；贯只哥，湖广行省参知政事，追封楚国公，谥忠惠；和尚，湖南道宣慰使、监潭州军，赐玉带一品服。贯只哥子贯云石。

史臣曰：阿里海涯平湖广，使伯颜东下无返顾之忧，功名与阿暐相伯仲，乃为要束木所迫胁，至于自裁。以世祖之待功臣，尚有覆盆之狱，谗人罔极吁可畏哉！

贯云石，字酸斋。神采秀异，年十二三膂力绝人，善骑射。稍长，折节读书，为文不蹈袭故常，简峭有法。袭两淮万户府达鲁花赤，镇永州。初贯只哥御下宽，众玩之，云石济以威严，行伍肃然。一日，呼弟忽都海涯语之曰：“吾宦情素澹，然祖父爵不敢不袭，今已数年，宜让汝。”即解金虎符佩之。北从姚燧学，燧见其诗文，大异之。

仁宗为皇太子，闻云石让爵于弟，谓左右曰：“将相家子弟能如此，诚不易得。”未几，云石以所著《孝经直解》进，甚称帝旨，命侍英宗，为说书秀才。仁宗即位，拜翰林学士、知制诰、同修国史。奏陈六事：一曰释边戍以修文德，二曰教太子以正国本，三曰设谏官以辅圣德，四曰表姓氏以旌勋胄，五曰定服色以变风俗，六曰举贤才以佐治道。帝览而善之，未报。

一日，云石忽喟然叹曰：“辞尊居卑，昔贤所尚。今侍从之官，与所让军资孰贵，人将议吾后矣。”乃移疾去官，卖药于钱塘市，变易姓名，人无识之者。尝过梁山泺，见渔父缉芦花絮为被，爱之，欲易以。渔父曰：“君欲吾被，当更赋诗。”云石援笔立就，欣然持被而去，远近传之，称为芦花道人。泰定元年，卒，年三十九。赠集贤学士、中奉大夫、护军，追封京兆郡公，谥文清。

子阿思兰海涯，慈利州达鲁花赤；次八思海涯。

阿剌罕，札剌儿氏。祖拨彻，事太祖，为火儿赤，又为博儿赤，数有战功。太宗即位，从征关陇，战殁，追赠定威佐运功臣、光禄大夫、司徒，封曹南王，谥忠定。父也柳干，幼隶皇子岳里吉，为卫士长。从皇子阔出伐宋，累功授万户，迁都元帅。及大将察罕卒，以也柳干代之，拜诸翼军马都元帅。宪宗八年，攻扬州，战殁，追赠宣忠靖远佐运功臣、中书右丞相，封曹南王，谥桓毅。

阿剌罕袭为诸翼蒙古军马都元帅。从世祖渡江，围鄂州。世祖即位，阿里不哥自立于和林，大将阿蓝答儿、浑都海等叛应之，世祖命阿剌罕帅所部西讨，有功。中统二年，又从世祖败阿里不哥于昔门秃，赐金五十两。三年，从诸王不者克讨李璮于济南，阿剌罕与璮战于老仓口，败之。璮伏诛，授都元帅，赐金虎符、银印。

至元四年春，改上万户，从都元帅阿暐伐宋。九月，师次襄阳西安阳滩，逆战败宋兵。五年，大军围襄樊，阿剌罕守南面百丈山、漫河滩，累败宋兵。十年春，襄阳降。十一年秋，丞相伯颜与阿暐会师襄阳，遣阿剌罕率诸翼军攻郢、复诸州。十月，夺郢州南门堡。丞相伯颜亲率骑兵行视汉阳城壁，欲从汉口渡江，宋人以精兵扼汉口，乃遣阿剌罕帅蒙古骑兵，倍道兼行，攻破沙洋堡，遂渡江，取鄂州。阿剌罕同断事官杨仁风东略寿昌，得米四十万斛，统左翼军顺流东下，沿江州郡悉降。

十二年五月，加昭毅大将军、蒙古汉军上万户，屯建康。丞相伯颜受诏赴阙，以阿剌罕留治行省事，拜中奉大夫、参知政事。伯颜还，分军为三道并进，阿剌罕由西道趋溧水、溧阳，攻破银树东坝，至护牙山败宋军，斩首七千级。又擒其将祝亮，并裨校七十二人，斩首三千级。又与宋兵战，朝首七千级。又败其都统等三人，斩首三千级。克建平县。进攻广德军独松关。先是，宋广德守将张濡杀国信使廉希贤、严忠范等于独松关，及阿剌罕军次安吉州上柏镇，濡率兵拒战，大败之，斩首二千级，生擒其副将冯翼，斩于军前，俘裨将四十二人，濡遁。

十三年春，宋降，诏阿剌罕同左丞董文炳率高兴等攻浙东温、台、衢、婺、处、明、越及闽中诸郡。追袭宋嗣秀王赵与择至福州，与择以军三万拒战，阿剌罕身先士卒，率高兴、撒里蛮等渡江鏖战，斩其步帅观察使李世达，生擒与择及将吏百八十人，悉斩之。泉州蒲寿庚降。闽浙平，以参知政事佩金虎符，行江东宣慰使。十四年，入觐，进资善大夫、行中书省左丞，俄迁右丞，仍宣慰江东。

十八年，召拜光禄大夫、中书左丞相，行中书省事，统蒙古军征日本，行次庆元，卒于军中，年四十九。赠协谋佐理功臣、太师、开府仪同三司、上柱国、曹国公，谥武定。进赠推诚宣力定远佐运功臣、太师、开府仪同三司、上柱国，追封曹南王，谥忠宣。二子。

也速迭儿袭蒙古军万户。天历初，有拥戴功，由河南行省参知政事拜知枢密院事，帅所部败上都将秃满迭儿于通州、梁王王禅于北皇后店。又从燕铁木儿败忽都帖木儿等于白浮村，败昔宝赤兵于昌平州北。留守居庸北口。寻行院事，御陕西军，获其西台御史大夫也先帖木儿。明年，复拜山东河北蒙古军都万户，奉命讨囊家台，以病不行。十月，拜河南行省平章政事，兼山东蒙古军大都督。入为集贤大学士。卒。

脱欢，江西河南行省左丞，拜南行台御史大夫。后至元六年，拜中书平章政事。

初，阿剌罕卒，也速迭儿尚幼，以阿剌罕兄弟之子拜降袭职，拜降累迁江浙行中书省平章政事，仍领本军万户。拜降卒，也速迭儿始袭焉。

忙兀台，达达儿氏。祖塔思火儿赤，从太宗定中原，为东平路达鲁花赤，位在严实上。

忙兀台事世祖，为博州路奥鲁总管。至元七年，又为监战万户，佩金虎符。八年，改邓州新军蒙古万户，治水军于万山南岸。九月，从围襄樊，拔古城。又败宋军于安阳滩，转战八十里，禽其将郑高。俄分军五道攻樊城，忙兀台当其一，率五翼军以进，焚南岸舟，竖云梯于北岸，登柜子城，夺西南角楼，既入城，命部将先据仓廪。功在诸将右，赐金百两。襄阳降，同宋安抚吕文焕入觐，赐银五十两及翎根甲。

十一年，从丞相伯颜、平章阿暐伐宋，命与万户史格率麾下会盐山岭。遇宋兵，败之。自郢州黄家原入湖，至沙洋堡。坚云梯先登，焚其楼橹，拔羊角坝，遂克沙洋，擒宋将王虎臣等。直抵新城，鏖战自晨至晡，大败之，宋复州守将翟贵以城降。乃率舟师经斗龙口，至沙武入江。遇宋兵三百余艘分道来拒，击走之。次武矶堡，宋将夏贵坚守不下。十月乙卯，平章阿暐率万户晏彻儿、史格、贾文备同忙兀台四军，雪夜溯流西上，黎明至青山矶北岸，万户史格先渡，宋将程鹏飞拒战，格被三创，战士二百人皆没。诸将继进，大战中流，鹏飞被七创，败走。舟泊中洲，宋兵阻水不得近。伯颜复遣万户张荣实等来援，遂拔阳逻堡，斩守将王达，事具《阿暐传》。己未，伯颜次鄂州，遣忙兀台谕宋守臣张晏然以城降。十二年正月，复遣忙兀台谕蕲、黄、安庆、池州诸路，皆下之。又与宋降将范文虎谕降和州及无为、镇巢二军。宋降将赵溍叛于溧阳，伯颜命忙兀台讨之，战于丰登庄，斩首五百余级，擒其将三人，复招降湖州守将二人。十二月，行省第其功，承制授行两浙大都督府事。

十四年，改闽广大都督，行都元帅府事。时宋二王逃入海，忙兀台率诸军与江西右丞塔出追之，次漳州，谕降宋守将何清、降将王用言。宋主昰已死，张世杰等复立其弟昺于碙洲，其地无粮储，闻琼州宋将欲运粮一万石，海道滩水浅急难运，止有杏磊浦可通舟。忙兀台闻其言，即命诸将以兵守之，由是世杰众饥困，遂败死。十五年，师还，拜参知政事，诏与唆都等行省福州，镇抚濒海八郡。十月，召赴阙，迁左丞。

十六年七月，沙县盗起，诏忙兀台复行省事，讨平之。初，忙兀台北还，左丞唆都行省福建。一日，帝命召唆都，李庭言：“若召唆都，则行省无人，宜令建康阿剌罕往。”帝曰：“何必阿剌罕，其命忙兀台往，候唆都还，令移潭州可也。”未几，中书省臣言：“唆都在福建，所部扰民，攻南剑等路往往杀长吏。及忙兀台至，招来七十二寨，建宁、漳、汀稍安，若移之他处，使唆都复往，恐重劳民。”诏忙兀台仍镇闽。十八年，转右丞。

二十一年，拜江淮行省平章政事。初，潮州人陈义，宋末兄弟五人聚众剽劫，号五虎，及大兵入广东，义等迎降，屡有功。至是，福建省臣言其有反侧意，请除之。帝使忙兀台察之。忙兀台携义入朝，保其无事，且乞宠以官爵，丞相伯颜亦以为言，乃授义同知广东道宣慰司事，其裨将林雄等十人，并为百户。二十二年，脱忽思、乐实传谕中书省，悉代江浙省臣，中书复奏，帝曰：“朕安得此言，传者妄也。如忙兀台之通晓政事，亦可代耶？”俄以言者召赴阙，封其家资，遣使按验无状。进拜银青荣禄大夫、行省左丞相，还镇江浙。二十三年，奏以贩鬻私盐者，皆海岛民，今征日本，可募为水工，从之，赐钞五千贯。役既罢，请以战舰付海漕。又言：“省治在杭州，其两淮、江东财赋军实，既南输于杭，复自杭北输京师，往返劳顿不便，请移省治于扬州。”又言：“淮东近地，宜置屯田，岁入粮以给兵食，兼饷京师。”帝悉从其言。二十五年，诏江淮管内，并听忙兀台节制。二十六年，廷议以中原民转徙江南，令有司遣还。忙兀台言其不可，遂止。闽越盗起，诏与不鲁迷失海牙等合兵讨之，御史大夫玉速帖木儿请选将，帝曰：“忙兀台已往，无虑也。”未几，盗平。

忙兀台屡以病，疏乞骸骨，乃召还。二十七年，以江西平章奥鲁赤不称职，特命为丞相，兼枢密院事，往代之。到官四十日，卒。

忙兀台在江浙，专愎自用，诬劾行台中丞刘宣，宣自刭死。又易置戍兵，平章不怜吉台言其变更伯颜、阿暐成法，帝每戒敕之。既卒，台臣劾郎中张斯立罪状，而忙兀台逼刘宣死，及其屯田无成效始闻于帝焉。

三子：帖木儿不花；孛兰奚，袭万户；亦剌出，中书参知政事。

完者拔都，钦察人。父哈喇火者，从宪宗征讨有功。宪宗九年，完者拔都从世祖攻鄂州，以先登受赏。中统三年，从诸王合必赤讨李璮，两战皆败之。至元四年，从万户木花里略地荆襄，还至安阳滩，遇宋师，败之。又从阿暐围樊城，梯城而上，焚其楼橹，以功授武略将军、彰德南京新军千户。

十一年，从伯颜攻克沙洋、新城，由沙芜口渡江，赐金符，领伯颜帐前合必赤军。十二年，与宋将孙虎臣战于丁家洲，大败之，进武义将军。从大军战于扬子桥及焦山，克常州，攻泰州新城，俱有功。宋平，入觐，帝谓左右曰：“真壮士也。”赐名拔都儿，赐金符，迁信武将军、管军总管、高邮军达鲁花赤，军升路，仍为达鲁花赤。

十六年，进昭勇大将军、管军万户。漳州陈吊眼聚众数万，掠汀、漳，七年未平。十七年，枢密副使孛罗请使完者拔都讨之，加镇国上将军、福建等处征蛮副元帅，赐翎根甲，奖谕甚至。时黄华聚众三万，屯建宁，号头陀军，请降。完者拔都虑其反侧，因大猎以耀军容，有一雕起，完者拔都仰射之，应弦而落，华悦服，承制授华征蛮副元帅，使为前驱。十九年，追陈吊眼至千壁岭，擒之，斩于漳州市，余党悉平。入觐，赐金银、鞍勒、弓矢，授管军万户、高邮路总管府达鲁花赤。二十年，改高邮万户府达鲁花赤。

二十三年，以疾召至京师，遣中使存问，仍命良医视之。疾愈，帝大悦，赐医钞万贯。初，江淮行枢密院阿答海率舟师征日本，有司请以完者拔都代之，未命而行院罢，福建置行中书省，复奏为左丞，帝以道远难之。至是，拜骁骑卫上将军、江浙行省左丞，兼管军万户。浙西售私盐，吏莫能禁，完者拔都自至松江上海，收贩盐者五千人，隶军籍，私盐遂戢。未几，行省迁杨州，置浙西宣慰司，以中书左丞行浙西宣慰使。二十五年，遥授尚书左丞，兼管本万户军马宣慰如故。二十七年，擢资德大夫、江西等处行枢密院副使，兼广东宣慰使。元贞元年，以疾作，召还。未几，授荣禄大夫、江浙行省平章政事。大德元年，卒，年五十九。

完者拔都广颡丰颔，髯长过腹，骁勇绝人，大小十七战，未尝败衄。及官高邮路，兴学劝农，有循吏之风，四方之民襁负而至高邮，立生祠祀之。至大初，赠效忠宣力定远功臣、开府仪同三司、太尉、上柱国，追封林国公，谥武宣。

五子：帖木秃古思，袭高邮上万户府达鲁花赤，迁资德大夫，遥授中书右丞、淮东淮西道宣慰使；别里怯都，江浙行省左丞，迁资善大夫、燕南河北道肃政廉访使；插都，无锡州达鲁花赤；别里怯，长兴州达鲁花赤；彻里帖木儿，高邮打捕屯田提举。




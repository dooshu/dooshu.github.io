○即位告天册文

皇帝臣某，敢用元牡昭告於皇天后帝：生人以来，树之司牧，眷命所属，谓之大宝。历数所在，罔或偷安。故舜禹至公，揖让而兴虞夏；汤武兼济，干弋以定商周。事乃殊途，功成一致，后之创业，咸取则焉。

某承家庆，世禄降祉，曰祖曰考，累功载德，赐履参墟，建侯唐旧。地居戚里，门号公宫，承绪建基，足为荣矣。但有隋属厌，大业爽德，饥馑师旅，民胥怨咨。谪见咎徵，昭於皇鉴，备闻卑德，所不忍言。某守晋阳，驰心魏阙，援手濡足，拯溺救焚。大举义兵，式宁区宇，惩边荒之辫发，辑兆庶之离心，誓以捐躯，救兹生命。扫除丧乱，期之乂安，有功继世，无希九五，惟身及子，竭诚尽力，率先锋镝，誓以无二，再蒙宏诱，克济艰离，电扫风驱，廓清天邑。传檄而定岷峨，拱手而平关陇。西戎即叙，东夷底定，非启非赞，孰能兹速。尊立世嫡，翼奉宗隋，戮力辅政，无亏臣节。

值鼎祚云革，天禄将移，讴歌狱讼，聿来唐邸。人神符瑞，辐凑微躬，远近宅心，华夷请命。少帝知神器有適，大运将去，逊位而禅，若隋之初。让德不嗣，群情逼请，六宗阙祀，七政未齐。罪有所归，恐当天谴，请因吉日，克举前典。设坛肆类，祗谒上帝，惠兹下人，翼子谋孙。罔敢愆德，则小则大，无或有违，对越鸿休。伏深惭惧，谨遣太尉公裴寂等，用荐告之礼，瑞册苍璧，秬鬯清酌，芗合芗萁，明粢嘉蔬，禋祀於皇皇后帝。明灵降享，（阙）备羽仪法物，临轩大赦天下，改义宁二年为武德元年。


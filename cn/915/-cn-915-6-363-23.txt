○丧遇闰议



中宗、肃祖皆以闰崩，祥除之变皆用闰之後月。先朝尚耳，闰附七月，用之何疑？荀司徒亦以闰薨，荀家祥亦用闰之後月。诸荀名德相继，习于礼学，故号为名宗。议者引《周官》、《左氏》而非《公羊》、《谷梁》。今案《周官》、《左氏传》而书，自书闰月中事，闰月长三十日，三十日中何得无事，不明闰月，非附月之理也。议者称，三年之丧二十五月，遇闰之年，便二十六月。三年之丧，不应以闰为月。议者称，《礼》、《传》终身之哀，忌日之谓，不唯周年子卯之谓。代不用子卯。闰月及大月三十日亡，至于无闰之年及与小尽，都是无忌，所以古人用子卯也。简文皇帝七月二十八日崩，己未之日。今年己未在闰月十日。时不用子卯而用二十八日久矣。若己未在他月，今者不能变改。闰附七月，己未在闰，今者用闰，益合远日之情也。（《通典》一百）




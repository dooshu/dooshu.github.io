○太府李卿外妇马淑志

（公集有《与李睦州书》，名字皆不得而详。然公志及其私，必与公相厚者。元和五年，公时与李俱在永州，故云卒于湘水之东。志是时作也。《汉书》：齐悼惠王，其母，高祖微时外妇也。颜师古曰：谓与旁通者。其云外妇，本此。）

氏曰马，字曰淑，生广陵。（扬州。）母曰刘，客倡也。淑之父曰总，既孕而卒，故淑为南康讴者。李君为睦州，诋狂寇见诬，左官为循州录，过而慕焉，（李为睦州刺史，元和二年，为李所诬，得罪，贬循州。）纳为外妇，偕窜南海上。及移永州，（更大赦，李量移永州。）州之骚人多李之旧，日载酒往焉。闻其操鸣弦为新声，抚节而歌，莫不感动其音，美其容，以忘其居之远而名之辱，方幸其若是也。元和五年五月十九日，积疾卒于湘水之东，葬东岗之北垂，年二十四。铭曰：

容之丰兮艺之功，隐忧以舒和乐雍。佳冶雕殒逝安穷！谐鼓瑟兮湘之浒，（谓湘灵鼓瑟也。）嗣灵音兮永终古。（湘灵鼓瑟。今淑之死，能嗣其音也。）






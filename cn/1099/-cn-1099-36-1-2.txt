○上中興正本疏 【 聖政】

公為文選郎中上此疏於景帝後給專中李侃等以災異上書稱公忠言宜勝採□乃取奏令翰林繕寫置左右焉

臣伏惟　陛下即位之初、大開言路、凡朝廷之闕遺、有司之利病生民之休戚軍務之得失、中外進言者論之詳矣、若夫關於　陛下躬行窮理、正心修巳治人之道、則或畧焉、此臣區區犬馬之忠、私竊過慮、以為　陛下一身、乃家國天下之本也、而　陛下之心、又一身之本也、夫正其本、萬事理、惟　陛下之心既正、則家國天下之事、可得而理矣、臣所以忘其愚陋、獻此中興正本策、其目有十焉、一曰勤聖學、二曰顧箴警、三曰戒嗜欲、四曰絕玩好、五曰慎舉措、六曰崇節儉、七曰畏天變、八曰勉貴近九曰振士風、十曰結民心夫勤聖學者、所以格物窮理也顧箴警者。所以誠意正心也。戒嗜慾以至結民心者。所以修身治人之道也。皆切於　陛下躬行之事不係各司舉行者伏乞留中萬幾之暇。時賜省覽。於　陛下身心未必無少補焉。且　陛下春秋鼎盛、初登寶位、天命之眷顧方新、人心之向慕方切、當端本正始之日、最急而不可緩者在此十策、夫十策既舉、則大本正矣、天下之事可以、次第而推行之不難矣、由是明是非以行賞罰辨邪正以用人材。抗公道以振紀綱。節財用以固邦本。勵將帥以作士氣。修政事以攘夷狄。開壅蔽以遏下情。敬大臣以資治道。特皆　陛下之餘事耳。伏望　聖明深加察納果斷力行、以幸天下、以光　祖宗、以慰生靈延頸舉踵之望、以追前代英君義辟之踪。葢　陛下之責、必如是而後塞、嗟夫、言之逆耳者、惟　聖君乃能聽、事之難言者、非忠臣不能言、故曰責難、於君謂之恭、陳善閉邪謂之敬、昔宋儒朱熹將上殿或謂正心誠意之說、上所厭聞、熹曰、吾平生所得、惟此四字、豈忍不言而欺吾君乎、此人臣以道事君、貴乎有犯無隱也、臣觀　陛下有聰明之資、有溫恭之德、有寬仁之度、有納諫之美、臣下有言而不用、非拒之也、葢以所言未必剴切、當　帝心者、或無誠意感動故也、故曰言之不用者、亦臣之罪也、倘　陛下不以臣卑鄙猥、言或有可取、舉而行之、將見功業煥然、必出於尋常萬萬、豈但臣之受賜而巳實社稷蒼生之大幸也、臣不勝惓惓、罔知忌諱、昧死進言、冒干天威、無任激切悚懼之至、

一曰勤聖學、臣觀自古聖賢之君、率皆留心於務學、曰人心惟危、道心惟微、惟精惟一、允執厥中、此堯舜禹相傳之學也、曰終始惟一、時乃日新、太甲之學也、曰惟學遜志務時敏厥修乃來、高宗之學也、曰克厥宅心、文王之學也、訪於洪範丹書、武王之學也、曰日就月將學有緝熙于光明、成王之學也、若夫漢唐宋之君。或講論經理。夜分乃寐。或執業尊師。升堂講說。或銳情經術。夜久不休。或留意典墳。採為龜鑑。或進陸贄奏議。或覽貞觀政要。不以炎暑而輟經筵。不以風雨而罷講讀、雖無唐虞三代正心誠意之功。亦可謂後世好學之賢君。較之懵然而昏亂者。不啻天淵之相遠矣。伏願　陛下歷觀前代聖賢之君。所好者何學。所學者何事。不但口耳之粗迹。務考義理之奧旨。必專心以致志。不一暴而十寒。以正心修身為要務。以居敬存誠為大本。帝王之學。既有所得。應事接物。無或不當。異日嘉靖邦國巍然為中興之令主。未必不由好學致之也。伏願　聖明留意、

二曰顧箴警、臣聞前代聖賢之君。必賴箴規警戒之助。然後此心不敢怠忽。常存敬畏。庶無過過舉焉。若成湯之聖而猶銘其沐浴之盤以自新、武王之聖而亦銘其席杖楹牖以自戒、衛武公在輿有旅賁之規、位宁有官師之典、倚几有訓誦之諫、居寢有褻御之箴、魯廟有欹器而存持滿之戒、稷廟有金人而寓緘口之銘、無逸一篇、列於講閣、前代遺跡、寫為鑑圖、書洪範之語於座屏、書孟子之言於屏障、此皆宋之令主也、由是觀之。前代聖賢之君。以警戒為矢?見鑑。以宴安為鴆毒。內外交養而表裏俱修。是以君德日隆。多福自至。其餘不知警戒。雖有忠臣進獻箴銘。視為虗文。畧不省覽。是以流連荒亡。盤樂怠傲。自求其禍。以致、敗亂。往往皆然。伏願　陛下法前代聖賢之君。存箴規警戒之助。摭往事之明鑑。採古人之格言。或施之障屏。或設之殿壁。出入起居。常目必在。退朝燕處此心不忘。於以防過於未然。於以禁欲於將萌。如此則意無不誠。心無不正。身由是而修。天下由是而治將無愧於古之聖帝明王矣。惟　聖明其深念之、

三曰戒嗜慾、臣觀自古聖賢之君、未嘗不以嗜慾為戒、益之戒舜曰、罔遊于逸、罔注于樂、皋陶之戒舜曰無教逸欲有邦、仲虺作誥以戒成湯曰、惟王不邇聲色不殖貨利、用人惟巳、改過不吝、伊尹述訓以戒大甲曰、敢有恆舞于宮、酣歌于室、時謂巫風、敢有殉于貨色、恆于游畋、時謂淫風、召公之戒成王曰、玩人喪德、玩物喪志、不矜細行、終累大德、周公之戒成王曰無淫于觀于逸于游于田、以庶邦惟正之供張蘊古作大寶葴戒唐太宗曰、樂不可極、樂極生哀、慾不可縱。縱慾成災、范祖禹講五子歌戒宋哲宗曰、內作色荒、外作禽荒、酣酒嗜音、峻宇雕牆、有一于此未或不忘此前代聖賢之君。能受人臣之戒。而不敢流於嗜慾。當時天下之治。不可尚也若夫昏暗之主。雖有忠臣進戒。拒而不納。逸樂怠荒以致天下之亂者多矣夫宴樂乃害心之鴆毒。酒色實伐性之斧斤。伏望　陛下以前代聖賢之君為法絕去嗜欲之私。養其清明之德。以斯民未被其澤為憂。以天下未得其寧為念。講周孔之遺編。考帝王之治道。務成中興之業。以慰　祖宗之心。則社稷幸甚蒼生幸甚。

四曰絕玩好、臣惟人主一心。攻之者甚眾。能不為玩好所惑者寡矣。是以古之聖賢之君常有所警。珠玉犬馬。珍禽奇獸。一切玩好之物。悉皆罷去。此心湛然。虗明淵靜。故召公恐成王受西旅之獒曰、不役耳目、百度惟貞、葢謂心無所主、反為耳目所使。若心得其職。則百度無不正矣。必欲心得其職。非從事於學不可也。夫一心無兩用。既能專於此。必不牽於彼。伏乞陛下於內侍之中、擇讀書知義者四五人、置諸左右、外聽儒臣講論經史、內與左右解說其義。心通性悅。日新月盛。聰明益長。智慮益高靜觀左右之人。或以玩好之物來陳者必嚴以斥之曰爾以聖明之君待其主耶。以庸暗之君待其主耶。夫以聖明之君待其主者。以堯舜之道陳之。以開　陛下之心胸。此忠臣也。以庸暗之君待其主者以玩好之物陳之。以惑　陛下之耳目。此奸臣也。歷觀前代未有昏君而不溺玩好之物者。惟　陛下留心省察。果能務學而絕玩好。則行無不謹身無不修。　宗社自固。生民自安。不患不為　大明令主。而中興之業不成者。臣未之信也。

五曰慎舉措、臣惟人君之舉措。不可不慎也。書曰惟皇作極、葢謂人君一身立至極之標準。而天下四方之人。環顧以取法焉。舉措一失其當。則遠近之人。得以窺探其好尚之偏。可不懼哉。記曰王前巫而後史。卜筮瞽侑、皆在左右、王中心無為、以守至正、又曰虞夏商周、有師保、有疑丞設四輔及三公、皆所以防君之過舉也、昔周成王削桐葉為圭以與叔虞、曰封汝、史佚請擇日、王曰戲也史佚曰天子無戲言、言則史書之、至於漢唐宋之君、皆有起居注之職、有失即告、有過必錄葢亦嚴於自防矣、是以古之明主。愛一嚬一笑、夫一嚬一笑、尚不可輕發。况見諸行事。一舉一措。豈可輕動哉。伏願　陛下試加留意。一日之間舉一事也。必再思之果當於理。然後行焉。措一事也。必更審之。或乖於理。而即止焉。又望　陛下內則親夫貴近之臣。外則勉夫輔導之職。若高宗之命傅說曰朝夕納誨以輔台德、又曰爾交修予罔予棄予惟克邁乃訓、夫人君既以伊傅周召望其臣。則人臣必以堯舜湯武致其君。由是君臣一體。志同道合而　陛下之舉措、無有不得其當矣。

六曰崇節儉、時帝頗尚奢侈大宗伯楊寧讀公疏嘆息曰吾讀崇節儉一事殆欲下淚也臣觀自古聖賢之君。夫有不崇節儉者。若帝堯茅茨不剪。土階三尺。大禹絕旨酒菲飲食卑宮室惡衣服。文王卑服即康功田功。當時雍熙太和之治。不可尚矣。漢文帝欲作露臺。不忍百金之費。身衣弋綈。席用莞稈。所幸夫人。衣不曳地。唐太宗出宮女三千。欲營一殿。材用已具。監秦而止。嘗曰欲盛則費廣、賦重則民愁、以此思之、不敢縱欲。宋仁宗夜思燒羊。忍饑而不索。恐自此多傷物命。見官人首飾珍珠。遮目不觀。惡其奢華。器用止於漆素。衾裯止於黃絁。漢唐宋各有天下數百年。求其海內富庶。無如三君之時。葢人君既以節儉存心。臣下豈敢奢侈相尚。自然家給人足也。况天下多事之秋。工部光祿寺諸司諸色買辦。倍於前日。近因賊寇驚擾。人民尚未寧息。伏望　陛下躬行節儉。凡內府一應服食器用。必須究查今日之費。比之先朝果减省乎。果增多乎。務用減省。以蘇民力。則天下幸甚。

七曰畏天變、臣聞天心仁愛人君。必出災異以譴告之。為人君者。務求天意所在。而存修省之誠可以變災為祥。轉禍為福也。昔商之中宗。有桑穀並生於朝恐懼修德而天意即回。高宗有飛雉鳴於鼎耳。克正厥事而王業再振。宋之太宗避殿減膳而東井彗滅。詔欲自焚而得雨蝗死。仁宗霖雨為沴而引咎格天久旱不雨而密禱即應。是四君者。俱能上感天心。變災為詳。遂享靈長之福。以成中興之治。往歲以來。山崩河改。地動殿災。蝗旱相仍。天象交變。譴告之意。可謂至矣。當時若能廢黜姦邪。任用忠良。克已自新。以答天譴。未必不轉禍為福也。惟其修省未至。是以不免於難。由是觀之。災異之見。何代無之。顧人君修省何如耳。且匹夫一念之誠。尚能動天。况人君精誠所感。其應尤速。伏願　陛下修德正事。以承天心。凡欽天監幷各處奏來災異之變。必早夜思省。以答天意。凜然敬畏。以弭災變將見天人感應之速。未必不如商之中宗高宗。宋之太宗仁宗也。於以為守成之令主。於以致中興之盛治。功烈卓然。萬世標準。豈不美哉。臣區區螻蟻之誠、所願望者如此、惟　聖明留心幸甚、

八曰勉貴近、臣觀前代中官。正直忠良。有功於國家者。不為無人。若漢唐之世。史游良賀呂劉馬嚴。或勤心納忠。有所裨益。或清儉退守。無所引薦。或清忠奉公。直言切諫。或排去姦邪。委政廟堂。或以一身捍人主之難。或辭兩軍抗冥鴻之志。千載之下。仰其芬烈視彼招權撓政。賣弄威福。取快一時。不旋踵而遭大僇者。一薰一蕕。相去遠矣。今　陛下左右內侍之臣。大非前日之比。率皆小心畏慎。恪勤匪懈。守　祖宗之法。絕外人之交。葢能以覆轍為戒也。猶望　陛下一日之間。接文武羣臣之時少。親左右貴近之時多。若能輔成今日中興之治。皆其功也。可不勉哉。果能取法於前人。興循好善之念。存正直忠良之心。載之方冊。傳之萬世。後人之仰而羨之曰。當時貴近之臣。某也正直。某也忠良。如此則播令名於無窮。豈不美哉。

九曰振士風、臣聞唐虞三代之世、人人有士君子之行。比屋有可封之俗。士風之振。不可尚也。降自後世西漢士風尚忠厚。東漢士風尚名節。雖所尚不同。而莫非善行。國祚所以緜遠者。由士風之振。有以維持之。魏晉以來。流於清談。虛曠放達。而士風大壞。李唐之世。士尚華靡。多文少實。宜乎天下治日少而亂日多也。惟宋之士夫。有三代之風。詳其所由。亦上之人有以勵之耳。觀太宗戒欺誕之詩曰好事盡輸純與直謾勞頰舌湧如泉士、風安得不誠實乎。真宗疾奔競之詩曰臣下但當守公法、馳騖苟進何可取、士風安得不恬退乎。黜勢家士不與孤寒並。進錄廉吏後以愧貪墨之徒。宜乎士風爭尚清廉也。此宋之賢君護風俗如護元氣。重名節如重神明。所以士風大振。而人人有士君子之行。伏願　陛下取法於宋以振士風。戒欺誕以勵誠實。疾奔競以惜恬退。黜貪墨以重清廉。仰僥倖之徒。絕諂佞之輩。俾我　朝人人有士君子之行。將見士風大振。未必不如宋之可追三代也。惟　陛下舉而行之幸甚。

十曰結民心、臣觀書曰天視自我民視、天聽自我民聽、葢民心之向背、係天命之去留。有天下者不能固結民心。而欲久安長治者難矣。夏商周漢唐宋。俱有天下數百年。而歷世綿遠者。固結民心之所致也。其餘不能百年。甚至三四十年而止者。率由民心不向故也。歷觀前代所以固結民心者。豈有他術。不過安之養之而已。書曰德惟善政政、在養民、又曰安民則惠、黎民懷之、是以古之聖賢之君。愛民之心。如愛赤子。休養生息。惟恐失所。鼂錯曰。人情莫不欲壽、三王生之而不傷、人情莫不欲富、三王厚之而不困、人情莫不欲安、三王扶之而不危、人情莫不欲逸、三王節其力而不盡、是以所欲與聚、所惡勿施、此固結民心之道也。劉基曰三代之民、如以膠搏沙、言其難散故也、五霸之民、如以水摶沙、言其易散故也、伏願　陛下遠法前代結民心之道。近體　祖宗恤民隱之心。發矜憐惻怛之念於　九重之上。播春風和氣之仁於八荒之表。孟子曰德之流行、速於置郵而傳命。葢陛下省一分之費。則民受一分之賜。施一分之寬。則民被一分之澤。務使海內富庶。衣食充足。將見下民愛戴　陛下之心。亦如三代之民。以膠摶沙而不散。或遇寇賊姦宄之變。必不負　朝廷之恩如此則　宗社可安於永久。雖歷億萬斯年可也。惟　陛下注意熟察。幸甚、


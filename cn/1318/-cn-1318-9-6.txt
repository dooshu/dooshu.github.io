题项羽庙



项羽庙，在内黄乌江道中。岁时，士人过客祀焉。有士人游其庙，瞻像呀嗟，惜其不得秦鹿，竟落乌江之浒，命殒青锋，因书壁以诗曰：



楚水淋淋汉水波，楚山河属汉山河。



范增有意空弹铗，项伯无谋为倒戈。



子弟八千垓下散，佳人一曲帐中歌。



今来欲问前朝事，莫也将军记得么？



诗方就，大风西来，扬沙飘瓦，江涌汹涛，凛有喑哑叱咤之余威。士人曰：「项将军愤郁其未泯欤？何闻诗而遽怒也。」复吟一绝以慰之曰：



巍巍庙宇峙江滨，大将端为血食神。



尊德不须怀旧恨，汉家今已属他人。



由是，风恬浪息，天晶日曒如故。后有士人，复以诗嘲之云：



君不君兮臣不臣，缘何立庙在江滨？



三分天下犹嫌少，一百纸钱值几文？



云罢，狂风大作，撤转庙门向后，不受其祀。观此，则凡英雄豪杰，虽物故于千百载之上，其英气灵爽，尤轰烈于天地间也。




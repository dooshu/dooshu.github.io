○册祭广利王记

我皇乘时龙临大宝四十载矣！洪休铄於元吉，元泽浸於有截。恢复五运，更明三辰。以为海者冲融浮天，汗漫吐气，戴万有，朝百川，屡效休徵之应，未崇封建之典。逮天宝十载三月庚子，册为广利王，明盛礼也。分命义王府长史范阳张九章，奉玉简金字之册，将璧环币帛之贶，拖毳衣绣，洁牲正辞。神理居歆，伫百福而上达；帝道惟永，视九瀛而咸。洋洋乎未始有也。

初张公作宰南海，亟迁右职，惠化未泯，琴堂尚存，人挹子奇之风，时美相如之使。议政之老，惟见子孙；佐书之史，俱垂班白。风阙郊侯，鳞杂欢迎，咏旧德於江干，睹慈君於首，咸谓恺悌君子，令问不忘者欤？

夫典册光扬，德贵周洽。信美不著，古人所惭。敢举其凡，以记於石。夫天宝十载，暮春三月。天王正土德之元辰。海君受玉册之初吉也。


代宰相谢赐御制社日诗状

右臣今日中使某至中书奉宣圣旨赐臣等御制社日诗若干首令依韵和来者命社之辰聿当於春仲变风之什获覩於天章方蒙式宴之私忽奉言诗之赐此盖皇帝陛下思探系表道合帝先宣雅曲於南薰阜财解愠緫乾文於东壁悬象着明属品物之载阳矧穆清之多暇爰?睿思成是永歌居然治世之音至矣圣人之作云汉但光於凡目巴歈曷继於正声徒忘味於齐庭更惊魂於叶县谅嗟叹之不足实庆幸以同深臣等云云


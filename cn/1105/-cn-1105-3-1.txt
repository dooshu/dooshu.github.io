起居安乐笺  上卷


高子曰：吾生起居，祸患安乐之机也。人能安所遇而遵所生，不以得失役吾心，不以荣辱萦吾形，浮沉自如，乐天知命，休休焉无日而不自得也，是非安乐之机哉？若彼偃仰时尚，奔走要途，逸梦想于燕韩，驰神魂于吴楚，遂使当食忘味，当卧忘寝，不知养生有方，日用有忌，毒形蛊心，枕戈蹈刃，祸患之机乘之矣，可不知所戒哉？余故曰：“知恬逸自足者，为得安乐本；审居室安处者，为得安乐窝；保晨昏怡养者，为得安乐法；闲溪山逸游者，为得安乐欢；识三才避忌者，为得安乐戒；严宾朋交接者，为得安乐助。加之内养得术，丹药效灵，耄耋期颐，坐跻上寿，又何难哉？”录古成说，间附己意为编，笺曰《起居安乐》。

恬逸自足条

序古名论

罗鹤林曰：“唐子西诗云：‘山静似太古，日长如小年。’余家深山之中，每春夏之交，苍藓盈阶，落花满径，门无剥啄，松影参差，禽声上下。午睡初足，旋汲山泉，拾松枝，煮苦茗啜之。随意读《周易》、《国风》、《左氏传》、《离骚》，《太史公书》，及陶杜诗，韩苏文数篇。从容步山径，抚松竹，与麛犊共偃息于长林丰草间，坐弄流泉，漱齿濯足。既归竹窗下，则山妻稚子作笋蕨，供麦饭，欣然一饱。弄笔窗间，随大小作数十字，展所藏法帖、笔迹、画卷纵观之，兴到则吟小诗，或草《玉露》一两段，再烹苦茗一杯。出步溪边，邂逅园翁溪友，问桑麻，说粳稻，量晴校雨，探节数时，相与剧谈一晌。归而倚杖柴门之下，则夕阳在山，紫绿万状，变幻顷刻，恍可入目。牛背笛声，两两来归，而月印前溪矣。”味子西此句，可谓妙绝。然此句妙矣，识其妙者盖少。彼牵黄臂苍，驰猎于声利之场者，但见‘滚滚马头尘，匆匆驹隙影’耳，乌知此句之妙哉？人能真知此妙，则东坡所谓‘无事此静坐，一日是两日，若活七十年，便是百四十’，所得不已多乎？”

延叔坚曰：“吾昧爽栉梳，坐于客堂，朝则诵羲文之易，虞夏之书，历公旦之典礼，览仲尼之春秋。夕则逍遥内阶，咏诗南轩，百家众氏，投闲而作，洋洋乎其盈耳，焕烂乎其溢目，纷纷欣兮其独乐也。当此之时，不知天之为盖，地之为舆；不知世之为人，己之有躯。虽渐离击筑，旁若无人；高凤读书，不知暴雨，方之于吾，未足况也。”

仲长统曰：“凡游帝王之门者，欲以立身扬名耳。而名不常存，人生易灭，优游偃仰，可以自娱，欲卜居清旷，以乐其志。论之曰：‘使居有良田广宅。背山临流，沟池环匝，竹木周布，场圃筑前，果园树后。舟车足以代步涉之难，使令足以息四体之役。养亲有兼珍之膳，妻孥无苦身之劳。良朋萃至，则陈酒肴以娱之；嘉时吉日，则烹羔豚以奉之。踌躇畦苑，游戏平林，濯清泉，追凉风，钓游鲤，弋高鸿，风于舞雩之下，咏归高堂之上。安神闺房，思老氏之玄虚；呼吸精和，求至人之彷佛。与达者数子，论道讲书，俯仰二仪，错综人物。弹《南风》之雅操，发清商之妙曲，逍遥一世之上，睥睨天地之间，不受当时之责，永保性命之期。如是则可以凌霄汉，出宇宙之外矣。岂羡夫入帝王之门哉？”

秦子敕曰：“昔尧优许由，非不弘也，洗其两耳；楚聘庄周，非不广也，执竿不顾。得曝背陇亩之中，诵颜氏之箪瓢，咏原宪之蓬户，时翱翔兮林泽，与沮溺为等俦。听玄猿之悲吟，察鹤鸣于九皋，身安为乐，无忧为福。处空虚之名，居不灵之龟，知我者希，则我贵矣。斯乃得志之秋，何困苦之戚也邪？”

王右军既去官，与东土人士营山水弋钓之娱，又与道士许迈共修服食，遍采名药，不远千里，游东土中诸郡名山，泛沧海，叹曰：“我卒当以乐死。”

陶元亮曰：“少学琴书，偶爱闲静，开卷有得，便欣然忘食。见树交荫，时鸟变声，亦复欢然有喜。常言五六月中，北窗下卧，遇凉风暂至，自谓羲皇上人。”

陶弘景爱山水，每经涧谷，必坐卧其间，吟咏盘桓不能自已。谓门人曰：“吾见朱门广厦，虽识其华乐，而无欲往之心。望高崖，瞰大泽，虽知此难立，恒欲就之。且永明中求禄，得辄差舛，若不尔，岂得为今日之事？”岂惟身有仙相，亦缘势使之然。

萧大圜曰：“留侯追天于赤松，陶朱成术于辛文，良有况乎？智不逸群，行不高物，而欲辛苦一生，何其僻也！岂如知足知止，萧然无累，北山之北，弃绝人间，南山之南，超逾世网？面修原而带流水，倚郊甸而枕平皋，筑蜗舍于丛林，构环堵于幽薄。近瞻烟雾，远睇风云，藉纤草以荫长松，结幽兰而援芳桂，仰翱禽于百仞，俯泳鳞于千寻。果园在后，开窗以卧花卉；蔬圃居前，坐檐而看灌亩。二顷以供饘粥，十亩以给丝麻。侍儿三五，可充纴织，家僮数四，足代耕耘。沽酪牧羊，协潘生之志，畜鸡种黍，应庄叟之言。获菽寻泛氏之书，露葵征尹君之录。烹羔豚而介春酒，迎伏腊而俟岁时。披良书，探至颐，歌纂纂，唱呜呜。可以娱神，可以散虑。有朋自远，扬　古今，田畯相过，剧谈稼穑，斯亦足矣，乐不可支。永保性命，何畏忧责？”

王摩诘雅喜奉佛，居常蔬食，不茹荤血。得宋之问蓝田别墅，在辋口，辋水周于舍下，竹洲花坞。与道友裴迪，浮舟往来，弹琴赋诗，啸咏终日。在京师，日饭数十名僧，以玄谈为乐。斋中无所有，唯茶铛酒臼，经案绳床而已。

乐天云：“洛城内外六七十里间，凡观寺丘墅，有泉石花竹者靡不游，人家有美酒鸣琴者靡不过，有图书歌舞者靡不观。自居守洛川，洎布衣家以宴游召者，亦时时往。每良辰美景，或雪朝月夕，好事者相过，必为之先拂酒罍，次开箧诗。酒酣，乃自援琴，操宫声，弄《秋思》一遍。”

乐天《庐山草堂记》云：“堂中设木榻四，素屏二，漆琴一张，儒道佛书各数卷。乐天既来为主，仰观山，俯听泉，旁睨竹树云石，自辰及酉，应接不暇。俄而物诱气随，外适内和，一宿体宁，再宿心恬，三宿后，颓然嗒然，不知其然而然矣。”

醉吟先生宦游三十载，将退居洛下，所居有池五六亩，竹数千竿，乔木数千株，台榭舟船，具体而微。与嵩山僧如满为空门友，平泉客韦楚为山水友，彭城刘梦得为诗友，皇甫朗之为酒友，每一相遇，欣然忘归。

苏子美答韩持国曰：“此伏腊稍足，居室稍宽，无应接奔走之劳，耳目清旷，不设机关以待人，心安闲而体舒放。三商而眠，高舂而起，静院明窗，罗列图史琴樽以自娱。有兴则泛小舟，出盘阊二门，吟啸览古于江山之间，渚茶野酿，足以消忧，莼鲈稻蟹，足以适口。又多高僧隐君子，佛庙绝胜，家有林园，珍花奇石，曲池高台，鱼鸟留连，不觉日暮。

阮孝绪着《高隐传》：“言行超逸，名氏勿传，为上品；始终不耗，名姓可录，为中品；挂冠人世，栖心尘表，为下品。”

归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追，实迷途其未远，觉今是而昨非。舟摇摇以轻扬，风飘飘而吹衣。问征夫以前路，恨晨光之熹微。 【日欲暮也。】 乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜，倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将人，抚孤松而盘桓。归去来兮！请息交以绝游，世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟，既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。已矣乎，寓形宇内复几时，曷不悉心任去留？胡为乎，遑遑欲何之？富贵非吾愿，帝乡不可期。怀良辰以孤往，或植杖而耘耔，登东皋以舒啸，临清流而赋诗。聊乘化以归尽，乐夫天命复奚疑！

太医孙景初，自号四休居士，山谷问其说，四休答曰：“粗茶淡饭饱即休，补破遮寒暖即休，三平四满过即休，不贪不妒老即休。”山谷曰：“此安乐法也。少欲者，不伐之家也；知足者，极乐之国也。四休家有三亩园，花木郁郁，客来煮茗，谈上都贵游人间可喜事，或茗寒酒冷，宾主相忘。其居与余相望，暇则步草径相寻，作小诗遗家僮歌之，以侑酒茗。诗曰：‘大医诊得人间病，安乐延年万事休。’又曰：‘无求不着看人面，有酒可以留人嬉。欲知四休安乐法，听取山谷老人诗。’”

山谷四印云：“我提养生之四印，居家所有更赠君。百战百胜，不如一忍；万言万当，不如一默。无可拣择眼界平，不藏秋毫心地直。我肱三折得此医，自觉两踵生光辉。蒲团日静鸟吟时，炉熏一炷试观之。四休四印，老少富贫，无量无边，普同供养。”

倪正父《锄经堂》述五事：“静坐第一，观书第二，看山水花木第三，与良朋讲论第四，教子弟读书第五。”

齐斋十乐云：“读义理书，学法帖字，澄心静坐，益友清谈，小酌半醺，浇花种竹，听琴玩鹤，焚香煎茶，登城观山，寓意弈棋。十者之外，虽有他乐，吾不易矣。”

邵康节吟曰：“年老逢春雨乍晴，雨晴况复近清明。天低宫殿初长日，风暖林园未啭莺。花似锦时高阁望，草如茵处小车行。东君见赐何多也，况复人间久太平。”又云：“尧夫非是爱吟诗，诗是尧夫志喜时。明着衣冠为士子，高谈仁义作男儿。敢于世上明开眼，肯向人间浪皱眉。六十七年无事日，尧夫非是爱吟诗。”《击壤集》一编，老人怡神悦目，时可吟玩。公喜饮酒，命之曰太和汤，饮不过多，不喜太醉。其诗曰：“饮未微酡，自先吟哦，吟哦不足，遂及浩歌。”所寝之室，名安乐窝，冬暖夏凉，遇有睡思则就枕。其诗曰：“墙高于肩，室大如斗，布被暖余，藜藿饱后。气吐胸中，充塞宇宙。”闻人说人之善，就而和之，又从而喜之，语曰：“乐见善人，乐闻善事，乐道善言，乐行善意。”晚教二子以六经，家素业儒，口未尝不道儒言，身未尝不蹈儒行。其诗曰：“羲轩之书，未尝去手；尧舜之谈，未尝离口。当中和天，同乐易友。吟自在诗，饮欢喜酒。百年升平，不为不偶；七十康强，不为不寿。”老境从容，孰有如康节者乎？

陶彭泽性嗜酒，家贫不能常得。亲旧知其如此，或置酒招之，造饮辄醉而退，曾不吝情去留。环堵萧然，不蔽风日，短葛穿结，箪瓢屡空，晏如也。

陶弦景书曰：“偃蹇园巷，从容郊邑，守一介之志，非敢蔑荣嗤俗，自致云霞。盖任性灵而直往，保无用以得闲。垄薪井汲，乐有余欢，切松煮术，此外何务。”

谢灵运《逸民赋》曰：“有酒则舞，无酒则醒，不明不晦，不昧不类。萧条秋首，兀我春中，弄琴明月，酌酒和风。御清风以远路，拂白云而峻举，指寰中以为期，望系外而延伫。”又曰：“推天地为一物，横四海于寸心。超尘埃以贞观，何落落此心胸。”

徐勉曰：“冬日之阳，夏日之阴，良辰美景，负杖蹑履，逍遥自乐。临池观鱼，披林听鸟，浊酒一杯，弹琴一曲，求数刻之乐，庶几居常以待终。”

谢譓不妄交接，门无杂宾，有时独醉，曰：“入吾室者，但有清风；对吾饮者，惟有浩月耳。”

歌者袁绹，尝从子瞻与客游金山。适中秋，天宇四壁，一碧无际，江流倾涌，月色如昼，遂共登金山妙高台，命绹歌其《水调歌头》曰：“明月几时有？把酒问青天。”歌罢，公自起舞。

伯伦肆意放荡，以宇宙为狭，常乘鹿车，携一壶酒，使人荷锸随之。云：“死便掘地以埋。”土木形骸，遨游一世。

谢几卿性通脱，遇乐游宴，不得醉而还，因诣道边酒垆，停车褰幔，与车前三驺对饮。观者如堵，几卿自若。

陈暄嗜酒沈湎，兄子秀忧之，致书讽谏。暄答云：“昔周伯仁渡江惟三日醒，吾不以为少。郑康成一饮三百杯，吾不以为多。吾尝譬酒犹水也，可以济舟，亦可以覆舟。故江咨议有言：‘酒犹兵也，兵可千日而不用，不可一日而不备。酒可千日而不饮，不可一饮而不醉。’美哉江公，可与共论酒矣。何水曹眼不识杯盅，吾口不离瓢杓，汝宁与何同日而醒，与吾同日而醉乎？正言其醒可及，其醉不可及也。速营糟丘，吾将老焉。尔无多言，非尔所及。”

司空图预为寿藏，故人来者，引之圹中，赋诗对酌。人或难之，图曰：“达人大观，幽显一致，非止暂游此中，公何不广哉？”布衣鸠杖，出则以女家人鸾台自随。岁时村社会集，图必造之，与野老同席，曾无傲色。

韩熙载肆情坦率，不持名检，伎乐殆以百数，所得月俸，尽散诸姬。熙载敝衣芒屦，作瞽者，持独弦琴，俾舒雅执板挽之，随房乞食为乐。

子瞻在儋耳，因试笔，尝自书云：“吾始至南海，环视天水无际，凄然伤之，曰：‘何时得出此岛邪？’已而思之，天地在积水中，九州岛在大瀛海中，中国在少海中，有生孰不在岛者？覆盆水于地，芥浮于水，蚁附于芥，茫然不知所济。少焉水涸，蚁即径去，见其类，出涕曰：‘几不复与子相见。’岂知俯仰之间，有方轨八达之路乎？念此可为一笑。”

潇洒张郎构一芦轩，铭曰：“吾轩之中，并无长物。织芦成瓦，纸帐为屏。墙不御风，窗不掩月。相对二子，刈书是悦。勤儿课，摹古帖。有茶则饮，有香则焚。衲衣素餐，家风甚拙。闭门谢客，不知世故，吾性自别。”有漫草诗云：“林畔阑珊处，泥垣浸碧濠，性歧延客寡，室陋涤尘劳。玄学扬雄辨，经翻刘向骚。食瓢家俸短，睡起日偏高。”(此条据弦雪居本补入。)

《绝交书》云：“但愿守陋巷，教养子孙，时与亲旧叙阔，陈说平生，浊酒一杯，弹琴一曲，志愿毕矣。”

又云：“闻道士遗言，饵术黄精，令人寿永，意甚信之。游山泽，观鱼鸟，心甚乐之。一行作吏，此事俱废，安能舍其所乐，而从其所惧哉？”

王逸少曰：“夫人之相与俯仰一世，或取诸怀抱，悟言一室之内；或因寄所托，放浪形骸之外。虽取舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。悲夫！”

《闲游赞》曰：“荫映崖流之际，偃息琴书之侧，寄心松竹，取乐鱼鸟，则澹泊之愿，于是毕矣。”

韩退之曰：“穷居而闲处，升高而望远，坐茂树以终日，濯清泉以自洁。采于山，美可茹；钓于水，鲜可食。起居无时，惟适所安。与其有誉于前，孰若无毁于后；与其有乐于身，孰若无忧于心。穷居荒凉，草树茂密，出无驴马，因与人绝，一室之内，有以自娱。”

《澄怀录》曰：“长松怪石，去墟落不下一二十里，鸟径缘崖，涉水于草莽间数四，左右两三家相望，鸡犬之声相闻。竹篱茅舍，芜处其间，兰菊艺之，临水时种梅柳，霜月春风，自有余思。儿童婢仆，皆布衣短褐，以给薪水，酿村酒而饮之。案有杂书《庄周》、《太玄》、《楚词》、《黄庭》、《阴符》、《楞严》、《圆觉》数十卷而已。杖藜蹑屐，往来穷谷大川，听流水，看激湍，鉴澄潭，步危桥，坐茂林，探幽壑，升高峰，愿无乐而死乎？”

《杂志》曰：“居闲胜于居官，其事不一，其最便者，尤于暑月见之。自早烧香食罢，便可搔首，衩袒裙靸从事，藤床竹几，高枕北窗，清风时来，反患太凉，挟策就枕，困来熟睡。晚凉浴罢，杖履逍遥，临池观月，乘高取风，采莲剥芡，剖瓜雪藕，白醪三杯，取醉而适，其为乐殆未可以一二数也。”

曾南丰曰：“宅有桑麻，田有粳稌，而渚有蒲莲。弋于高，以追凫雁之上下；缗于深，而逐鳣鲔之潜泳。吾所以衣食其力，而无愧于心也。息有乔木之繁荫，藉有丰草之幽香。登山而凌云，览天地之奇变；弄泉而乘月，遗氛埃之溷浊。此吾取其怠倦而乐于自遂也。”

东坡云：“岁行尽矣，风雨凄然，纸窗竹屋，灯火青荧，时于此有少趣。”

诚斋曰：“鸟啼花落，欣然有会于心。遣小奴，挈瘿樽，沽白酒，嚼一梨花磁盏，急取诗卷，快读一过以咽之，萧然不知在尘埃间也。”

又曰：“因葺旧庐，疏渠引泉，周以花木，日哦其间。故人过逢，瀹茗弈棋，杯酒淋浪，殆非尘中有也。”

水心曰：“上下山水，穿幽透深，弃日留夜，拾其胜会，向人铺说，无异好声美色。”

又曰：“松竹迷道，庭花合围，着山人衣，曳杖夹书行吟，宾送日月于林茜中。凡故畴新亩，假进退，抱膝长啸，婚嫁有无，皆落莫恍惚若梦中事。闻名胜士，欣然迎至，共食淡面，为语儒佛二氏所以离合见性命真处，如水中盐味，非有非无。”

李太白诗：“清风明月不用一钱买。”《赤壁赋》曰：“惟江上之清风，与山间之明月，耳得之而为声，目遇之而成色，取之无禁，用之不竭，是造物之无尽藏也。”东坡之意，盖自太白诗句中来。夫风月不用钱买，而取之无禁，太白、东坡之言信矣。然而能知清风明月为可乐者，世无几人。清风明月，一岁之间，亦无几日。就使人知此乐，或为俗事相夺，或为病苦障碍，欲享之有不能者。有闲居无事，遇此清风明月不用钱买，又无人禁，而不知此乐者，是自生障碍也。

陶潜性真率，贵贱造之者，有酒辄设。潜若先醉，便语客曰：‘我醉欲眠，君且去。”

刘含度性虚远，有气调，风流跌宕，名高一时。尝云：“不须名位，所须衣食。不用身后之誉，惟重目前所见。”

梁忠烈世子性爱林泉，特好散逸。论曰：“吾尝梦为鱼，因化为鸟。方其梦也，何乐如之？及其觉也，何忧斯类，良由吾之不及鱼鸟远矣。故鱼鸟飞浮，任其志性，吾之进退，长在掌握，举首惧触，摇足恐堕，使吾终得与鱼鸟同游，则去世如脱屣耳。”

裴中立不信数术，每语人曰：“鸡猪鱼蒜，逢着则吃；生老病死，时至则行。”

高子漫谈

高子曰：古云：“得一日闲方是福，做千年调笑人痴。”又云：“人生无百年，长怀千岁忧。”是为碌碌于风尘，劳劳于梦寐者言耳。吾生七尺，岂不欲以所志干云霄，挟剑寒星斗耶？命之所在，造化主宰之所在也，孰与造化竞哉？既不得于造化，当安命于生成，静观物我，认取性灵，放情宇宙之外，自足怀抱之中，狎玩鱼鸟，左右琴书。外此何有于我？若彼潜形，追鹿豕，浪游乐志，共烟霞沉醉。洁身者乃负甑而逃，抱道者以图形为耻。岂果不以华彩为荣，甘以寂寞为乐哉！是皆不得于造化，意富贵之畏人，不如贫贱之肆志，故能弃众人之所取，取众人之所弃耳。味无味于虚无之渊，忘无忘于玄冥之府，身居尘俗，志横两间，居在山林而神浮八极，何能使生为我酷，形为我毒，身为我桎梏，乃踽踽凉凉，为造物哂哉？乐恬逸者，当与把臂作謦咳语。

高子自足论

高子曰：居庙堂者，当足于功名；处山林者，当足于道德。若赤松之游，五湖之泛，是以功名自足；彭泽琴书，孤山梅鹤，是以道德自足者也。知足者，虽富贵不艳于当时，芳声必振于千古；否则不辱于生前，必灾祸于没世。故足之于人，足则无日而不自足，不足则无时而能足也。又若迫于饥寒，困于利达者，谓人可以胜天，乃营营于饱暖声华。孰知此命也，非人也，命不足于人，人何能足我也？故子房之高蹈遐举，功盖千古；少伯之灭迹潜踪，名铸两间。渊明嗜酒，人未病其沉酣；和靖栽梅，世共称其闲雅。是皆取足于一身，无意于持满，能以功名道德为止足，故芳躅共宇宙周旋，高风同天地终始耳。人能受一命荣，窃升斗禄，便当谓足于功名；敝裘短褐，粝食菜羹，便当谓足于衣食；竹篱茅舍，荜窦蓬窗，便当谓足于安居；藤杖芒鞋，蹇驴短棹，便当谓足于骑乘；有山可樵，有水可渔，便当谓足于庄田；残卷盈床，图书四壁，便当谓足于珍宝；门无剥啄，心有余闲，便当谓足于荣华；布衾六尺，高枕三竿，便当谓足于安享；看花酌酒，对月高歌，便当足于欢娱；诗书充腹，词赋盈编，便当谓足于丰赡。是谓之知足常足，无意于求足未足者也。足果可以力致幸求哉？我故曰：能自足窃通者，是得浮云富贵之夷犹；能自足于取舍者，是得江风山月之受用；能自足于眼界者，是得天空海阔之襟怀；能自足于贫困者，是得箪瓢陋巷之恬淡；能自足于辞受者，是得茹芝采蕨之清高；能自足于燕闲者，是得衡门泌水之静逸；能自足于行藏者，是得归云倦鸟之舒徐；能自足于唱酬者，是得一咏一觞之旷达；能自足于居处者，是得五柳三径之幽闲；能自足于嬉游者，是得浴沂舞雩之潇洒。若此数者，随在皆安，无日不足，人我无竞，身世两忘，自有无穷妙处，打破多少尘劳。奈何舍心地有余之足，而抱意外无妄之贪，果何得哉？似亦愚矣。观彼进功名于百尺，弃道德于方寸，日汲汲于未足，如金张贵逞，终蹈身灾；石邓财雄，卒罹族灭，君子可不以水月镜花为幻，好谦恶盈为戒哉？又若鄙陋者，原石火顷炎，冰山乍结，即便心思吞象，目无全牛，务快甲第云连，金珠山积，举世莫与之比，欲犹未满，此正所谓不知足者也。吾知棘林之驼，粘壁之蜗，是皆此辈耳。其与留有余不尽以还造化者何如哉？

居室安处条

序古名论

《天隐子》曰：“吾谓安处者，非华堂邃宇，重裀广榻之谓也。在乎南面而坐，东首而寝，阴阳适中，明暗相半。屋无高，高则阳盛而明多，屋无卑，卑则阴盛而暗多。故明多则伤魄，暗多则伤魂。人之魂阳而魄阴，苟伤明暗，则疾病生焉。此所谓居处之室，尚使之然，况天地之气，有亢阳之攻肌，淫阴之侵体，岂可不防慎哉？修养之渐，倘不法此，非安处之道。术曰：吾所居室，四边皆窗户，遇风即阖，风息即开。吾所居座，前帘后屏，太明即下帘以和其内映，太暗则卷帘以通其外耀。内以安心，外以安目。心目皆安，则身安矣。明暗尚然，况太多事虑，太多情欲，岂能安其内外哉？”

高太素隐商山，起六馆，曰春雪未融馆，清夏晚云馆，中秋午月馆，冬日方出馆，暑簟清风馆，夜阶急雨馆。各制一铭。

神隐曰：“草堂之中，竹窗之下，必置一榻。时或困倦，偃仰自如，日间窗下一眠，甚是清爽。时梦乘白鹤游于太空，俯视尘壤，有如蚁垒。自为庄子，梦为蝴蝶，入于桃溪，当与子休相类。”又曰：“草堂之中，或草亭僻室，制为琴室，地下埋一大缸，缸中悬一铜钟，上以石墁，或用板铺，上置琴砖或木几弹琴，其声空朗清亮，自有物外气度。”

东坡守汝阴，作亭以帷幕为之，世所未有。其制若亭，四围柱架穿插成之。装起则以帷幕围之，拆束则揭而他往。其铭略云：“乃作新亭，檐楹栾梁，凿枘交设，合散靡常。不由仰承，清幄四张。我所欲往，十夫可将。与水升降，除地布床。”又云：“岂独临水？无适不臧。春朝花郊，秋夕月场，无胫而趋，无翼而翔。敝又改为，其费易偿。榜曰择胜，名实允当。”又观子由继作四言诗，内云：“视身如传，苟完不求。山盘水嬉，习气未廖。风有翠帷，雨有赤油。匪车匪舟，亦可相攸。”则晴用布帷，雨用油幕可知。

唐子西云：“有轩数间，松竹迷道，庭花合围，值堂屋之后，人事之所不及，宾游之所不至。往往独坐于此，解衣盘礡，箕踞胡床之上，含毫赋诗，曝背阅书，以释忽忽之气自妙。”

《山家清事》云：“择故山滨水地，环篱植荆，间栽以竹，余丈，植芙蓉三百六十，入芙蓉二丈，环以松梅，入此余三丈。重篱外，芋栗羊枣桃李，内植梅。结屋前茅后瓦，入阁名尊经，藏古今书。左塾训子，右道院迎宾。进舍三：寝一，读书一，治药一。后舍二：其一储酒、谷，列山具农具；一安仆役庖湢。婢一，童一，园丁二。前鹤屋养鹤，后犬一二足，驴四谛，牛四角。客至具蔬食酒核，暇则读书课农圃，毋苦吟以安天年。”

潘岳《闲居赋》曰：“太母在堂，览止足之分，庶浮云之志，筑室种树，逍遥自得。池沼足以渔钓，舂税足以代耕。灌园鬻蔬，供朝夕之膳；牧羊酤酪，俟伏腊之费。凛秋暑退，熙春寒往，微雨新晴，六合清朗。太君升轻轩，御板舆，远览王畿，近周家园。席家筵，列子孙，柳垂阴，车结轨，或宴于林，或禊于汜。昆弟斑白，儿童稚齿，称万寿以献觞，咸一惧而一喜。寿觞举，慈颜和，浮杯乐饮，丝竹骈罗，顿足起舞，抗音高歌。人生安乐，孰知其它？”

王子猷尝暂寄人空宅，便命种竹。或曰：“暂住，何烦尔主？”王啸咏良久，指竹曰：“何可一日无此君？”

柳子厚曰：“把荷锸，决溪泉，为圃以给茹。其隙则浚池沟，艺树木，行歌坐钓，望青天白云，以此为适，亦是老死亡戚戚者。”

孙公仲益曰：“新宅落成，市声不入耳，俗轨不至门。客至共坐，青山当户，流水在左，辄谈世事，便当以大白浮之。”

懿代崇佛法，迎佛骨至，起‘不思议堂’以奉之。

杜祁公别墅起薝卜馆，室形亦六，器用亦六角，以象薝花之六出焉。

陶学士曰：“余衔命渡淮，入广陵界，维舟野次，纵步至一村圃，有碧芦方数亩。中隐小室，榜曰‘秋声馆’，时甚爱之，不知谁家别墅，意主人亦雅士也。”

宜春城中有堆阜，郡人谓之袁台，地属李致。致有文驰声，众为筑室于袁台，取登东山而小鲁之义，榜为“小鲁轩”。

宣城何子华，有古橙四株，面橙建堂，榜曰“剖金”。霜降橙熟，开樽洁馔，与众共之。

陈犀罢司农少卿，省女兄于姑苏。适上元夜观灯，车马喧腾，目夺神醉，叹曰：“涉冰霜，泛烟水，乍见此高明世界，遂觉神朗。”顿还旧馆。

武陵儒者苗彤，事园池以接宾客，建“野春亭”，内中杂植山野花草，五色错杂。

李愚语人曰：“予夙夜在公，不曾漫游华胥国，意欲于洛阳买水竹处，作蝶庵，谢事居之。庵中当以庄周为开山第一祖，陈抟配食。若忙者，难为主籍供职。”

王震为国子博士，好观雨中浮沤疏稠出没，每雨，就四阶狭拥处，寓目而心醉焉。张麟瑞戏之曰：“公宜以此亭名曰醉沤。”

居室建置

熅阁

南方暑雨时，药物、图书、皮毛之物皆为霉溽坏尽。今造阁，去地一丈有多，阁中循壁为厨二三层，壁间以板弭之，前后开窗，梁上悬长笐，物可悬者，悬于笐中，余置格上。天日晴明，则大开窗户，今纳风日爽气。阴晦则密闭，以杜雨湿。中设小炉，长令火气温郁。又法：阁中设床二三，床下收新出窑炭实之。乃置画片床上，永不霉坏，不须设火。其炭至秋供烧，明年复换新炭。床上切不可卧，卧者病暗，屡有验也。盖火气所烁故耳。

清秘阁、云林堂

阁尤胜，客非佳流，不得入。堂前植碧梧四，令人揩拭其皮。每梧坠叶，辄令童子以针缀杖头，亟挑去之，不使点污，如亭亭绿玉。苔藓盈庭，不容人践，绿褥可爱。左右列以松桂兰竹之属，敷纡缭绕。外则高木修篁，郁然深秀。周列奇石，东设古玉器，西设古鼎尊罍，法书名画。每雨止风收，杖履自随，逍遥容与，咏歌以娱。望之者，识其为世外人也。

观雪庵

长九尺，阔八尺，高七尺，以轻木为格，纸布糊之，以障三面。上以一格覆顶面，前施帏幔，卷舒如帐。中可四坐，不妨设火餐具，随处移行，背风帐之，对雪瞻眺，比之毡帐，似更清逸。施之就花，就山水，雅胜之地，无不可也。谓之行窝。

松轩

宜择苑囿中向明爽之地构立，不用高峻，惟贵清幽。八窗玲珑，左右植以青松数株，须择枝干苍古，屈曲如画，有马远、盛子昭、郭熙状态甚妙。中立奇石，得石形瘦削，穿透多孔，头大腰细，袅娜有态者，立之松间，下植吉祥、蒲草、鹿葱等花，更置建兰一二盆，清胜雅观。外有隙地，种竹数竿，种梅一二，以助其清，共作岁寒友想。临轩外观，恍若在画图中矣。

高子书斋说

高子曰：书斋宜明凈，不可太敞。明凈可爽心神，宏敞则伤目力。窗外四壁，薜萝满墙，中列松桧盆景，或建兰一二，绕砌种以翠云草令遍，茂则青葱郁然。旁置洗砚池一，更设盆池，近窗处，蓄金鲫五七头，以观天机活泼。斋中长桌一，古砚一，旧古铜水注一，旧窑笔格一，斑竹笔筒一，旧窑笔洗一，糊斗一，水中丞一，铜石镇纸一。左置榻床一，榻下滚脚凳一，床头小几一，上置古铜花尊，或哥窑定瓶一。花时则插花盈瓶，以集香气；闲时置蒲石于上，收朝露以清目。或置鼎炉一，用烧印篆清香。冬置暖砚炉一，壁间挂古琴一，中置几一，如吴中云林几式佳。壁间悬画一。书室中画惟二品，山水为上，花木次之，禽鸟人物不与也。或奉名画山水云霞中神佛像亦可。名肾字幅，以诗句清雅者可共事。上奉乌思藏鏒金佛一，或倭漆龛，或花梨木龛以居之。上用小石盆一，或灵壁应石，将乐石，昆山石，大不过五六寸，而天然奇怪，透漏瘦削，无斧凿痕者为佳。次则燕石，钟乳石，白石，土玛瑙石，亦有可观者。盆用白定官哥青东磁均州窑为上，而时窑次之。几外炉一，花瓶一，匙箸瓶一，香盒一，四者等差远甚，惟博雅者择之。然而炉制惟汝炉，鼎炉，戟耳彝炉三者为佳。大以腹横三寸极矣。瓶用胆瓶花觚为最，次用宋磁鹅颈瓶，余不堪供。壁间当可处，悬壁瓶一，四时插花。坐列吴兴笋凳六，禅椅一，拂尘、搔背、棕帚各一，竹铁如意一。右列书架一，上置《周易古占》，《诗经旁注》，《离骚经》，《左传》，林注《自警》二编，《近思录》，《古诗记》，《百家唐诗》，王李诗，《黄鹤补注》，《杜诗说海》，《三才广记》，《经史海篇》，《直音》，《古今韵释》等书。释则《金刚钞义》，《楞严会解》，《圆觉注疏》，《华严合论》，《法华玄解》，《楞伽注疏》，《五灯会元》，《佛氏通载》，《释氏通鉴》，《弘明集》，《六度集》，《莲宗宝鉴》，《传灯录》。道则《道德经新注指归》，《西升经句解》，《文始经外旨》，《冲虚经四解》，《南华经义海纂微》，《仙家四书》，《真仙通鉴》，《参同分章释疑》，《阴符集解》，《黄庭经解》，《金丹正理大全》，《修真十书》，《悟真》等编。医则《黄帝素问》，《六气玄珠密语》，《难经脉诀》，《华佗内照》，《巢氏病源》，《证类本草》，《食物本草》，《圣济方》，《普济方》，《外台秘要》，《甲乙经》，《朱氏集验方》，《三因方》，《永类钤方》，《玉机微义》，《医垒元戎》，《医学纲目》，《千金方》，丹溪诸书。闲散则《草堂诗余》，《正续花间集》，《历代词府》，《中兴词选》。法帖，真则《钟元常季直表》，《黄庭经》，《兰亭记》。隶则《夏丞碑》，《石本隶韵》。行则《李北海阴符经》，《云麾将军碑》，《圣教序》。草则《十七帖》，《草书要领》，《怀素绢书千文》，《孙过庭书谱》。此皆山人适志备览，书室中所当置者。画卷旧人山水、人物、花鸟，或名贤墨迹，各若干轴，用以充架。斋中永日据席，长夜篝灯，无事扰心，阅此自乐，逍遥余岁，以终天年。此真受用清福，无虚高斋者得观此妙。

茅亭

以白茅覆之，四构为亭，或以棕片覆者更久。其下四柱，得山中带皮老棕本四条为之，不惟淳朴雅观，且亦耐久。外护阑竹一二条，结于苍松翠盖之下，修竹茂林之中，雅称清赏。

桧柏亭

植四老柏以为之，制用花匠竹索结束为顶成亭，惟一檐者为佳，圆制亦雅，若六角二檐者俗甚。桂树可结，罗汉松亦可。若用蔷薇结为高塔，花时可观，若以为亭，除花开后，荆刺低垂，焦叶蟊虫，撩衣刺面，殊厌经目，无论玩赏。

圜室

臞仙曰：圜室之制，人各不同，予所志者，取法于天地范围之理，上圆下方。经一丈有二，中隔前后二间，前间开日月圆窍于东西，以通日月之光，后间于顶上孔开窗撑放，以取天门灵气。艮上塞户，令不通达，以闭鬼户之意。此余所制也。

九径

江梅、海棠、桃、李、橘、杏、红梅、碧桃、芙蓉，九种花木，各种一径，命曰三三径。诗曰：“三径初开是蒋卿，再开三径是渊明。诚斋奄有三三径，一径花开一径行。”

茶寮

侧室一斗，相傍书斋，内设茶灶一，茶盏六，茶注二，余一以注熟水。茶臼一，拂刷、凈布各一，炭箱一，火钳一，火箸一，火扇一，火斗一，可烧香饼。茶盘一，茶橐二，当教童子专主茶役，以供长日清谈，寒宵兀坐。煎法另具。

药室

用静屋一间，不闻鸡犬之处，中设供案一，以供先圣药王。分置大板桌一，光面坚厚，可以和药。大铁碾一，石磨一，小碾一，乳钵大小二，[上亚斤下土] 【音纛】 筒一，用以捣珠末不飞。春臼一，大小中稀筛各一，大小密绢筛各一，棕扫帚一，凈布一，铜镬一，火扇一，火钳一，大小盘秤各一，药柜一，药箱一。葫芦瓶罐，此药家取用无算，当多蓄以备用。凡在药物所需，俱当置之。药室平时密锁，以杜不虞，此又君子所先。

高子花榭诠评

高子曰：欧阳公示谢道人种花诗云：“深红浅白宜相间，先后仍须次第栽。我欲四时携酒赏，莫教一日不花开。”余意山人家得地不广，开径怡闲，若以常品花卉植居其半，何足取也。四时所植，余为诠评：牡丹谱类，数多佳本，遇目亦少。大红如山茶石榴色者，寓形于图画有之，托根于土壤未见。他如状元红、庆云红、王家红、小桃红，云容露湿，飞燕新妆。茄紫、香紫、胭脂楼、泼墨紫，国色烟笼，玉环沉醉。尺素、白剪绒，水晶帘卷，月露生香。御衣黄、舞青霓、一捻红、绿蝴蝶，玳瑁阑开，朝霞散彩。数种之外，无地多栽。芍药在广陵之谱，三十有奇，而余所见，亦惟数种。金带围、瑞莲红、冠群芳，衣紫涂朱，容闲红拂。千叶白、玉逍遥、舞霓白、王盘盂，腻云软玉，色艳绿珠。粉绣球、紫绣球， 【俗名麻叶粉团。】 欢团霞脸，次第妆新。碧桃、单瓣白桃，潇洒霜姿，后先态雅。垂丝海棠、铁梗海棠、西府海棠、木瓜海棠、白海棠，含烟照水，风韵撩人。玉兰花、辛夷花，素艳清香，芳鲜夺目。千瓣粉桃、 【俗名二色桃。】 绯桃、 【俗名苏州桃花，瓣如剪绒，非绛桃也。若绛桃，恶其开久色恶。】 大红单瓣桃，玄都异种，未识刘郎。千瓣大红重台石榴、千瓣白榴、千瓣粉红榴、千瓣鹅黄榴、单瓣白粉二色榴，西域别枝，堪惊博望。紫薇、粉红薇、白薇，紫禁漏长，卧延凉月。金桂、月桂， 【四时开，生子者。】 广寒高冷，云外香风。照水梅、 【花开朵朵下垂。】 绿萼梅、玉蝶梅、磬口腊梅， 【黄色如蜜，紫心，瓣如白梅少大，曾于洪宣公山亭见之，其香扑人。今云腊梅者，皆荷花瓣也，仅免狗英。】 月瘦烟横，腾吟孤屿。粉红山茶、千瓣白山茶、大红滇茶、 【大如茶盏，种出云南。】 玛瑙山茶、 【红黄白三色伙作堆，心外大瓣，朱砂红色】 宝珠鹤顶山茶， 【中心如馒，丛簇可爱，若吐白须者，不佳。】 霞蒸雪酿，沉醉中山。大红槿、千瓣白槿，残秋几朵，林外孤芳。茶梅花、 【小朵，粉红，黄心。开在十一月各花凈尽之时，得此可玩。】 茗花， 【香清，插瓶可久可玩。】 冷月一枝，斋头清供。我之所见，调亦可同，倘人我好恶不侔，用舍惟人自取。若彼草花百种，横占郊原，兹为品题，分为三乘。花之丰采不一，况栽成占地无多，种种剪裁，当与兼收并蓄，更开十径，醉赏四时。

高子草花三品说

高子曰：上乘高品，若幽兰、建兰、蕙兰、朱兰、白山丹、黄山丹、剪秋罗、二色鸡冠、 【一花中分紫白二色，同出一蒂。】 黄莲、千瓣茉莉、红芍、千瓣白芍、玫瑰、秋海棠、白色月季花、大红佛桑、台莲、 【花开落尽，莲房中每颗仍发花瓣。】 夹竹桃花、单瓣水仙花、黄萱花、黄蔷薇、菊之紫牡丹、白牡丹、紫芍药、银芍药、金芍药、蜜芍药，金宝相、鱼子兰、菖蒲花、夜合花。以上数种，色态幽闲，丰标雅淡，可堪盆架高斋，日共琴书清赏者也。

中乘妙品，若百合花、五色戎葵、 【此宜多种。余家一亩中收取花朵一二百枝。此类形色不同，共有五十多种，能作变态，无定本也。】 白鸡冠、矮鸡冠、洒金凤仙花、四面莲、迎春花、金雀、素馨、山矾、红山丹、白花荪、紫花荪、吉祥草花、福建小栀子花、黄蝴蝶、鹿葱、剪春罗、夏罗、番山丹、水木樨、闹阳花、石竹、五色罂粟、黄白杜鹃、黄玫瑰、黄白紫三色佛桑、金沙罗、金宝相、丽春木香、紫心白木香、黄木香、荼（艼去丁改縻）、间间红、十姊妹、铃儿花、凌霄、虞美人、蝴蝶满园春、含笑花、紫花儿、紫白玉簪、锦被堆、双鸳菊、老少年、雁来红、十祥锦、秋葵、醉芙蓉、大红芙蓉、玉芙蓉。各种菊花、甘菊花、金边丁香、紫白丁香、萱花、千瓣水仙、紫白大红各种凤仙、金钵盂、锦带花、锦茄花、拒霜花、金茎花、红豆花、火石榴、指甲花、石崖花、牵牛花、淡竹花、蓂荚花、木清花、真珠花、木瓜花、滴露花、紫罗兰、红麦、番椒、绿豆花。以上数种，香色间繁，丰采各半。要皆栏槛春风，共逞四时妆点者也。

下乘具品，如金丝桃、鼓子花、秋牡丹、缠枝牡丹、四季小白花，又名接骨草，史君子花、金豆花、金钱花、红白郁李花、缫丝花、莴苣花、扫帚鸡冠花、菊之满天星、枸杞花、虎茨花、茨菇花、金灯、银灯、羊踯躅、金莲、千瓣银莲、金灯笼、各种药花、黄花儿、散水花、槿树花、白豆花、万年青花、孩儿菊花，缠枝莲、白苹花、红蓼花、石蝉花。以上数种，铅华粗具，姿度未闲，置之篱落池头，可填花林疏缺者也。

以上种种，是皆造物化机，撩人春色，分布寰宇。吾当尽植林园，以快一时心目，无愧欧公诗教可也。

高子盆景说

高子曰：盆景之尚，天下有五地最盛：南都，苏、淞二郡，浙之杭州，福之浦城，人多爱之。论值以钱万计，则其好可知。但盆景以几桌可置者为佳，其大者列之庭榭中物，姑置勿论。如最古雅者，品以天目松为第一，惟杭城有之，高可盈尺，其本如臂，针毛短簇，结为马远之欹斜诘曲，郭熙之露顶攫拿，刘松年之偃亚层迭，盛子昭之拖拽轩翥等状，栽以佳器，槎牙可观，他树蟠结，无出此制。更有松元一根二梗三梗者，或栽三五窠，结为山林排匝，高下差参，更多幽趣。林下安置透漏窈窕昆石、应石、燕石、腊石、将乐石、灵壁石、石笋，安放得体。时对独本者，若坐冈陵之巅，与孤松盘桓；其双本者，似入松林深处，令人六月忘暑。除此五地，所产多同，惟福之种类更伙。若石梅一种，乃天生形质，如石燕石蟹之类，石本发枝，含花吐叶，历世不败，中有美者，奇怪莫状。此可与杭之天目松为匹，更以福之水竹副之，可充几上三友。水竹高五六寸许，极则盈尺，细叶老干，潇疏可人，盆上数竿，便生渭川之想，亦盆景中之高品也。次则枸杞之态多古，雪中红子扶疏，时有雪压珊瑚之号，本大如拳，不露做手。又如桧柏耐苦，且易蟠结，亦有老本苍柯，针叶青郁，束缚尽解，若天生然，不让他本，自多山林风致。他如虎茨，余见一百兵家有二盆，本状笛管，其叶十数重迭，每盆约有一二十株为林，此真元人物也。后为俗人所败。又见僧家元盆，奇古作状，宝玩令人忘餐，竟败豪右。美人蕉盈尺上盆，蕉旁立石，非他树可比。此须择异常之石，方惬心赏。他如榆椿、山冬青、山黄杨、雀梅、杨婆奶、六月雪、铁梗海棠、樱桃、西河柳、寸金罗汉松、娑罗松、剔牙松、细叶黄杨、玉蝶梅、红梅、绿萼梅、瑞香桃、绛桃、紫薇、结香、川鹃、李杏、银杏、江西细竹、素馨、小金橘、牛奶橘，冬时累累朱实，至春不凋。小茶梅、海桐、缨络柏、树海棠、老本黄杨，以上皆可上盆。但木本奇古，出自生成为难得耳。又如深山之中，天生怪树，种落崖窦年深，木本虽大，树则婆娑，曾见数本，名不可识，似更难得。又如菖蒲之种有六：金钱、牛顶、台蒲、剑脊、虎须、香苗。看蒲之法，妙在勿令见泥与肥为土，勿浇井水，使叶上有白星，坏苗。不令日曝，勿冒霜雪，勿见醉人油手，数事为最。种之昆石、水浮石中，欲其苗之苍翠蕃衍，非岁月不可。往见友人家有蒲石一圆，盛以水底，其大盈尺，俨若青璧。其背乃先时拳石种蒲，日就生意，根窠蟠结，密若罗织，石竟不露，又无延蔓，真国初物也。后为腥手摩弄，缺其一面，令人怅然。大率蒲草易看，盆古为难。若定之五色划花，白定绣花、划花，方圆盆以云板脚为美，更有八角圆盆，六角环盆，定样最多，奈无长盆。官窑哥窑圆者居多，绦环者亦有，方则不多见矣。如青东磁，均州窑，圆者居多，长盆亦少。方盆菱花葵花制佳，惟可种蒲。先年蒋石匠凿青紫石盆，有扁长者，有四方者，有长方四入角者，其凿法精妙，允为一代高手。传流亦少，人多不知。又若广中白石紫石方盆，其制不一，雅称养石种蒲，单以应石置之，殊少风致。亦有可种树者。又如旧龙泉官窑盈三二尺大盆，有底冲全者，种蒲可爱。若我朝景陵茂陵，所制青花白地官窑方圆盆底，质细青翠，又为殿中名笔图画，非窑匠描写，曾见二盆上芦雁，不下绢素。但盆惟种蒲者多，种树者少也。惟定有盈尺方盆，青东磁间或有之。均州龙泉有之，皆方而高深，可以种树。若求长样，可列树石双行者绝少。曾见宣窑粉色裂纹长盆，中分树水二漕，制甚可爱。近日烧有白色方圆长盆甚多，无俟他求矣。其北路青绿泥窑，俗恶不堪经眼。更有烧成兔子、蟾蜍、刘海、荔枝、党仙，中间一孔种蒲，此皆儿女子戏物，岂容污我仙灵？见之当破其坦腹，为菖蒲脱灾。山斋有昆石蒲草一具，载以白定划花水底，大盈一尺三四，下制川石数十子，红白交错，青绿相间，日汲清泉养之，自谓斋中一宝。

高子拟花荣辱评

高子曰：花之遭遇荣辱，即一春之间，同其天时，而所遇迥别。故余述花雅称为荣，凡二十有二：其一、轻阴蔽日，二、淡日蒸香，三、薄寒护蕊，四、细雨逞娇，五、淡烟笼罩，六、皎月筛阴，七、夕阳弄影，八、开值清明，九、傍水弄妍，十、朱栏遮护，十一、名园闲静，十二、高斋清供，十三、插以古瓶，十四、娇歌艳赏，十五、把酒倾欢，十六、晚霞映彩，十七、翠竹为邻，十八、佳客品题，十九、主人赏爱，二十、奴仆卫护，二十一、美人助妆，二十二、门无剥啄。此皆花之得意春风，及第逞艳，不惟花得主荣，主亦对花无愧，可谓人与花同春矣。其疾憎为辱，亦二十有二：一、狂风摧残，二、淫雨无度，三、烈日销烁，四、严寒闭塞，五、种落俗家，六、恶鸟翻衔，七、蓦遭春雪，八、恶诗题咏，九、内厌赏客，十、儿童扳折，十一、主人多事，十二、奴仆懒浇，十三、藤草缠搅，十四、本瘦不荣，十五、搓捻憔悴，十六、台榭荒凉，十七、醉客呕秽，十八、药坛作瓶，十九、分枝剖根，二十、虫食不治，二十一、蛛网联络，二十二、麝脐熏触。此皆花之空度青阳，芳华憔悴，不惟花之寥落主庭，主亦对花增愧矣。花之遭遇一春，是非人之所生一世同邪？

家居种树宜忌

《地理心书》曰：“人家居止种树，惟栽竹四畔青翠郁然，不惟生旺，自无俗气。东种桃柳，西种柘榆，南种梅枣，北种奈杏为吉。”又云：“宅东不宜种杏，宅南北不宜种李，宅西不宜种柳。中间种槐，三世昌盛；屋后种榆，百鬼退藏。庭前勿种桐，妨碍主人翁。屋内不可多种芭蕉，久而招祟。堂前宜种石榴，多嗣，大吉。中庭不宜种树取阴，栽花作阑，惹淫招损。”《阴阳忌》云：“庭心种树名闲困，长植庭心主祸殃。大树近轩多致疾，门庭双枣喜加祥。门前青草多愁怨，门外垂柳更有妨。宅内种桑并种槿，种桃终是不安康。”

选择黄历台历二说

高子曰：家居选择，似不可缓，然而日者成书颇烦，无俟余为撮概，惟《奇门》、《演禽》二书最为卜筮紧要，每有异验，余深知之。惜乎浩阔无容举略，今之黄历台历内有二事，人不多识，特揭以明之。

黄历每月下有某日日传娵訾之次，当用甲丙庚壬时，此为四大吉时也，百凡用之至吉。但十二时中曾无甲时丙时，其说云何？娵訾者，正月亥将也，为之月将。其十二时俱逆行，自亥始。正月虽过一二十日，其将未交，惟看历上正月下某日日传娵訾之次，方作正月论。已先之日，俱作十二月将算。交月之后，每日用时，甲取寅卯二时之中各半用之，是吉时也。丙取巳午之中，庚取申酉，壬取亥子是也。又如二月戌将降娄，当用艮巽坤干四时，艮取丑寅二时之中各半，巽取辰巳，坤取未申，干取戌亥是也。三月酉将大梁过传，当用癸乙丁辛四时，癸取子丑，乙取卯辰，丁取午未，辛取酉戌是也。四时申将实沉将换，而用时又以甲丙庚壬，三项实轮，无变法也。五月未将鹑首，六月午将鹑火，七月巳将鹑尾，八月辰将寿星，九月卯将大火，十月寅将析木，十一月丑将星纪，十二月子将玄枵，每月惟以黄历月建下考之。须记虽过二月，还用正月将选择，是最紧要。

又如京师台历，每日下有义字、专字、伐字、制字、宝字，其五字何也？此为奇门选日诀也。假如甲子日，子水生甲木，下生上也，为义。乙丑日，乙木克丑土，上克下也，为制。戊辰日，上下无犯，为专。庚午日，午火克庚金，下克上也，为伐。丁丑日，丁火生丑土，上生下也，为宝。故用日当以五字消息用之。大率宝、义为上吉，专为平，制、伐为凶也。特述以备参考。

居处生旺凶吉宜忌

《保生要录》曰：“人之家室，土厚水深，居之不疾，故人居处随其方所，皆欲土厚水深。土欲坚润而黄，水欲甘美而清。常坐之处，极令四面周密，勿令少有细隙，致风得入，壁间风峻，人不易知，其伤人最重，初时不觉，久能中人。夫风者，天地之气也，能生成万物，亦能损人，有正有邪故耳。初入腠理，渐至肌肤，内传经脉，达于脏腑，传变既深，为患不小。故云：避风如避箭。盛暑所居两头通屋，巷堂夹道，风回凉爽，其为害尤甚，养生者当更慎之。”

《黄帝宅经》曰：“阳宅即有阳气抱阴，阴宅即有阴气抱阳。阴阳之宅者，即龙也。阳宅龙头在亥，尾在巳；阴宅龙头在巳，尾在亥。 【其状在龙者，阳龙赤，阴龙青，各有命坐，切忌犯也。】 凡从巽向干，从午向子，从坤向艮，从酉向卯，从戌向辰，移转为阳。 【已上移转及上官所住，不计远近，悉入阳也。】 从干向巽，从子向午，从艮向坤，从卯向酉，从辰向戌，移转为阴。 【已上移转悉名入阴。】 故福德之方，动依天道、天德、月德，生气到其位，即修令清洁阔厚，即一家获安，荣华富贵。 【天之福德者，宅之财命也。财命既壮，何愁不荣，故须勤修。】 再入阴入阳，是名无气。三度重入阴阳，谓之无魂。四入谓之无魄。魂魄既无，即家破逃散，子孙绝灭也。 【连犯不止，即绝门灭嗣，此之谓也。】 若一阴阳往来，即合天道，自然吉昌之象也。”

又云：“其宅乃穷，急翻故宫。宜拆刑祸方舍，却益福德方也。翻宅平墙，可以销殃。” 【宅之行年不利，或口舌疾病等事，即宜翻刑祸之方，添益福德。改移墙壁，即灾消祸灭，致大吉昌也。】

又云：“刑祸之方缺复荒，福德之方连接长，吉也。 【刑祸之方墙宜薄，屋宜低，荒芜无事。福德之方及墙屋宜连接，高朗壮实也。】 　刑祸之方缩复缩，犹恐灾殃往相逐。福德之方拓复拓，子子孙孙受荣乐。” 【刑祸之方戒侵拓也，不得太缩，缩即气不足，不足则损财禄，不吉。福德之方宜戒侵拓，亦不得太过，太过即成福会，至微不消，厚福所临也。凡事足太过，所侵拓之数过于本宅，名曰太过。】

又云：“宅中姓上吉利地，不得破损与污秽。西北天门紧要方，勿安粪土与牛厮。”又云：“宅有五虚，令人贫耗；五实，令人富昌。宅大人少，一虚；门面大，内窄小，二虚；墙院不完整，三虚；井灶不一处，四虚；宅地多屋少，庭院广阔，五虚。宅少人多，一实；宅大门小，二实；墙院周完，三实；宅地相停，四实；宅水沟东南流，五实。”又云：“勿以接木为柱，及自死树为柱，皆不祥。”

又云：“宅乃渐昌，勿弃室堂。 【不得因富就改造也。】 不衰莫移，是为受殃。舍居就广，未必有欢；计口半造，必得寿考。” 【言宅不宜广也。】

每年逐月有生气死气之位，修生气者，福德来集，言月生气与天道月德合其吉路也。犯死气之方者，立见祸殃。

逐月生死二气所主方位

正月生气在子癸死气在午丁　　　二月生气在丑艮死气在未坤

三月生气在寅甲死气在申庚　　　四月生气在卯乙死气在酉辛

五月生气在辰巽死气在戌干　　　六月生气在巳丙死气在亥壬

七月生气在午丁死气在子癸　　　八月生气在未坤死气在丑艮

九月生气在申庚死气在寅甲　　　十月生气在酉辛死气在卯乙

十一月生气在戌干死气在辰巽　　十二月生气在亥壬死气在巳丙

逐月土气所冲方位

《宅经》曰：“凡修筑垣墙，连造宅舍，土气所冲之方，人家即有灾殃，宜依法禳之，吉。”

正月土气冲丁未方，二月冲坤，三月冲壬亥，四月冲辛戌，五月冲干，六月冲寅甲，七月冲癸丑，八月冲艮，九月冲丙巳，十月冲辰乙，十一月冲巽，十二月冲甲庚。以上当细看之，犯必有灾。

天道吉方 【此法人多不知，故表出于此。】

子午年坤艮　　丑未年甲庚　　寅申年乙辛

卯酉年干巽　　辰戌年丙壬　　巳亥年丁癸

人道吉方

子午年干巽　　丑未年丙壬　　寅申年丁癸

卯酉年坤艮　　辰戌年甲庚　　己亥年乙辛

利道吉方

子午卯酉年乙卯　　寅申丑未年丙壬

辰戌巳亥年甲庚

月天道方

正七月乙辛　　二八月干巽　　　三九月丙壬

四十月丁癸　　五十一月坤艮　　六十二月甲庚

月人道方

正七月丁癸　　二八月坤艮　　　三九月丙壬

四十月丁癸　　五十一月坤艮　　六十二月甲庚

月生气方

正月子　　　二月丑　　　三月寅　　四月卯　　五月辰

六月巳　　　七月午　　　八月未　　九月申　　十月酉

十一月戌　　十二月亥

起造工匠魇镇解法

《臞仙》曰：“凡梓人造房，瓦人覆瓦，石人甃砌，五墨绘饰，皆有魇镇咒诅。其建造之初，必先祭造方隅土木之神，其祭文曰：兹者建造屋宇，其木泥石绘画之人所有魇镇咒诅，不出百日，乃使自受其殃。预先盟于群灵，则灾祸无干于我，使彼自受，而我家宅宁矣。造船者亦如此例。梓人最忌倒用木植，必取生气，根下而稍上。其魇者倒用之，使人家不能长进，作事颠倒。解法以斧头击其木曰：倒好倒好，住此宅内，世世温饱。

又若造前梁，临上乃移为后梁，魇曰：前梁调后梁，必定先死娘。卯眼内放竹楔者，魇曰：榫卯放竹，不动自哭。使人家屋内常有哭声。有刻人像书咒于身，以钉钉于屋上，钉眼令瞎，钉耳令聋，钉口令哑，钉心令有心疾，钉门使房主不得在家，令出门，钉之终不得安居屋内。如钉床以竹钉十字钉之，或画人形纸符于内，使卧床之人疾病不安。此梓人魇镇之大略。解之之法，其屋既成，用水一盆，使家人各执柳枝蘸水绕屋洒之，咒曰：木郎木郎，远去他方，作者自受，为者自当，所有魇镇，与我无妨，急急一如太上律令敕。则无患矣。

如瓦匠魇，有合脊中放土人船伞之类，或壁中置一匙一箸，曰：只许住一时，其家便破。如甃砌门限，阶基之下用荷叶包饭于下，以箸十字安在上，令有呕噎之疾。有砌灶用木刻人，以瓦刀朝其寝，或向厅堂，使其刀兵相杀。石匠凿人形置磉上，又画匠彩梁俱有魇镇咒，说破无妨。凡木匠魇人，必插木（上竹下侵）在首，不令插之，即不灵矣。”








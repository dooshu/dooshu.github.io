韩祠歌

河北孟县城东陲，有岿独存昌黎祠。
知公故里下马拜，庭宇卑隘巍门基。
簪冕白皙皎玉树，不老不少疏髯髭。
讵果留侯并姣好，流传刻画恐差池。
隤垣蠹几作乡塾，六七童丱声唔咿。
问公闾巷尽恍惚，奉祠者二衣冠衰。
仲宣有井宋玉宅，唐贤迹岂无人知。
兵火摧残一碑在，略纪岁月阙文词。
寸筵难寻巨钟击，庸工缩手羞般倕。
鼠迹蜗涎满芜秽，迎神侑飨无歌诗。
天生巨手扫落叶，百家八代供鞭笞。
口吸天浆纫霞佩，生拉罢虎捶蛟犀。
乾坤簸荡万类困，窜逐饥愁逢百罹。
狂澜独砥塞群喙，羽翼鲁邹功不隳。
开云徙鳄在反掌，帝遣鸿文惊海湄。
便当上书置博士，飞甍改筑命有司。
发扬盛美琢金石，陈牲荐醴繁鼓吹。
公游八荒当来归，岭海嵩洛不移时。
君看月黑风雨夜，公乘赤豹拥云旗。



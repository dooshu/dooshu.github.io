○安养百姓及诸改革制

敕：爱人者天地之德，育物者阳和之气。朕立极行政，体元顺时，期於缉熙，致彼仁寿。今永惟春令，庆在发生，当万有之遂心，虞一物之失所。救人恤隐，虽已著於成式，施惠布德，俾更宏於新令。其天下百姓，有灼然单贫不存济者，缘租庸先立长行，每乡量放十丁。犹恐编户之中，悬磬者众，限数既少，或未优洽。若有此色，尚轸於怀。特宜每乡前放三十丁，仍准旨条处分，待资产稍成，任依恒式。其所放丁，委县令对乡村一一审定，务须得实，仍令太守子细案覆，本道使察访。如有不当者，本里正村正先决一百，配入军团，县令解，太守本道使不举者量贬降。七德为武，必先禁暴，五材并用，谁能去兵？自古盖非获已。关山远戍，虽多恋本之情，禄位高悬，终有懋功之赏。若能感激，信可优矜。其诸征行人家有兼丁，如载限向满，情愿自相替者，宜听。其家内应合更差防及诸杂差科，一切放免。

古者黜陟幽明，廉问风俗，匪惟察吏，亦以恤人。今考绩之期，已过於三载，求瘼之意，欲观於四方。宜即选择使臣，分往诸道，访察官吏善恶，巡问百姓疾苦，兼太守县令老耄者。比闻诸郡，或有损处，寻令赈恤，犹虑艰辛须更优矜，务使周济。其开元二十九载内外官所举太守县令等，朕以抚字之任，急於用贤，特令举亲，务欲求实。翘车既至，顿网无遗，不限登科，皆令效职。既推心而无负，期济理而有成。一自守官，向已终秩，思闻为政之绩，以观推荐之义。先有处分，必行赏罚，尤须审察，将复前言，回日并具状奏闻。且量地制邑，大小虽殊，置吏养人，远近如一。比来中下县令，或非精选，吏曹因循，徒务填阙天下。大率小县稍多，至於苍生，讵免其弊。若无优奖，岂致循良，既在得人，宁拘格限。宜令选人内取中外清资是明经进士应制明法并资荫出身有幹局书判者，各於当色内量减一两选注选拟。赴任之日，仍令引见，朕当察审去就，其老弱者，更不得辄注。考满之后，准畿官等例三选听集。在任有政绩尤异者，三考外委本道采访使与通状，应是下下县，仍并昇为中下县。又令长字人，不可蹙阙。比来补授，直至选时。亦有县在僻远，多不情愿，遂虚其位，累载阙人。既无本官，为政不一，户口逃散，莫不由兹。自今已后，宜令选司先量才注拟，如非时有事故等阙者，所有当月牒中书门下，於内外官中简择进拟遣。今所在京员外人数稍众，既无职事，颇亦滞才，其高品者，宜简择量授郡守。六品以下堪理人者，亦授县令，俾其效用，冀有成绩。天下郡县先有欠公廨本处，今既分税钱，并准式依本足例支给，使厚其禄，以竭其心。经国之制，省官为本，况分司揆务，既有常员，授职任人，须存定限。若逾程式，实紊纪纲，其内外六品以下员外官，至考满后一切并停，合依选例，自今已后，更不得注拟。其皇亲诸亲幼小，及诸色承恩授官军功技术内省左右龙武军并诸番官等，不在此限，所司仍具作条件处分。且礼经垂训，篇目攸殊，或未尽於通体，是有乖於大义。昔如尧命四子，所以授时，周分六官，曾不系月。先王行令，盖取於斯。苟分至之可言，何弦望之足举？其《礼记·月令》，宜改为《时令》。但五方定位，岳镇总其灵，万物阜成，云雨施其润，上帝攸宅，寰宇是仰。且岱宗西岳，先已崇封，其中岳等三方，典礼所尊，未齐名秩，永言光被，用叶灵心。其中岳神宜封为中天王，南岳神为司天王，北岳神为安天王。应须祭告，仍令所司择日闻奏。天下山水，名称或同，义且不经，多因於里谚，事若仍旧，何成於禹别？宜令所司，各据图籍改定讫奏闻。


答承天守备枢使王涵斋


陵工告成，费省工坚，地方受福不浅。此虽在事诸公之功，然就中调停处画，公之功多矣。顷于皇极门阅视新工，司礼冯公、张公及工部诸公咸在，语及显陵事，不榖因举平日所言公与杨君节省忠勤，成此大事，费不当先年之什二者，对众昌言之。冯、张亦亟为叹服。且云，昨已奏之圣母、皇上矣。内外在事诸君，咸啧啧称之不已。惟公英声茂实，腾于朝著。敬服，敬服！

前奏陵府校尉，即属本兵议留。






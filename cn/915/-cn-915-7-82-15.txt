◇祭禹庙文

谨遣左曹掾奉水土之羞，敬荐夏帝之灵。咨圣继天，载诞英徽。克明克哲，知章知微。运此宏谟，恤彼民忧，身劳五岳，形疲九州。呱呱弗顾，虔虔是钦。物贵尺璧，我重寸阴。乃锡玄圭，以告成功。虞数既改，夏德乃隆。临朝总政，巡国观风。淹留稽岭，乃徂行宫。恭司皇役，敬属晖融。神且略荐，乃昭其忠。（《艺文类聚》三十八。）


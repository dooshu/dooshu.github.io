○请令夷人观乐疏

歌称九德，彰圣哲於一人。国启四门，睦臣宾於万宇。伏惟陛下登临宸极，统御寰区。普天之来享来王，率土之为臣为子。所以西戎献款，北狄输诚。五溪之蛮獠皆臻，百越之梯航毕至。华夷率服，声教遐流。窃见外国朝天，诸藩到阙，多於便殿引对，中外不知。既闻来自殊乡，宜使观於盛事。此後每有四夷入贡，伏乞御於正殿，列彼群臣，立天仗於广廷，临宸轩而端拱。庶使边荒异俗，向慕华风。亦具礼乐威仪，更显声明文物。

桑简能

简能，晋开运二年官殿中丞。


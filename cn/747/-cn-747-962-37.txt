○谢敕书赐腊日口脂等表（贞元七年）

臣某言：中使某至，伏奉某月日敕书，并手诏劳勉臣等，兼赐臣衣一副、腊日口脂红雪一合、中和尺一、贞元八年历日一通。陛下道迈古先，德动天地，凡於一物，必寄圣慈。欲臣襦暖嫠，故衣裳是赐；欲臣除去人患，故良药下沾；欲臣永驻衰容，故馨香流润。新历方启，庆昌运之无穷；彝尺辨才，审度量而不昧。力微赐重，捧戴兢惶，臣无任。


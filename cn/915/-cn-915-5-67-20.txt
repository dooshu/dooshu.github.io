◇告瑞玺议（太和六年）

案典，瑞，天子有事，必告宗庙，以象生也。凡宗庙，祖尊而祢亲，祭祀告事，皆先尊而後亲。往者得瑞玺，以告宗庙而奠于亲庙，此则告于尊奠于亲故事。明比文皇帝、文思皇后，其为慈亲一体也。告之曰：质明，守官筵于庙堂之奥，设玉几近南，设洗于阼阶东南，酒人设醴酒于堂，脯人、醢人执笾脯、豆醢于洗北西面，公位于阼阶西南北面，太常位于阼阶北面，差出公後，百执事叙立于卿後，执玺使者立公西北东面。诸博士差退，唯笾人、豆人不拜，馀皆拜。拜讫，解剑纳履。博士引公，祝道盥，升自阼阶。博士立于高皇庙室户外西东面，祝先入室南面，入户内西面；博士并引卿与从公笾人、醢人、百执事皆从升；博士引使者升阶，如在廷之位。卿受脯于户外，入于筵前，醢人以醢授卿，卿拜兴受，设于笾北。兴出，俟事于大皇帝室南面，祝酌酒奠笾南，祝道公。博士引使者执邸受瑞玺于户，祝西面立于户外东，使者还复位，公奠玺于几东。兴复位，祝入，公再拜稽首，兴立。漏移一刻，公执玺邸授使者户外，遂造太皇帝、武皇帝、文皇帝，皆如高皇出。礼毕之後，可使都督黄门兼诸官告瑞于文思皇后寝堂，如庙之礼。（《通典》五十五）


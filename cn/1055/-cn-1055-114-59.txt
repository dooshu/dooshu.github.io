【转笔在熟说】

昨日王靖言转笔诚是难事，其如对以熟，岂不为名理之言哉！往时陈尧咨以射艺自高，尝射于家圃，有一卖油里翁释担而看射多中。陈问：“尔知射乎，吾射精乎？”翁对曰：“无他能，但手熟耳。”陈忿然曰：“汝何敢轻吾射！”翁曰：“不然，以吾酌油可知也。”乃取一胡卢，设于地上，置一钱，以杓酌油沥钱眼中入胡卢，钱不湿。曰：“此无他，亦熟耳。”陈笑而释之。


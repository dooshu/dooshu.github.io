卷八之二　陈辩女

辩女者﹐陈国采桑之女也。晋大夫解居甫使于宋﹐道过陈﹐遇采桑之女﹐止而戏之曰﹕“女为我歌﹐我将舍汝﹗”采桑女乃为之歌曰﹕“墓门有棘﹐斧以斯之。夫也不良﹐国人知之。知而不已﹐谁昔然矣。”大夫又曰﹕“为我歌其二。”女曰﹕“墓门有梅﹐有鸮萃止。夫也不良﹐歌以讯止。讯予不顾﹐颠倒思予。”大夫曰﹕“其梅则有﹐其鸮安在﹖”女曰﹕“陈﹐小国也﹐摄乎大国之间﹐因之以饥饿﹐加之以师旅﹐其人且亡﹐而况鸮乎﹖”大夫乃服而释之。君子谓﹕“辩女贞正而有辞﹐柔顺而有守。”诗云﹕“既见君子﹐乐且有仪。”此之谓也。


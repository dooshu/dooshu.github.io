【赴太子洗马时作诗】

〖《文选》赴洛二首之一。《文选》李善注云。集云赴太子洗马时作。下篇云东宫作。而此同云赴洛。误也。○逯案。此诗言亲友赠迈。携手永叹。下篇言托身承华。寒暑已革。显然非一时一地之作。《文选》同作赴洛。非是。今依选注分列两诗。〗

希世无高符。营道无烈（六臣本《文选》注云。五臣作列。）心。靖端肃有命。假楫越江潭。亲友赠予迈。挥泪广川阴。抚膺解携手。永叹结遗音。无迹有所匿。寂寞（《文选》作漠。韵补同。六臣本注云。五臣作寞。）声必沈。肆目眇不（本集作弗。六臣本《文选》注云。五臣作弗。）及。缅然若双潜。南望泣玄渚。北迈涉长林。谷风拂修薄。油云医高岑。□□孤兽骋。嘤嘤思鸟吟。感物恋堂室。离思一何深。伫立慨（《文选》作忾。六臣本注云。五臣作慨。）我叹。寤寐涕盈衿。（本集误作矜。）惜无怀归志。辛苦谁为心。（○《文选》二十六。本集五。《诗纪》二十五并作赴洛诗。又吴□或韵补一作赴洛诗。引沈、潜二韵。）


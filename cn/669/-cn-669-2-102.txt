102　王肅注易今不傳　御覽載王肅注噬乾胏文


王肅注易十卷，今不傳。其注「噬乾胏，得金矢」曰：「四體離陰卦，骨之象。骨在乾肉〔一〕，脯之象。金矢所以獲野禽，故食之反得金矢。君子於味必思其毒，於利必備其難。」見太平御覽。

【閻按】宋史藝文志「易類」有王肅傳十一卷。

【元圻案】王肅説，見御覽八百六十二卷。〇唐徐堅初學記二十六脯類引王肅此注，「離陰」作「純陰」，「故食之」作「以食之」。〇易王肅注，隋、唐志、宋史、經典釋文敘録皆著録。肅，朗之子也。三國志與父朗同傳。陸德明曰：「肅，字子雍，東海蘭陵人，魏衞將軍、太常、蘭陵景侯。又注尚書、禮容服、論語、孔子家語，述毛詩注，作聖證論難鄭康成。」〇書録解題類書類：「太平御覽一千卷，翰林學士扈蒙等撰。以前代脩文御覽、藝文類聚、文思博要及諸書參詳，條次修纂。本號太平總類，太平興國二年受詔，八年書成，改名御覽。」

〔一〕「在」，原作「有」，據元刊本、清嘉慶本改。






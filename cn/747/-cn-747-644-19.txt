○河桥竹索赋（以“谁谓河广，一苇航之”为韵）

大川不测以设险，浮桥架迥以通逵。利乎济也或溢，解乎难也无私。以虚舟而易荡，属激箭以相推。吾见其梁木斯坏，安得称大道甚夷。肇彼谋者，莫知其谁。於是办修笮，曳长縻。侔可久以为虑，将制动而咸资。且夫原始要终，授材度费。征十围之巨，收千古之贵。费非难得，用之不既。易危成安，斯之所谓。凭远岸，亘长河。将好劲以横截，或守柔以旁罗。每自直以应用，恒守节而居多。槛栏之势，舳舻之广。因大索以横流，俾群材之攸仰。皆恃此以绾絷，故不忧於板荡。徒谓其劲挺为质，连延不一。或指远岸以孤引，或自中滩而对出。苟异志而殊途，亦齐劳而共逸。纵奔澌激射，浮湍迅疾。骇声腾雷，惊波凑日。虽前後之鼓怒，终上下而骈比。拔山之伦，扛鼎之匹。虽则取之“大壮”，抑亦势之或失。岂不以顺事安排，故能守乎元吉。斯乃道济行路，功深模轨。人有观於投足，物宁忧於濡尾。视索而久存，亦何比於一苇。况桥因索而袭故，索以桥而用长。力虽参於索铁，系或固於苞桑。恢益下之极致，信为物之纪纲。彼鼋鼍虚构於溟海，乌鹊徒驾於天潢。惟众人之攸利，盖有助於连航。夫物有小而可以属词，材有小而足以济时。索因有条而不紊，人亦直道而用之。傥要津以见假，愿尽力以维持。


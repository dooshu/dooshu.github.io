◇立琅琊王议（穆帝升平五年）

推宗立君，以为人极，上古风淳，必托有道。洎乎後代，争乱渐兴，故继体相传，居正守位，以塞奔统，非私其亲。或时有艰难，而嗣胤幼劣，故有立长。成皇帝深达帝道，不私亲爱，越授天伦，庙无毁迁，统业桓固。康皇帝既受命于成帝，宗庙社稷之重，已移于所授，主上宜为康王嗣。（《通典》八十）


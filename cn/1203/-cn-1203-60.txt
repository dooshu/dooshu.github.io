卷六十

<集部，词曲类，词选之属，御选历代诗余

钦定四库全书

御选历代诗余卷六十目録【九十五字】

满庭芳【上　又一体】

宋徽宗

晏几道

苏轼【六首】

黄庭坚【四首】

秦观【四首】

晁补之【五首】

陈师道

李之仪【二首】

毛滂【二首】

舒亶【三首】

赵令畤

米芾

葛胜仲

周紫芝【三首】

葛郯【四首】

周邦彦【四首】

晁端礼【四首】

沈会宗【二首】

陈瓘

向子諲【二首】

蔡伸【三首】

王庭珪

叶梦得【二首】

赵长卿

刘子翬

曾觌

辛弃疾【三首】

黄公度

葛立方【六首】

程垓

吴儆【二首】

袁去华

张鎡

黄机

毛幵

汪莘【二首】

吴潜

方岳

御选历代诗余卷六十目録

钦定四库全书

御选历代诗余卷六十【九十五字】

司经局洗马掌局事兼翰林院修撰加二级【臣】王奕清奉旨校刋

满庭芳【上】

【又一体双调九十五字一名满庭霜一名锁阳台一名潇湘夜雨换头二字间有用韵然无分体也】

满庭芳　　　　　　　　　　　宋徽宗

寰宇清夷元宵游豫为开临御端门暖风揺曳香气霭轻氛十万勾陈灿烂钧台外罗绮缤纷欢声里烛龙衔耀黼藻太平春　灵鳌擎彩岫冰轮远驾初上祥云照万宇嬉游一视同仁更起维垣大第通宵燕调变良臣从兹庆都俞赓载千载乐昌辰

前调　　　　　　　　　　　　晏几道

南苑吹花西楼题叶故园欢事重重凭阑秋思闲记旧相逢几处歌云梦雨可怜流水各西东别来久浅情未有锦字系征鸿　年光还少味开残槛菊落尽溪桐谩

留得尊前淡月西风此恨谁堪共说消愁时緑酒杯中佳期在归时待把香袖看啼红

前调【自黄移汝留别】　　　　　　　　　苏　轼

归去来兮吾归何处万里家在岷峨百年行乐来日几曾多坐见黄州载闰儿童尽楚语吴歌山中友鸡豚社饮相劝老东坡　云何当远去人生底事来往如梭待闲看秋风洛水清波好在堂前细柳应念我莫翦柔柯仍传语江南父老时与晒渔蓑

前调【蒙恩放归阳羡作】　　　　　　　　苏　轼

归去来兮清溪无底上有千仞嵯峨画桥西畔天远夕阳多老去君恩未报空回首弹铗悲歌船头转长风万里归马驻平坡　无何何处是银潢尽处天女停梭问人间何事久戏风波顾问同来穉子应烂汝腰下长柯青衫破羣仙笑我千缕挂烟蓑

前调【佳人】　　　　　　　　　　苏　轼

香靉雕盘寒生冰筯画堂别是风光主人情重开宴出红妆腻玉圆搓素颈藕丝嫩新织仙裳双歌罢虚檐转月余韵尚悠扬　人间何处有司空见惯应谓寻常坐中有狂客恼乱愁肠报道金钗坠也十指露春笋纤长亲曾见全胜宋玉想像赋高唐

前调　　　　　　　　　　　　苏　轼

蜗角虚名蝇头微利算来着甚乾忙事皆前定谁弱又谁强且趁闲身未老尽放我些子疎狂百年里浑教是醉三万六千塲　思量能几许忧愁风雨一半相妨又何须抵死说短论长幸对清风皓月苔茵展云幙高张江南好千锺美酒一曲满庭芳

前调【为王长官赋】　　　　　　　　　苏　轼

三十三年今谁存者算只君与长江凛然苍桧霜干苦难双闻道司州古县云溪上竹坞松牎江南岸不因送子宁肯过吾邦　枞枞踈雨过风林舞破烟盖云幢愿持此邀君一饮空缸居士先生老矣真梦里相对残釭歌舞断行人未起船鼓已逢逢

前调【与刘仲达游南山感旧】　　　　　　　苏　轼

三十三年漂流江海万里烟浪云帆故人惊怪憔悴老青衫我自疎狂异趣君何事奔走尘凡流年尽穷途坐守船尾冻相衔　巉巉淮浦外层楼翠壁古寺空嵓步携手林间笑挽纤纤莫上孤峰尽处萦望眼云水相搀家何在因君问我归步遶松杉

前调【茶】　　　　　　　　　　　黄庭坚

北苑龙团江南鹰爪万里名动京关碾轻罗细琼蕊?生烟一种风流气味如甘露不染尘凡纤纤捧冰甆莹玉金缕鹧鸪斑　相如方病酒银瓶蟹眼波怒涛翻为扶起尊前醉玉颓山饮罢风生两腋醒魂到明月轮边归来晩文君未寝相对小牎前

前调【雪中戏呈友人】　　　　　　　　　黄庭坚

风力驱寒云容呈瑞晓来到处花飞徧装琼树春意到南枝便是渔蓑旧画纶竿重横玉低垂今宵里香闺邃馆幽赏事偏宜　风流金马客歌鬟醉拥乌帽斜敧问人间何处鹏运天池且共周郎按曲音微误首已先回同心事丹山路稳长伴彩鸾归

前调　　　　　　　　　　　　黄庭坚

初绾云鬟才胜罗绮便嫌柳巷花街占春才子容易托行媒其奈风流债负烟花部不免差排刘郎恨桃花片片流水惹尘埃　风流贤太守能笼翠羽宜醉金钗且留取垂杨掩映厅堦直待朱旛去後从伊便窄韤弓鞵知恩否朝云暮雨还向梦中来

前调　　　　　　　　　　　　黄庭坚

修水柔蓝新条淡緑翠光交暎虚亭锦鸳霜鹭荷径拾幽苹香度阑干屈曲红妆映薄绮踈棂风清夜横塘月满水净见移星　堪听微雨过媻姗藻荇琐碎浮萍便移转交牀湘簟方屏练霭鳞云旋满声不断檐响风铃重开宴瑶池雪沁山露佛头青

前调　　　　　　　　　　　　秦　观

山抹微云天黏衰草画角声断谯门暂停征棹聊共引离尊多少蓬莱旧事空回首烟霭纷纷斜阳外寒鸦数点流水遶孤村　消魂当此际香囊暗解罗带轻分谩赢得青楼薄幸名存此去何时见也襟袖上空染啼痕伤情处高城望断灯火已黄昏

前调　　　　　　　　　　　　秦　观

红蓼花繁黄芦叶乱夜深玉露初零霁天空阔云淡楚江清独棹孤篷小艇悠悠过烟渚沙汀金鈎细丝纶慢卷牵动一潭星　时时横短笛清风皓月相与忘形任人笑生涯泛梗飘萍饮罢不妨醉卧尘劳事有耳谁听江风静日高未起枕上酒微醒

前调　　　　　　　　　　　　秦　观

碧水惊秋黄云凝暮败叶零乱空堦洞房人静斜月照徘徊又是重阳近也听几处砧杵声催西牎下风揺翠竹疑是故人来　伤怀增怅望新懽易失往事难猜问篱边黄菊知为谁开谩道愁须殢酒酒未醒愁已先回凭阑久金波渐转白露点苍苔

前调　　　　　　　　　　　　秦　观

晩色云开春随人意骤雨方过还晴高堂芳树飞燕蹴红英舞困榆钱自落秋千外緑水桥平东风里朱门映柳低按小秦筝　多情行乐处珠钿翠盖玉辔红缨渐酒空金榼花困蓬瀛豆?梢头旧恨十年梦屈指堪惊凭阑久踈帘淡日寂寞下芜城

前调　　　　　　　　　　　　晁补之

鸥起苹中鱼惊荷底画船天上来时翠湾红渚乱似武陵迷更晩青山更好孤云带远雨丝垂清歌里金尊未掩谁使动分携　竹林高晋阮阿咸萧散犹媿风期便弃官终隐钓叟苔矶纵是冥鸿云外应念我垂翼低飞新词好他年认取天际片帆归

前调【忆庐山】　　　　　　　　　　晁补之

欲买庐山山前三亩小桥横过松间变名吴市谁认旧容颜最好栖贤峡外应自此都隔尘寰人稀到壶中化国光景更堪闲　无心求至道柴门闭了饱睡甘餐幸儿成孙长为埽家山若问他年归去蓦地也双桨来还愁难舍清风万壑高处正跻攀

前调【荅季良】　　　　　　　　　　晁补之

闻说秋来乘槎心嬾梦回三岛波间便思黄帽同我老山颜上界仙人官府何似我萧散尘寰云无止流泉自急此意本来闲　寂寥松桂圃陪君好语亦可忘餐况琼枝玉蕊秀满春山若问幽栖何意莫道是飞鸟知还无言处孙登半岭高咏更难攀

前调【题自画莲社图次东坡韵】　　　　　　　晁补之

归去来兮名山何处梦中庐阜嵯峨二林深处幽士往来多看画远公莲社教儿诵李白长歌如重到丹岩翠户琼草秀金坡　生绡双幅上诸贤巾履文彩天梭社中客禅心古井无波我似渊明逃社怡颜眄百尺庭柯牛闲放奚童任嬾吾已废鞭蓑

前调　　　　　　　　　　　　晁补之

乡物牵情家山回首浩然归兴难收报恩心事投老判悠悠却笑当年牛下空自许激烈寒讴成何事夷犹桂楫兰芷咏芳洲　人生萍梗迹谁非乐土何处吾州算不须临岐惝怳迟留要看香炉瀑布丹枫乱江色凝秋真堪与潇湘暮雨图上画扁舟

前调【茶】　　　　　　　　　　　陈师道

闽岭先春琅函联璧帝所分落人间绮牎纤手一缕破双团云里游龙舞凤香雾起飞月轮边华堂静松风竹雪金鼎沸潺湲　门阑车马动扶黄藉白小袖高鬟渐胷里轮囷肺腑生寒唤起谪仙醉倒翻湖海倾泻涛澜笙歌散风帘月幙禅榻鬓丝斑

前调【八月十六夜】　　　　　　　　　李之仪

一到江南三逢此夜举头羞见婵娟黯然怀抱特地遣谁寛分外清光泼眼迷滉漾无计抅拦天如洗星河尽掩全胜异时看　佳人还忆否年时此际相见方难漫红绫偷寄孤被添寒何事佳期再覩翻怅望重叠关山归来呵休教独自肠断对团圆

前调【碾龙团为供者报之】　　　　　　　　李之仪

花陌千条珠帘十里梦中还是扬州月斜河汉曾记醉歌楼谁赋红绫小砑因飞絮天与风流春常在仙源路隔空自泛渔舟　新秋初雨过龙团细碾雪乳浮瓯问殷勤何处特地相留应念长门赋罢消渇甚无物堪酬情无尽金扉玉榜何日许重游

前调　　　　　　　　　　　　毛　滂

烁石炎曦迷云急雨院落槐午隂清藕花开徧緑细一池萍槽下珍珠溜溜龙团破河朔余酲阑干外梧桐叶底金井辘轳声　盈盈开雾帐珊瑚连枕云母围屏对肌肤冰雪自有凉生翠袖风回画扇拂香篆虯尾斜横北牎晩娟娟静色竹影上帘旌

前调【西园月夜赏花】　　　　　　　　　毛　滂

马络青丝障开红锦小晴初断香尘芳醪持烛别有个佳人飞盖西园午夜花梢冷云月胧明应还惜留花伴月占定可怜春　佳人争插帽已残芳树犹缀余英任红辞香散蜨恨蜂嗔醉也和春戴去深院落初馥鑪熏玉台畔从教卸了留映晩妆新

前调【重阳後次元直】　　　　　　　　　舒　亶

寒日穿帘澄江凭槛练光浮动余霞蓼汀芦渚黄叶衬孤花天外征帆隐隐残云共流水无涯登临处琼枝潋灔风帽醉敧斜　丰年时节好玉香田舍酒满渔家算浮世劳生事事输他便恁从今酩酊休更问白雪笼纱还须仗神仙妙手传向画图夸

前调【後一日再次冯通直】　　　　　　　　舒　亶

红叶飘零寒烟疎淡楼台半在云间望中风景图画也应难又是重阳过了东篱下黄菊阑珊陶潜去风流载酒秋意与人间　霞冠敧倒处瑶台唱罢如梦中还但醉里赢得满眼青山华发看看满也留不住当日朱颜平生事从头话了独自却凭阑

前调【送道宗】　　　　　　　　　　舒　亶

阊阖天门芙蓉春殿几年目断鸡翘短蓬秋鬓端幸倚琼瑶南圃花边小院西湖畔云底双桥归时节红香露冷月影上芭蕉　明朝那可望旗亭烟草柳渡寒潮但万户千门恨客歌樵戏彩光浮衮绣听鸣珂响逼云霄应回首绮裘醉客还是独吹箫

前调　　　　　　　　　　　　赵令畤

玉枕生凉金釭传晓败叶飞破清秋雨余翻浪渺渺阻行舟暂系汀洲侧畔风夜起荻叶添愁银屏远龙香渐尽还似梦扬州　更筹何太永当年情事今日堪酬最苦恨红楼笑我飘浮为寄相思细字教字字愁蹙眉头凄凉久渔人唱晓随月过横沟

前调【甘露寺试赐茶】　　　　　　　　　米　芾

雅燕飞觞清谈挥麈使君高会羣贤密云双凤初破缕金团牎外鑪烟自动开缾试二品香泉轻涛起香生玉麈雪溅紫瓯圆　娇鬟宜美盼双擎翠袖稳步红莲座中客翻愁酒醒歌阑点上纱笼画烛花騘弄月影当轩频相顾余欢未尽欲去且留连

前调【怀任昉】　　　　　　　　　　葛胜仲

百不为多一不为少阿谁昔仕吾邦共推任笔鸿鼎力能扛不为桃花禄米讐书倦一苇横江招寻处徒行曳杖曾不拥麾幢　山川真大好鱼矶无恙密岭难双听讼诉多就樵坞僧牎岁月音容远矣风流在遐想心降云烟路捜奇吊古时为酹空缸

前调　　　　　　　　　　　　周紫芝

楼上寒深江边雪满楚台烟霭空蒙一天飞絮零乱点孤篷似我华颠雪鬓浑无定漂泊孤踪空凄黯江天又晩风袖倚蒙茸　吾庐犹记得波横素练玉做寒峰更短坡烟竹声碎珑拟问山隂旧路家何在水远山重渔蓑冷扁舟梦断灯暗小牎中

前调　　　　　　　　　　　　周紫芝

晓色凝暾霜痕犹浅九天春意将回隔年花信先已到江梅沉水烟浓如雾金波满红袖双垂仙翁醉问春何在春在玉东西　瑶台人不老还从东壁来步天墀且细看八甎花影迟迟会见朱颜緑鬓家长近咫尺天威君知否天教雨露常满岁寒枝

前调【九日】　　　　　　　　　　周紫芝

江遶淮城云昏楚观一枝烟笛谁横晓风吹帽霜日照人明暗恼潘郎旧恨应追念菊老残英秋空晩茱茰细捻醁为谁倾　人间真梦境新愁未了緑鬓星星问明年此会谁寄幽情倚尽一楼残照何妨更月到帘旌凭阑久歌君妙曲谁是米嘉荣

前调【宴黄仲秉】　　　　　　　　　　葛　郯

红叶飞时青山缺处鴈飞秋影斜阳凤凰旌节何事到吾乡要见大江东去寒光静水与天长人争看恩袍焕锦新惹御鑪香　满城夸盛事两邦鼓吹几部笙簧看万红千翠簇拥云裳况是重阳近也茰露紫菊吐轻黄休辞醉明朝一枕歌韵尚悠扬

前调【述怀三首】　　　　　　　　　　葛　郯

归去来兮苕波深处上有苍翠千峰月桥烟墅家在五湖东试觅桃花流水鸡犬静人迹才通沙汀晩一天云锦飞下水晶宫　两年官事少江梅雾暗多稼云丰把毗坛清梦尽入诗筒只欠芦花夜宿金溪上一苇秋风蓑衣在不辞重整来作钓鱼翁

前调　　　　　　　　　　　　葛　郯

归去来兮家林不远梦魂飞绕烟峰洞房花木只在小池东谁道云深无路小桥外一径相通功名小从教羣蚁鏖战大槐宫　故人书夜到秫田百亩已兆年丰把乌程烂醉不数郫筒醉後村歌社舞团圞坐一笑春风洪崖伴定驱鸾鹤时一访仙翁

前调　　　　　　　　　　　　葛　郯

归去来兮心空无物乱山不鬪眉峰夜禅久坐牎晓日生东已絶乘槎妄想沧溪迥不与河通维摩室从教花雨飞舞下天宫　何人开宴豆楚羮蓴嫩吴鱠盘丰看一声欸乃落日收筒应笑红尘陌上津亭暮十里斜风从今去青鞵黄帽分付紫髯翁

前调【溧水无想山作】　　　　　　　　　周邦彦

风老莺雏雨肥梅子午隂佳树清圆地卑山近衣润费鑪烟人静乌鸢自乐小桥外新緑溅溅凭阑久黄芦苦竹疑泛九江船　年年如社燕飘流瀚海来寄修椽且莫思身外长近尊前顦顇江南倦客不堪听急管繁弦歌筵畔先安簟枕容我醉时眼

前调【怀钱塘】　　　　　　　　　　周邦彦

山崦笼春江城吹雨暮天烟淡云昏酒旗渔市冷落杏花村苏小当年秀骨萦蔓草空想罗裙潮声起高楼喷笛五两了无闻　凄凉怀故国朝钟暮鼓十载红尘但梦魂迢递长到吴门闻道花开陌上歌旧曲愁煞王孙何时见名娃唤酒同倒瓮头春

前调　　　　　　　　　　　　周邦彦

花扑鞭梢风吹衫袖马蹄初趁轻装都城渐远芳树隐斜阳未惯羇游况味征鞍上满目凄凉今宵里三更皓月愁断九回肠　佳人何处去别时无计同引离觞但惟有相思两处难忘去即十分去也如何向千种思量凝眸处黄昏画角天远路岐长

前调　　　　　　　　　　　　周邦彦

白玉楼高广寒宫阔暮云如障搴开银河一派流出碧天来无数星躔玉孛冰轮动光满楼台登临处全胜瀛海弱水浸蓬莱　云鬟香雾湿月娥韵压云冻江梅况餐花饮露莫惜徘徊坐看人间如掌山河影倒入琼杯归来晩笛声吹彻九万里尘埃

前调　　　　　　　　　　　　晁端礼

緑绕羣峰红揺千柄夜来暑雨初收共君乘兴轻舫信悠悠且尽一尊别酒荷香里满酌轻讴明朝去征颿夜落何处好汀洲　风流吾小阮朝辞东观夕向南州况圣时争教贾傅淹留若过浔阳亭上琶琶泪莫洒清秋堤边柳从今爱惜留待系归舟

前调　　　　　　　　　　　　晁端礼

天与疎慵人怜憔悴分甘抛弃簪缨有时乘兴波上叶舟轻十里横塘过雨荷香细苹末风清真如画残霞淡日偏向柳梢明　凝情尘网外鲈鱼旋鱠芳酒深倾又算来何须身外浮名无限沧浪好景蓑笠下且遣余生长歌去机心尽矣鸥鹭莫相惊

前调　　　　　　　　　　　　晁端礼

雪满貂裘风揺金辔笑看锦带吴鈎照人青鬓年少定封侯此去马蹄何处山万叠济水南州君知否刘郎未老曾是恣狂游　风流佳丽地十年屈指一梦回头最难忘西湖北渚澄秋玉砌雕阑好在桃共李曾忆人不衰翁也多情为我将恨寄红楼

前调　　　　　　　　　　　　晁端礼

北渚澄澜南山凝翠望中浑似仙乡万家烟霭朱户锁垂杨好似飞泉漱玉回环徧小曲深坊西风里芙蕖带雨飘散满城香　微凉湖上好桥横倒影月练飞光命玳簪促席云鬓分行谁似风流太守端解道春草池塘须留恋神京纵好此地也难忘

前调　　　　　　　　　　　　沈会宗

柳与堤回桥随湖转望中如在蓬莱水禽高下烟雾歛还开认是仙翁住处都不见一点尘埃壶天晩清寒带雪光景自徘徊　高才廊庙手当年平步直到尧堦况今朝调鼎尤待盐梅只恐身闲不久难留恋花月楼台看新岁春风且送五马过江来

前调　　　　　　　　　　　　沈会宗

雪底寻梅冰痕观水晩来天气尤寒渐闻歌笑轻暖发春妍赏尽十洲新景依稀见三岛风烟判深夜一年月色只是这番圆　熙然千里地何妨载酒频上湖船况坐中高客不日朝天须胜人间好处没个事赢得尊前东风近侵寻桃李别做醉夤缘

前调　　　　　　　　　　　　陈　瓘

淮叶缤纷江烟浓淡别尊同倒寒晖未逢春信霜露惹征衣往事元无是处何须待回首知非春鹃语从来劝我长道不如归　家山何处近江楼帘栋夕卷朝飞问西江笋蕨何似鲈肥且置华胥旧梦忘言处千古同时君知我平生心事相契古来稀

前调【桂二首】　　　　　　　　　　向子諲

月窟蟠根灵岩分种絶知不是尘凡瑠璃翦叶金粟缀花繁黄菊周旋避舍友兰蕙羞杀山矾清香远秋风十里鼻观已先参　酒阑听我语平生半是江北江南经行处无穷緑水青山常被此花相恼思共老结屋中间不因着芗林底事游戱到人寰

前调　　　　　　　　　　　　向子諲

瑟瑟金风团团玉露岩花秀发秋光水边一笑十里得清香疑是蕊宫仙子新妆就娇额涂黄霜天晩妖红丽紫回首緫堪伤　中央孕正色更留明月偏照何妨便高如兰菊也让芬芳输与芗林居士微吟罢闲据胡牀须知道天教尤物相伴老江乡

前调　　　　　　　　　　　　蔡　伸

烟锁长堤云横孤屿断桥流水溶溶凭阑凝望远目送征鸿桃叶溪边旧事如春梦回首无踪难忘处紫薇花下清夜一尊同　东城携手地寻芳选胜赏徧珍丛念紫箫声阕燕子楼空好是卢郎未老佳期在端有相逢重重恨聊凭红叶和泪寄西风

前调　　　　　　　　　　　　蔡　伸

风卷龙沙云垂平野晩来密雪交飞坐看阑槛琼蕊徧寒枝妆点兰房景致金铺掩帘幙低垂红炉畔浅斟低唱天色正相宜　更阑人半醉香肌玉暖宝髻云敧又何须高会梁苑瑶池堪笑子猷访戴清兴尽忍冻空回仍休羡渔人江上披得一蓑归

前调　　　　　　　　　　　　蔡　伸

鹦鹉洲边芙蓉城下迥然水秀山明小舟双桨特地访云英惊破兰衾好梦开朱户一笑相迎良宵永南牎皓月依旧照娉婷　别来无限恨持杯欲语恍若魂惊怆霎时相见又惨离情还是匆匆去也重携手密语叮咛佳期在宝钗鸾镜端不负平生

前调【上元黄子余席上】　　　　　　　　王庭珪

宿雨初收晩风微度万家帘卷青烟暗尘随马人物似神仙试问天公借月天须放明月教圆应移下广寒宫殿灯火接星躔　卢川元古郡当时太守宾从俱贤到如今万井歌吹喧阗花下红妆卖酒时相遇曲水桥边谁知道山城父老重见中兴年

前调【雨後极目亭寄友】　　　　　　　　叶梦得

麦陇如云清风吹破夜来疎雨才晴满川烟草残照落微明缥缈危阑曲槛遥天尽日脚初平青林外参差暝霭萦带远山横　孤城春雨过緑隂是处时有莺声问落絮游丝毕竟何成信步苍苔遶徧真堪付闲客闲行微吟罢重回皓首江海渺遥情

前调　　　　　　　　　　　　叶梦得

一曲离歌烟林人去马头微雪新晴隔年光景回首近清明断送残花又老春波静湖水初平谁重到雕阑尽日遥想画桥横　高城凝望久何人为我重唱余声问桃李更有几处隂成老去从游似梦尊前事空有经行犹能记殷勤寄语多谢故人情

前调【七夕】　　　　　　　　　　赵长卿

雨洗长空风清云路又还准备佳期夜凉如水一似去秋时渺渺银河浪静星桥外香霭馡馡霞轺举鸾骖鹊驭稳稳过飞梯　经年成间阻相逢无语应喜应悲怕玉绳低处依旧暌离和我愁肠万缕嫦娥怨底事来迟广寒殿春风桂魄首与慰相思

前调【和胡明仲桂花词】　　　　　　　　刘子翬

秋入微隂凉生平远小山愁絶天南似闻还断飞策徧千岩叶底轻黄纂纂恼人是微裂芳缄翛然胜清真冷淡无艳寄尘凡　澂潭敧两岸波光揺动碧影相参任西风十里吹度松杉我自寒灰槁木凝神处不觉醺酣归来晩飞花无迹明月满空函

前调【赏牡丹】　　　　　　　　　　曾　觌

冶态轻盈香风揺荡画阑淑景初长彩霞深处明艳夺昭阳试问沈香旧事应劝我莫负韶光多情是低徊顾影云幙淡微凉　人间春更好一枝斜插犹记疎狂到如今潘鬓暗点吴霜乐事直须年少何妨?一醉千觞醺醺醉壶天向晩春思正悠扬

前调【和洪相景伯呈景卢内翰】　　　　　　　辛弃疾

急管哀弦长歌慢舞连娟十様宫眉不堪红紫风雨晓稀稀惟有杨花飞絮依旧是萍满芳池酴醿在青虬快翦插徧古铜彜　谁将春色去鸾胶难觅弦断蛛丝恨牡丹多病也费医治梦里寻春不见空肠断怎得春知休惆怅一觞一咏须刻右军碑

前调【游豫章东湖再用韵】　　　　　　　　辛弃疾

柳外寻春花边得句怪公喜气轩眉阳春白雪清唱古今稀曾是金銮旧客记凤凰独遶天池挥毫罢天颜有喜催赐尚方彜　只今江山远钧天梦觉清泪如丝算除非痛把酒疗花治明日五湖佳兴扁舟去一笑谁知溪堂好且?一醉倚杖读韩碑

前调　　　　　　　　　　　　辛弃疾

西崦斜阳东江流水物华不为人留琤然一叶天下已知秋屈指人间得意问谁是骑鹤扬州君知我从来雅兴未老已沧洲　无穷身外事百年能几一醉都休恨儿曹抵死谓我心忧况有溪山杖履阮籍辈须我来游还堪笑机心早觉海上有惊鸥

前调　　　　　　　　　　　　黄公度

一径又分三亭鼎峙小园别是清幽曲阑低槛春色四时留怪石参差卧虎长松痩偃蹇拏虯携筇晩风来万里冷撼一天秋　优游销永昼琴尊左右宾主风流且偷闲不妨身在南州故国归帆隐隐念西崑往事悠悠都休问金钗十二满酌听轻讴

前调【和催梅】　　　　　　　　　　葛立方

未许蜂知难教雀啅芳丛犹是寒丛东风解冻春仗做春工何事仙葩未放寒苞秘冰麝香浓应须是惊闻羯鼔谁敢喷髯龙　梅花君自看丁香已白桃脸将红结岁寒三友久迟筠松要看含章檐下闲妆靓春睡朦胧知音是冻云影底铁面葛仙翁

前调【探梅】　　　　　　　　　　葛立方

狂吹鸣篱祥霙翦水分明欺压寒梅冰威初敛曦影上池台应有一番和气南枝上恐有春来须勤探呼吾筇杖屐齿上苍苔　春风浑未到裴回香迳廵遶千回见琼英一点小占条枚且看先锋鬪艳看看便繁蕾齐开香浮动微熏诗梦须更着诗催

前调【赏梅】　　　　　　　　　　葛立方

腊雪方凝春曦俄漏画堂小秩芳筵玉壶仙蕊帘外羃瑶烟莫话青山万树聊须对一段孤妍杯行处香参鼻观百濯未为贤　吾庐何处好绣香竹畔偶桂溪边且为渠珍重满泛金船已?春醒一枕如今且醉倒花前花飞後欢呼一笑又是说明年

前调【簪梅】　　　　　　　　　　葛立方

弄月黄昏封霜清晓数枝影堕溪滨化工仙手幻出一番新片片雕酥碾玉寒苞似已泄香尘聊相对畸人投分尊酒认荀陈　吾年今老矣佳人薄相笑插林巾媿苍顔白发回授乌云玉镜台边试看相宜是浅笑轻颦君知否夀阳额上不似发边春

前调【评梅】　　　　　　　　　　葛立方

一阵清香不知来处元来梅巳舒英出篱含笑芳意为人倾细看高标孤韵谁家有别得花人应须是魏徵妩媚夷甫太鲜明　北枝方半吐水边踈影绰约娉婷问横空皎月匝地寒霙何似此花清絶凭君为仔细推评幽奇处素娥青女着意为横陈

前调　　　　　　　　　　　　葛立方

扉映琉璃牎揺云母水堂新甃云湾际天波面玉镜宝匳寛阑外青山几叠瑶烟歛影落千鬟寒汀晩芦花飞雪风定白鸥闲　尘寰何处有方壶圆峤弱水波翻问何如藜杖此地跻攀种竹今逾万个风枝静日报平安他年事苍云此处千亩看栖鸾

前调【临安晩秋登临】　　　　　　　　　程　垓

南月惊乌西风破鴈又是秋满平湖采莲人尽寒色战菰蒲旧信江南好景一万里轻觅蓴鲈谁知道吴侬未识蜀客已情孤　凭高增怅望湘云尽处都是平芜问故乡何日重见吾庐纵有荷纫芰制终不似菊短篱疎归情远三更雨梦依旧遶庭梧

前调【寄叶蔚宗二首】　　　　　　　　　吴　儆

宿雨滋兰轻风颭柳新来随处和融幽阑曲迳花气巧相通燕子才来又语带芹泥时点芳丛微中酒日长睡起心事在眉峰　年年春好处联镳荡桨拾翠挼红任金貂醉脱不放杯空谁信风流一别当时事已逐飞鸿云山晩阑干罢倚烟寺起踈钟

前调　　　　　　　　　　　　吴　儆

水满池塘莺啼杨柳燕忙知为泥融桃花流水竹外小桥通又是一春憔悴摘残英遶徧芳丛长安远平芜尽处叠叠但云峰　西湖行乐处牙樯漾鷁锦帐翻红想年时桃李应已成空欲写相思寄与云天阔难觅征鸿空凝想时时残梦依约上阳钟

前调　　　　　　　　　　　　袁去华

麦陇黄轻桑畴緑暗野桥新碧泱泱怕春归去莺语燕飞忙风定闲花自落穿幽径拾蕊寻香曾来处孤云翠壁依旧挂斜阳　客愁知几许唯思径醉谁与持觞料文君衣带为我偷长苦忆新晴昼永闲相伴刺绣明牎何时得西风夜永枕簟共新凉

前调【促织】　　　　　　　　　　张　鎡

月洗高梧露漙幽草宝钗楼外秋深土花沿翠萤火坠墙隂静听寒声断续微韵转凄咽悲沈争求侣殷勤劝织促破晓机心　儿时曾记得呼灯灌穴敛步随音任满身花影犹自追寻携向画堂试鬪亭台小笼巧装金今休说从渠牀下凉夜听孤吟

前调【欲之官永兴】　　　　　　　　　黄　机

二十年间旧游踪迹梦飞岳麓湘湾征衫再理秋老菊花天为客问君何好爱水光山色争姸经行处旗亭沽酒曾记屋东偏　噫其吾甚矣不惭蹇拙欲鬬婵娟办轻舆短艇强载衰颜人道郴阳无鴈奈情锺藕断丝联须相忆新诗赋就时复寄吴牋

前调【改倅东阳留别】　　　　　　　　　毛　幵

世事难穷人生无定偶然蓬转萍浮为谁教我徙宦到东州还似翩翩海燕乘春至归及凉秋回头笑浑家数口又泛五湖舟　悠悠当此去黄童白叟莫谩相留但谿山好处深负重游珍重诸公送我临岐泪欲语先流应须记从今风月相忆在南楼

前调【雨中赋牡丹】　　　　　　　　　汪　莘

云遶花屏天横练带画堂三月初三斜风细雨罗幕护轻寒无数天香国色枝枝带洛浦嵩山烧红烛吞星浴日光射九霞冠　仙宫深几许黄莺问道紫燕窥帘似太真姊妹半醒微酣须信生来富贵何曾在草舍茅庵皇州近扁舟载去春色冠江南

前调【夀金黄州】　　　　　　　　　　汪　莘

云梦南来岷嶓东会楼前天水苍茫黄州太守万里作金汤淮上烟尘初敛仍安集耕陇渔乡须知道纶巾羽扇不独数周郎　生朝遥想处雪消赤壁春动黄冈有新翻杨柳细抹丝簧竹外一枝更好各回首清浅池塘看看也天边凤诏归侍赭袍光

前调　　　　　　　　　　　　吴　潜

漠漠春隂疎疎春雨鹁鸠唤起春眼小园人静独自倚秋千又见飘红堕雪芳径里都是花钿年年事闲愁闲闷挂在緑杨边　寻思都徧了功名竹帛富贵貂蝉但身为利锁心被名牵争似依山傍水数椽外二顷良田无萦绊炊粳酿秫长是好花天

前调【擘蟹】　　　　　　　　　　方　岳

半殻含黄双螯擘紫风流浑是芦花江头秋老谁了酒生涯玉质金相如许怎消受明月寒沙橙香也不闲左手除是付诗家　草泥行郭索横戈曾怒张翰浮夸笑鲈鱼虽好风味争些醉嚼霜前?雪江湖梦不枉归槎停杯问余其负腹是腹负余耶

御选历代诗余卷六十








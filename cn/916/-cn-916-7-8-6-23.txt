【仰赠从兄兴宁□南诗】

家世传儒雅。贞白仰馀徽。宗派已孤狭。财产又贫微。栖息同蜗舍。出入共荆扉。松笔时临沼。蒲简得垂帷。幸逢四海泰。日月耀增辉。相顾无羽翮。何由总奋飞。一朝异言宴。万里就暌违。远江飘素沐。高山郁翠微。相思对淼淼。（本集作渺渺。）相望隔巍巍。死灰终不然。长岑且未归。当怜此分袂。脉脉泪沾衣。（○本集二。《诗纪》八十三。）


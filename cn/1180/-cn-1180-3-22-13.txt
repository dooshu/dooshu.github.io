度宗


度宗皇帝，讳禥，理宗侄。初封忠王，理宗立为皇太子。在位七年。





诏贾似道十日一朝。时襄樊围急，似道日肆淫乐，方与群妾斗蟋蟀，狎客戏曰：“此军国重事耶？”又酷嗜宝玩，建多宝阁，一日一登玩。有言边事者，辄加贬斥。一日帝问曰：“襄阳之围已三年矣，奈何？”似道对曰：“北兵已退。陛下何从得此言？”帝曰：“适有大嫔言之。”

似道诘其人，诬以他事赐死。由是边事虽日急，无敢言于帝者。似道时加太师，封魏国公，平章军国重事。赐第西湖之葛岭，起楼台亭榭，作半闲堂，延羽流塑己像其中。取宫人叶氏，及倡尼有美色者为妾，日肆淫乐。广收宝物，人有物，求不得，辄得罪。累月不朝，即边事甚急，闻者贬杀。帝闻之，必穷究言者，诬他杀之，无敢言者。






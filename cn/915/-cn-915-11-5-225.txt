◇赠徐州僧统并设斋诏

门下，徐州道人统僧逞，风识淹通，器尚伦雅，道业明博，理味渊澄。清声茂誉，早彰于徐沛；英怀玄致，夙流于谯宋。比唱法北京，德芬道俗，应供皇筵，美敷宸宇。仁睿之良，朕所嘉重，依因既终，致慈异。近忽知闻，悲恒于怀。今路次兖、濮，青、泗岂遥。怆然念德，又增厥心。可下徐州，施帛三百疋，以供追福。又可为设斋五千人。（《广弘明集》二十四。）


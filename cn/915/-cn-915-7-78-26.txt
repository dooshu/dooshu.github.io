◇答法勖问

法勖问：敬览清论，明宗极虽微，而一悟顿了。虽欣新剖，窃有所疑。夫明达者，以体理绝欲，悠悠者以迷惑婴累。绝欲本乎见理，婴累由於乖宗。何以言之？经云：「新学者离般若，便如失明者无导。」是为怀理荡患，於兹显矣。若涉求未渐於大宗，希仰犹累於尘垢，则永劫劬劳，期果缅邈。既怀犹豫，伏迟嘉训。初答：道与俗反，理不相关，故因权以通之。权虽是假；旨在非假，智虽是真。能为非真。非真不伤真，本在於济物；非假不遂假，济物则反本。如此，之劫无为空勤，期果有如皎日。

勖再问：案论孔、释，其道既同，救物之假，亦不容异。而神道之域，虽颜也，孔子所不诲，实相之妙，虽愚也，释氏所必教。然则二圣建言，何乖背之甚哉？再答：二教不同者，随方应物，所化地异也。大而校之，华民易於见理，难於受教，故闭其累学，而开其一极；夷人易於受教，难於见理，故闭其顿了，而开其渐悟。渐悟虽可至，昧顿了之实；一极虽知寄，绝累学之冀。良由华人悟理无渐，而诬道无学，夷人悟理有学，而诬道有渐。是故权实虽同，其用各异。昔向子期以儒道为壹，应吉甫谓孔老可齐，皆欲窥宗，而况真实者乎？

勖三问：重寻答，以华夷有险易之性，故二圣敷异同之教，重方附俗，可谓美矣。然渊极朗鉴，作则於上，愚民蒙昧，伏从於下。故作则宜审其政，伏从必是其宗。今孔废圣学之路，而释开渐悟之迳。筌蹄既已纷错，群黎何由归真？三答：冬夏异性，资春秋为始末，昼夜殊用，缘辰暮以往复。况至精之理，岂可迳接至粗之人？是故旁渐悟者，所以密造顿解；倚孔教者，所以潜成学圣。学圣不出《六经》，《六经》而得，顿解不见三藏，而以三藏果。筌蹄历然，何疑纷错？鱼兔既获，群黎以济。


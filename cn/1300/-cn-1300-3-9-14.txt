孟字义训

一字数义，固有之矣。若孟字，只是最长最先之称，如所谓孟侯、孟孙、元妃孟子、孟春、孟夏之类是也。《国语》：“优施谓里克妻曰：主孟啗我。”注云：“大夫之妻称主，从夫称也。”而谓孟为里克妻字则非矣。又云：“孟一作盍。”《史记·吕后本纪》注中引此句，而司马贞《索隐》乃云：“孟者，且也，言且啗我物。”其说无所据。班固《幽通赋》：“盍孟晋以迨群。”李善乃注孟为勉。蜀王衍书其臣徐延琼宅壁为孟言，蜀语谓孟为弱，故以戏之。其后孟知祥得蜀，馆于徐第，以为己谶，此义又为无稽也。东坡与欧阳叔弼诗云：“主孟当啗我，玉鳞金鲤鱼。”正用优施语。鲁之宝刀曰孟劳，不详其义。


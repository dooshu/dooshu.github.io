卷二十二 名贤部 高逸部 廉俭部 器量部


名贤（旧尚有儒行，今并入）

甄彬（出《谈薮》）【眉批】以下德行。

齐甄彬，有器业。尝以一束苎，于荆州长沙西库质钱。后赎苎，于束中得金五两，以手巾裹之。彬得金，送还西库。道人大惊曰：“近有人以金质钱，时忽遽不记录。檀越乃能见归，恐古今未有也。”辄以金之半仰酬，往复十余，坚不受。因咏曰：“五月披羊裘负薪，岂拾遗者也？”彬后为郫令，将行，辞太祖。时同列五人，上诫以廉慎。至于彬，独曰：“卿昔有还金之美，故不复以此诫也。”

仲庭预（《玉溪编事》）

旧蜀嘉王召孝廉仲庭预，令教授诸子。庭预虽通坟典，常厄饥寒，至门下，亦未甚礼。时方凝寒，王以旧火炉送学院。庭预方独坐太息，以箸拨灰，俄灰中得一双金火箸，遽求谒见王。王曰：“贫士见吾，必有所求。”命告曰：“见为制衣。”庭预白曰：“非斯意。”嘉王素乐神仙，多采方术，恐其别有所长，勉强而见。庭预遽出金火筋，陈其本末。王曰：“吾家失此物已十年。吾子得之，还以相示，真有古人之风。”赠钱十万，衣一袭，米麦三十石，礼待甚厚，荐授荣州录事参军。

李景让（出《卢氏杂说》）

大中年，丞郎宴席，蒋伸在座，忽斟一杯言曰：“席上有孝于家，忠于国，及名重于时者，饮此爵。”众皆肃然，无敢举者。独李孝公景让起引此爵，众以为宜。

【总评】宣宗将命相，必采中外人情所向者三两人姓名，以碗覆之，添香虔祝，探丸以命草麻。李公景让竟探名不着，信乎命也！然德望如李公，何必探丸？以人听天，斯为陋矣。

高季辅（出《谈宾录》）【眉批】以下言语。

唐高季辅切陈得失，太宗特赐钟乳一剂，曰：“卿进药石之言，故以药石相报。”寻更赐金背镜一面，以表其清鉴。

员半千（出《广德神异录》）

员半千，本名余庆，师事王义方。义方重之，谓曰：“五百年一贤，足下当之矣。”遂改半千。高宗御武成殿，召举人问：“天阵、地阵、人阵如何？”半千曰：“师出以义，有若时雨，天阵也。兵在足食，且耕且战，地阵也。卒乘轻利，将帅和睦，人阵也。”上奇之。

【总评】按《卢氏杂说》：半千以星宿孤虚、山川向背、偏伍弥缝为对，郭齐宗驳之云云。其实卢氏所载，半千之对，反为正论。如郭所言，还过书生掉舌，犹今文场对策，不记出处作诨语欺人耳。吾不取也。

李膺（出《家录》及《商芸小说》）【眉批】以下政事。

李膺恒以疾，不送迎，二十日乃一通客。唯陈仲弓来，辄乘舆出门迎之。

李膺为侍御史，青州凡六郡，唯陈仲举为乐安，视事。其余皆病，七十县并弃官去，其威风如此。

张文瓘（出《谈宾录》）

宰相以政事堂供馔弥美，议减之。张文瓘曰：“此食天子所以重机务，待贤才。吾辈若不任其职，当自陈乞以避贤路。【夹批】名言。不宜减削公膳，以邀求名誉。国家所费，不在于此。苟有益公道，斯亦不为多也。”

【总评】惟无益公道者多，故辞之，尚是自揣。

严安之（出《开天传信记》）

玄宗御勤政楼，大酺，纵士庶观看。百戏竞作，人物填咽，金吾卫士，白棒雨下，不能制止。上患之，谓高力士曰：“吾以海内丰稔，四方无事，故欲与百姓同欢。不知下人喧乱如此，汝有何方止之？”力士奏曰：“臣不能也。陛下试召严安之处分打场，必有可观。”【眉批】力士可谓知人。上从之。安之至，则周行广场，以手板画地，示众人约曰：“逾此者死。”以是终五日酺宴，咸指其画曰：“严公界。”无一人敢犯者。

范丹（出《搜神记》）【眉批】以下文学。

陈留外黄范丹，字史云，少为尉从佐使，檄谒督邮。丹有志节，自恚为厮役小吏。及于陈留大泽中，杀所乘马，损弃官帻，诈逢劫者。【眉批】大勇猛，大精进。有神下其家曰：“我史云也，为劫人所杀。疾取我衣于陈留大泽中。”家取得一帻。丹遂之南郡，转入三辅，从英贤游学。十三年乃归，家人不复识焉。陈留人高其志行，及没，号曰“贞节先生”。

【总评】世知投笔事武，不知捐帻学文。

蔡邕（出《邕别传》）

张衡死月，蔡邕母始怀孕。此二人才貌甚相类，时人云：“邕是衡之后身。”

薛夏（出《王子年拾遗记》）

薛夏，天水人也，博学绝伦。魏文帝与之讲论，应对如流。帝曰：“游贡之俦，不能过也。若仲尼在魏，复为入室焉。”手制书与夏，题云：“入室生。”位至秘书丞。居甚贫，帝解御衣以赐之。

虞世南（出《国史异纂》及《国朝杂事》

唐太宗令虞世南写《列女传》，屏风已装，未及求本，乃暗书之，一字无失。又太宗尚出行，有司请载副书以从。帝曰：“不须。虞世南在此，行秘书也。”

【总评】太宗尝称世南博闻、德行、书翰、词藻、忠直，一人而兼是五善，则世南不止文学士矣。

高逸

孔稚珪（出《谈薮》）

齐会稽孔稚珪，富学，与陆思晓、谢瀹为君子之交。珪不乐世务，宅中草没人。南有山池，春日蛙鸣。仆射王宴尝鸣笳鼓造之。闻群蛙鸣，宴曰：“此殊聒人耳。”答曰：“我听卿鼓吹，殆不及此。”晏有愧色。

李元诚（出《谈薮》）

北齐赵郡李元诚，性放诞，不好世务，以饮酒为务。为太常卿。太祖欲以为仆射，而疑其多酒。子骚谏之，元诚曰：“我谓作仆射不如饮酒乐。尔爱仆射，宜勿饮酒。”行台尚书司马子如及孙腾尝诣元诚。其庭宇芜旷，环堵颓圮，在树下以被自拥，独对一壶，陶然乐矣。其妻衣不曳地，撒所坐褥，质酒肉以尽欢焉。二公嗟尚，各置饷馈。受而不辞，散之亲故。

陶岘（出《甘泽谣》）

陶岘者，彭泽令孙也。开元中，家于昆山，富有田业，择家人不欺能守事者，悉付之家事。身则汛游江湖，遍行天下，往往数载不归，见子孙成人，皆不辨其名字也。自制三舟，备极工巧，一舟自载，一舟置宾，一舟贮饮馔。客有前进士孟彦深、进士孟云卿、布衣焦遂，各置仆妾共载。【眉批】豪畅之极，更喜得此同志也。而岘有女乐一部，常奏清商曲。逢山泉，则穷其境物，乘兴春行。经过郡邑，无不招延，岘悉拒之。吴越之间，号岘为“水仙”。

朱桃椎（出《大唐新语》）

朱桃椎，蜀人也，澹泊无为，隐居不仕，披裘带索，沉浮人间。窦轨为益州，闻而召之，遗以衣服，逼为乡正。桃椎不言而退，逃入山中，夏则裸形，冬则以树皮自覆，凡所赠遗，一无所受。织芒置之于路。见者皆曰：“朱居士之也。”为鬻取米，置之本处。桃椎至夕取之，终不见人。

元结（出《国史补》）

元结，天宝中，始在商于之山称元子。逃难入猗玗之山，称“猗玗子”，或称“浪士”。渔者呼为“聱叟”，酒徒呼为“漫叟”。及为官，呼“漫郎”。

【总评】天宝之乱，元结自汝坟大率邻里，南投襄汉，保全者千余家。又举义师宛叶之间，有婴城捍寇之力。漫叟之作用如此。

贺知章（出《谈宾录》）

贺知章晚年纵诞，无复规检，自号“四明狂客”。醉后属词，动成篇卷。又善草隶书，好事者共传宝之。请为道士，归乡，舍宅为观。上许之，仍拜子为会稽郡司马，御制诗以赠行。

陈琡（出《玉堂闲话》）

陈淑，鸿之子也。咸通中，佐廉使郭常侍铨之幕于徐。性尤耿介，非其人不交。后弃官，挈家居于茅山，与妻子隔山而居，短褐束绦，焚香习禅而已。或一年半载，与妻子略相面焉。有诗别流沟寺长老云：“行若独轮车，常畏大道覆。止若圆底器，常恐他物触。行止既如此，安得不离俗！”乾符中，弟琏复佐薛能幕于徐，自丹阳棹小舟至于彭门，与弟相见。薛公重其为人，延请入城。遂坚拒之曰：“某已有誓，不践公门矣。”薛乃携舟造之，话道永日，不宿而去。

孔拯（出《北梦琐言》）

孔拯侍郎为遗补时，尝朝回值雨，而无雨备，乃于人家檐庑下避之。过食时，雨益甚，其家乃延入厅事。有一叟出迎甚恭，备酒馔亦甚丰洁。拯惭谢之，且假雨具。叟曰：“某闲居不预人事，寒暑风雨，未尝冒也，置此欲安施乎？”令于他处假借以奉之。拯退而嗟叹，若忘宦情。

卢鸿（出《大唐新语》）

玄宗征嵩山隐士卢鸿，三诏乃至。及谒见，不拜，但磐折而已。问其故，鸿对曰：“臣闻老子云：‘礼者，忠信之薄。’不足可依。山臣鸿敢以忠信奉上。”【眉批】脸皮三寸厚，差胜卢藏用耳，未足云高逸也。玄宗异之，召入赐宴，拜谏议大夫，赐章服，并辞不受。【夹批】赖有此。给米百石，绢百匹，送还隐居之处。

廉俭

陆绩（出《传载》）【眉批】以下俱清德。

吴陆绩为郁林郡守，罢秩，泛海而归，不载宝货。舟轻以巨石重之，人号“郁林石”。

崔光（出《洛阳伽蓝记》）

后魏自太和迁都之后，国家殷富，库藏盈溢，钱绢露积于廊庑间，不可校数。太后赐百官负绢，任意自量。朝臣莫不称力而去。唯章武王融与陈留侯李崇，负绢过任，蹶倒伤踝。太后即不与之，令其空出，时人笑焉。崔光止取两匹。【夹批】妙妙。太后问曰：“侍中何少？”对曰：“臣有两手，唯堪两匹，所获多矣。”朝贵服其清廉。【眉批】本不欲取，又不形人之短。

李廙（出《国史补》）

尚书左丞李廙，有清德。其妹，刘宴妻也。宴方秉权，尝造廙。延至寝室，见其门帘甚弊，乃令为度广狭以竹织成，不加缘饰，将以赠廙。三携至门，不敢发言而去。

杜黄裳（出《幽闲鼓吹》）

李师古跋扈，惮杜黄裳为相，未敢失礼。乃命一干吏，寄钱数千绳，并毡车子一乘，亦近千缗。使者未敢遽送，乃于宅门伺候累日，有绿舆自宅出，从婢二人皆青衣褴褛。问何人，曰：“相公夫人。”使者遽归以白师古。师古乃折其谋，终身不敢失节。【眉批】莫道有礼无用。

郑余庆（出《卢氏杂说》）

郑余庆清俭有重德。一日，忽召亲朋官数人会食。众皆惊。朝僚以故相望重，皆凌晨诣之。至日高，余庆方出。闲话移时，诸人皆嚣然。余庆呼左右曰：“处分厨家，烂蒸去毛，莫拗折项。”请人相顾，以为必蒸鹅鸭之类。逡巡，舁台盘出，酱醋亦极香新。良久就餐，每人前下粟米饭一碗，蒸胡芦一枚。相国餐美，诸人强进而罢。

阳城（出《传载》）

阳道州城，未尝有蓄积，唯所服用不可缺者。客称某物可佳可爱，阳辄喜，举而授之。有陈苌者，候其始请月俸，常往称人钱帛之美，月有获焉。【夹批】无耻。城家苦贫，常以木枕布衾质钱数万，人争取之。【眉批】今人谁肯要它。

【总评】城出守江华日，炊米两斛，鱼羹一大鬶，自天使及村野之夫，肆其食之。并置瓦瓯椫杓，有类中衢尊焉。吁！此其所以为真廉真俭与！

唐玄宗（出《柳氏史》）【眉批】以下俭德。

肃宗为太子时，常侍膳。尚食置熟俎，有羊臂臑。上顾使太子割，肃宗既割，余污漫在手，以饼洁之。上熟视不怿。肃宗举饼啖之。上甚悦，谓太子曰：“福当如是爱惜。”【眉批】五十年太平天子，由惜福故。

李 王罴（并《朝野佥载》）

英公李为宰相，有乡人尝过宅，为设食。客裂却饼缘，英公曰：“君大少年，此饼犁地两遍，方下种锄埘，收刈打飏讫，硙罗作面，然后为饼。少年裂却缘，是何道理？此处犹可，若对至尊前作如此事，斫却你头！”客大惭悚。

字文朝华州刺史王罴，有客裂饼缘，罴曰：“此饼大有功力，然后入口。公裂之，当是未饥，且擎却。”客愕然。又台使致罴食饭，使人割瓜皮太厚投地，罴就地拾食之。使人极悚息。

夏侯孜（出《芝田录》）

开城中夏侯孜为左拾遗，尝着绿桂管布衫朝谒。文宗问：“孜衫何太粗涩？”具以桂布为对，此布厚可以欺寒。上嗟叹，亦效着桂管布，满朝皆效之，此布为之贵。

房琯（出《国史补》）

唐韦陟有疾，房尚书琯使子弟问之。延入卧内，行步悉籍茵毯，房氏子袜而登阶，侍婢皆笑之。举朝以为韦氏贵盛，房氏清俭。

器量

刘仁轨（出《国史异纂》）

唐刘仁轨为左仆射，戴至德为右仆射，皆多刘而鄙戴。时有一老妇陈牒，至德方欲下笔，老妇顾左右曰：“此刘仆射，戴仆射？”在右以戴仆射言，急就前曰：“此是不解事仆射，却将牒来。”至德笑令授之。戴仆射在职，无异迹，当朝似不能言。及薨后，高宗叹曰：“自吾丧至德，无所复闻。当其在时，事有不是者，未尝放我过。”因出其前后所陈章奏盈箧，阅而流涕，朝廷始追重之。

娄师德（出《朝野佥载》）

纳言娄师德，郑州人，为兵部尚书，使并州，接境诸县令随之。日高至驿，就厅同食，尚书饭白而细，诸人饭黑而粗，呼驿长责之曰：“汝何为两种待客？”驿将恐，对曰：“邂逅浙米不得，死罪。”尚书曰：“有卒客，无卒主人，亦复何损？”遂换取粗饭食之。检校营田往梁州，先有乡人姓娄者，为屯官，犯赃，都督许钦明欲决杀。众乡人谒尚书欲求之，尚书曰：“犯国涂，师德当家儿子，亦不能舍，何况渠？”明日宴会，都督谓尚书曰：“闻有一人犯国法，云是尚书乡里。”尚书曰：“师德实不识，但与其父为小儿时共牧牛耳。都督莫以师德宽国家法。”【眉批】善说方便。都督遽令脱枷，诣尚书。尚书切责之曰：“汝辞父娘，求觅官职，不能谨洁，知复奈何？”将一楪饼与之曰：“噇却，作个饱死鬼去！”都督从此舍之。后为纳言平章事，及检校屯田，行有日矣。咨执事早出，娄先足疾，待马未来，于光政门外横木上坐。须臾，有一县令不知其纳言也，因诉身名，遂与并坐。令有一丁远觇之，走告曰：“纳言也。”令大惊起曰：“死罪。”纳言曰：“人有不相识，法有何死罪？”令因诉云：“有左嶷，以某年老眼暗奏解，某夜书表状亦得，眼实不暗。”纳言曰：“道是夜书表状，何故白日里不识宰相？”令大惭曰：“愿纳言莫说向宰相。”纳言曰：“南无佛，不说。公左右皆笑。【眉批】游戏。

唐临（出《传载》）

唐临性宽恕。常欲吊丧，令家僮归取白衫。僮乃误持余衣，惧未敢进。临察之，谓曰：“今日气逆，不宜哀泣。向取白衫，且止。”又令煮药不精，潜觉其故，乃谓曰：“今日阴晦，不宜服药，可弃之。”终不扬其过。

李晦（出《谈宾录》）

李晦为雍州长史，私第有楼，下临酒肆。其人尝候晦言曰：“微贱之人虽则礼所不及，然家有长幼，不欲外人窥之。家逼明公之楼，出入非便，请从此辞。”晦即日毁其楼。【眉批】谁肯？

李日知（出《朝野佥载》）

唐李日知，自为刑曹，不曾行杖罚。及为尚书，有令史受敕三日，忘不行者。尚书索杖剥衣，唤令史总集，欲决之，责曰：“我欲笞汝一顿，恐天下人称你云：‘撩得李日知嗔，吃李日知杖。’你亦不是人，妻子亦不礼汝。”遂放之。自是令史无敢犯者，设有稽失，众共责之。【眉批】天后枉用酷吏。

郭子仪（出《谈宾录》）

郭子仪为中书令，观容使鱼朝恩请游张敬寺，子仪许之。丞相意其不相得，使吏讽请无往。吏自中书驰告郭公：“军相将不利于公。”亦告诸将。须臾，朝恩使至，子仪将行，士衣甲请从者三百人。子仪怒曰：“我大臣也。彼非有密旨，安敢害我？若天子之命，尔曹胡为？”独与僮仆十数人赴之。朝恩惊曰：“何车骑之省也？”子仪以所闻对，且曰：“恐劳思虑耳。”朝恩抚胸捧手，呜咽挥涕曰：“非公长者，得无疑乎？”子仪有功高不赏之惧，中贵害其功，遂使盗于华州，掘公之先人坟墓。公裨将李怀光等怒，欲求捕其党。及公入奏，对扬之日，但号泣自罪。因奏曰：“臣领师徒，出外征伐，动经岁年，害人之兄、杀人之父多矣。其有节夫义士，欲推刃于臣腹中者众。今构隳辱，宜当其辜。但臣为国之心，虽死无悔。”由是中外翕然，莫测公之弘广。【眉批】既可安奸党之心，又可警喜功之将，又能感动人主，令恻然保全功臣也。常于亲仁里大启其第，里巷负贩之人，上至公子簪缨之士，出入不问。或云：王夫人，赵氏爱女，方妆梳对镜，往往公麾下将吏出镇去，及郎吏皆被召，令汲水持帨，视之不异仆隶。他日，子弟列谏，公三不应，继之以泣曰：“大人功业已成，而不自崇重，贵贱皆游卧内。某等以为虽伊、霍不当如此。”公笑谓曰：“尔曹固非所料，且吾官马粟者五百匹，官饩者一千人，进无所往，退无所据。向使崇垣扃户，不通内外，一怨将起，构以不臣，其有贪功害能之徒，成就其事，则九族齑粉，噬脐莫追。今荡荡无间，四门洞开，虽谗毁是兴，无所加也。”【眉批】高见。诸子皆伏。

【总评】《柳氏旧史》云：辛云景曾为公吏，后除潭州都督，将辞，累日不获见。夫人王氏及赵氏爱女乃谓云景曰：“汝第去，吾为汝言于令公。”云景拜于庭。夫人傅粉于内曰：“吾大喜，且喜你得一吃饭处。”赵氏女临阶濯手，令云景汲水。夫人曰：“放伊去。”云景始趋而出。

按史，常衮为宰相，劾侍郎崔祐甫，贬河南少尹。郭子仪入言：“祐甫不宜贬。”德宗怒衮罔上，即两换职，衮为少尹，而祐甫平章事。德宗此举，固大快人意，亦见郭公非一味怕事。苟容以保富贵者，意其平日坦衷取信，故临事敢言乎？吁！千古一人而已。

陆象先（出《乾子》）

衮公陆象先，崇信内典，弟景融窃非之。象先曰：“若果无冥道津梁，百岁之后，吾固当与汝等。万一有罪福，吾则分数胜汝。”及为冯翊太守，参军等多名族子弟，以象先性仁厚，于是与府寮共约戏赌。一人曰：“我能旋笏于厅前，硬努眼眶，衡揖使君唱喏而出，可乎？”众皆曰：“诚如是，甘输酒食一席。”其人便为之，象先视之，如不见。又一参军曰：“尔所为全易。吾能于使君厅前，墨涂其面，着碧衫子，作神舞一曲，慢趋而出。”群寮皆曰：“不可。诚敢如此，吾辈当敛俸钱五千为所输之费。”其二参军便为之，象先亦如不见。皆赛所赌以为戏笑。其第三参军又曰：“尔所为绝易。吾能于使君厅前，作女人梳妆，学新嫁女拜舅姑四拜，则如之何？”众曰：“此却不可。倘敢为之，吾辈愿输俸钱十千。”其第三参军遂施粉黛，高髻，衣女人衣，疾入四拜，象先又不以为怪。景融大怒曰：“家兄为三辅刺史，今乃成天下笑具。”象先徐语景融曰：“是渠参军儿等笑具，我岂为笑哉？”【眉批】弄影者不知为弄所弄。初房琯尝尉冯翊，象先下孔日官党芬于广衢相遇，避马迟，琯拽芬下，决脊数十下。芬诉之，象先曰：“汝何处人？”芬曰：“冯翊人。”又问：“房琯何处官人？”芬曰：“冯翊尉。”象先曰：“冯翊尉决冯翊百姓，告我何也？”琯又入见，诉其事，请去官。象先曰：“如党芬所犯，打亦得，不打亦得。官人打了，去亦得，不去亦得。”后数年，琯为弘农湖城令，移摄阌乡。值象先自江东征入，次阌乡，日中，遇琯留，适至昏黑，琯不敢言。忽谓琯曰：“携衾裯来，可以宾话。”琯从之，竟不交一言。到阙日，荐琯为监察御史。景融又曰：“比年房琯在冯翊，兄全不知之。今别四五年，因途次会，不交一词，到阙荐为监察御史，何哉？”公曰：“汝自不解，房琯为人，百事不欠，只欠不言。今则不言矣，是以用之。”【眉批】可知御史原不贵多言，言有中乃贵。

严震

严震镇山南，有一人乞钱三百千，去就过活。震召子公弼等问之，公弼曰：“此患风耳，大人不足应之。”震怒曰：“尔必坠吾门！只可劝吾力行善事，奈何劝吾吝惜金帛？且此人不辨，【眉批】不辨，犹云不相识也。向吾乞三百千，的非凡也。”命左右准数与之。【夹批】谁肯。于是三川之士，归心恐后，亦无造次过求者。【夹批】何如？

于（出《云溪友议》）【眉批】亦可入豪侠，亦可入义气。

郑太穆郎中为金州刺史，致书于襄阳于司空。郑傲聣自若，似无郡使之礼。书曰：“阁下为南溟之大鹏，作中天之一柱。骞则日月暗，摇动则山岳颓。真天子之爪牙，诸侯之龟镜也。太穆孤幼二百余口，饥冻两京，小郡俸薄，衣食不给。乞赐钱一千贯，绢一千匹，器物一千两，米一千石，奴婢各十人。”且曰：“分千树一叶之影，即是浓阴；减四海数滴之泉，便为膏泽。”于公览书，亦不嗟讶，曰：“郑使君所须，各依来数一半，以戎费之际，不全副其本望也。”【眉批】嗟讶而后与之，便落第二念。又有匡庐戴山人，遣三尺童子，赍数尺之书，乞买山钱百万。公遂与之，仍加纸墨衣服等。又有崔郊秀才者，寓居于汉上，蕴积文艺，而物产罄悬。无何，与姑婢通，每有阮咸之纵。其婢端丽，饶音伎之能，汉南之最姝也。姑贫，鬻婢于连帅。连帅爱之，给钱四十万，宠盼弥深。郊思慕无已，即强亲府署，愿一见焉。其婢因寒食果出，值郊立于柳阴，马上连泣，誓若山河。郊赠以诗曰：“公子王孙逐后尘，绿珠垂泪滴罗中。侯门一入深如海，从此萧郎是路人。”或有嫉郊者，写诗于座。于公睹诗，令召崔生，左右莫之测也。郊甚忧悔，无处潜遁。及见，握郊手曰：“‘侯门一入深如海，从此萧郎是路人。’便是公制作也。四百千小哉，何惜一书，不早相示？”遂命婢同归。至帏幌奁匣，悉为增饰之，小阜崔生矣。【眉批】有此大豪杰，遂剥尽嫉妒小人面皮。初有客自零陵来，称戎昱使君席上有善歌者，于公遽命召焉。戎使君不敢违命，逾月而至。及至，令唱歌，歌乃戎使君送伎之什也。公曰：“丈夫不能立功业，为异代之所称，岂有夺人姬爱，为己嬉娱？”遂多以缯帛赠行，手书逊谢焉。戎使君诗曰：“宝钿香娥翡翠裙，妆成掩泣欲行云。殷勤好取襄王意，莫向阳台梦使君。”

【总评】此乃慷慨大丈夫，不止器量而已。

武元衡（出《乾子》）

武黄门之西川，大宴从事。杨嗣复狂酒，逼元衡大觥。不饮，遂以酒沐之。元衡拱手不动，沐讫，徐起更衣，终不令散宴。

归崇敬（出《谈宾录》）

归崇敬累转膳部郎中，充新罗册立使。至海中流，波涛迅急，舟船坏漏，众咸惊骇。舟人请以小艇载，崇敬曰：“舟人凡数十百，我岂独济？”逡巡，波涛稍息，举舟竟免为害。

夏侯孜（出《玉泉子》）

有王生者，与夏侯孜同在举场。王生有时价，孜且不侔矣。尝落第，偕游京西，凤翔连帅馆之。一日，从事有宴召焉。酣，从事以骰子祝曰：“二秀才明年若俱得登第，当掷堂印。”王自负才雅，怒曰：“吾诚浅薄，与夏侯孜同年乎？”不悦而去。孜及第，累官至宰相，王竟无所闻。孜在蒲津，王之子不知其故，偶获孜与父平昔所尝来往事礼札十数幅，皆孜手迹也，欣然掣之以谒孜。孜既见，问其所欲，一以依之。【夹批】厚德。即召诸从事，以话其事。

【总评】与之以明厚，话之以儆薄。

葛周（出《玉堂闲话》）

梁葛侍中周镇兖之日，尝游从此亭。公有厅头甲者，年壮未婿，有神彩，善骑射，胆力出人。偶因白事，葛公召入。时诸姬妾并侍左右，内一宠姬，国色也，尝在公侧。甲窥见，目之不已。葛公有所顾问，至于再三，甲方流殊色，竟忘对答。公但俯首而已。既罢，公微哂之。或有告甲者，甲方惧，但云：“神思迷惑。”亦不记忆公所处分事。数日之间，虑有不测。公知其忧甚，以温颜接之。未几，有诏命公出征，拒唐师于河上。时与敌决战，数日，敌军坚阵不动。日暮，军士饥渴，殆无人色。公召甲谓之曰：“汝能陷此阵否？”甲曰：“诺。”即揽辔超乘，与数十骑驰赴敌军，斩首数十级。大军继之，唐师大败。【眉批】度其惧罪，阴以功赎，是善用人者。及葛公凯旋，乃谓爱姬曰：“甲立战功，宜有酬赏，以汝妻之。”爱姬泣涕辞命。公勉之曰：“为人妻，不愈于为妾耶？”令具饰资妆，直数千缗，召甲告之曰：“汝立功于河上，吾知汝未婚，今以某妻，兼署列职。此女即所目也。”甲固称死罪，不敢承命。公坚与之。葛公为梁名将，威名著于敌中。河北谚曰：“山东一条葛，无事莫撩拨。”








○請革首功 【 革首功】

臣周遊都邑、間關離亂之鄉、歷試戰功、了無實事、始信孟軻氏之說、當為萬世武經。而孫吳之談。不足錄也茲謹以今日論首級一事、當最先改正者、為　皇上盡言之、夫古者命將討不庭。師還奏凱。取其魁首以為大戮而巳。自秦孝公變法。斬一首賜爵一級。歷代相承。以為故事。而民用死於非命數千年矣。我　祖宗此法萬古不易既不致殺良蒙賞又使將帥功罪得以分明祖宗酌用古制。惟北虜女直倭寇南蠻得論首級。內地則功重賞輕以為中國平民難辨真偽所以特慎之也至正德年間。流賊四起。大臣不知民情。乃引不常事例。請以首功行之內地。於是殘忍將卒。得以大殺平民。遂致賊黨易成。脅從難散。兵連禍結。而無解脫之期。天下仁人君子。深切恨之二十有餘年矣。盖兵以止殺。非以殺人為事也。故周書稱武王伐商。前徒倒戈。血流漂杵。孟軻氏謂不足信。而直抵善戰者服上刑。以不嗜殺人者為可王。今立法凡斬首若干。賞若干。陞若干。是止殺之兵皆無所用而所用盡殺人以逞者也因論首功而及割級之失此戚少保行兵之所深戒也且首功之令果何用哉苟得勇敢有力者用之雖徒手可斃數人為不記顆級故也。若驗顆級。則一人右執戟。左提敵首。不過一伐再伐。不得不止耳。况戰勝之後。強者奪功。富者買級。又有爭功之訟乎。臣願　皇上原武之義、廣仁之術、　明詔本兵、自今以後、率由　祖宗舊制之常、除蠻夷內侵。種類別而首級易辨者。姑不必更張外。其餘征討內地流賊。則當一切罷紀首級之官。而特專閫帥之任。仍　勑諸將自今奉辭致討。有成陣而降不戮一人者論功行賞待以不次克敵殺人不濫者賞之。克敵殺人濫者有賞有罰。則雖未敢遽語仁義之兵。而老成持重。先計後戰。如古吳荀趙充國曹彬其人者。不可謂可復出。而上古帝王神武不殺之道。不可謂不由今日而復見也。惟　聖明留神采納、


使贪

客有短吴起于魏武侯者，曰：“吴起贪不可用也。”武侯疏吴起。公子成入见曰：“君奚为疏吴起也？”武侯曰：“人言起贪，寡人是以不乐焉。”公子成曰：“君过矣，夫起之能，天下之士莫先焉：惟其贪也，是以来事君，不然君岂能臣之哉？且君自以为与殷汤、周武王孰贤？务光、伯夷天下之不贪者也，汤不能臣务光，武王不能臣伯夷，今有不贪如二人者，其肯为君臣乎？今君之国，东距齐，南距楚，北距韩、赵，西有虎狼之秦，君独以四战之地处其中，而彼五国顿兵坐视，不敢窥魏者何哉？以魏国有吴起以为将也。周《诗》有之曰‘赳赳武夫，公侯干城’吴起是也。君若念社稷，惟起所愿好而予之，使起足其俗而无他求，坐威魏国之师，所失甚小，所得甚大。乃欲使之饭粝茹蔬被短褐步走以供使令，起必去之。起去，而天下之如起者，却行不入大粱，君之国空了。臣窃为君忧之。”武侯曰：“善。”复进吴起。


◇奉表

夫四象禀政，二仪改度，而万物生焉。斯盖亏盈迭袭，历数自然也。昔晋室将终，楚桓窃命，实赖宋武匡济之功，故能扶衰定倾，休否以泰。祚流九叶，而国嗣不继。今皇天降祸於上，宋室猜乱於下。臣虽荒远，粗窥图书，数难以来，星文改度，房心受变，虚危纳祉，宋灭齐昌，此其验也。水运遘屯，木德应运，子年垂刘穆之记，昏岭有不衽之山。京房谶云：「卯金十六，草肃应王。」历观图纬，休征非一，皆云庆锺萧氏，代宋者齐。会有使力法度及（阙）此国使反，采访圣德，弥验天纵之姿。故能挟隆皇祚，光权定之业，翼亮天功，济悖主之难。树勋京师，威振海外。仗义之功，侔踪汤武。冥绩既著，宝命因归，受终之历，归於有道。况夫帝无常族，有德必昌，时来之数，惟灵是与。陛下承乾启之机，因乘龙之运，计应符革祚，久已践极，荒裔倾戴，莫不引领。设未龙飞，不宜冲挹，上违天人之心，下乘黎庶之望。

皇芮承绪，肇自二仪，拓土载民，地越沧海，百代一族，大业天固。虽吴汉殊域，义同唇齿，方欲克期中原，龚行天罚。治兵缮甲，俟时大举。振霜戈於并、代，鸣和铃於秦、赵，埽殄凶丑，枭翦元恶。然后皇舆迁幸，光复中华，永敦邻好，侔踪齐、鲁。使四海有奉，苍生咸赖，荒馀归仰，岂不盛哉！（《南齐书·芮芮虏传》，宋升明二年，太祖辅政，遣骁骑将军王洪轨使芮芮，建元二年、三年，芮芮频遣使上书。）


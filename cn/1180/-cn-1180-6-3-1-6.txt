御制纪赞


我皇上稽古右文，经纬二仪，阐泄神秘，琼章宝翰，炳若日星。固万方共仰，以为彝训者，不独郢中有也。

臣述《郡志》，顾上纪御制者何？良以圣德莫加于孝，而孝思所寓，则皇考、圣母肇造之邦，莫有先焉。

仰惟皇上，夙承先训，寤寐不忘。继辞寝园，瞻思如在。是故当万几之勤事，而笃二人之怀；履天位之尊安，而重桑梓之念。志意所纾，补之金石；典礼所定，勒之简书。或博喻以该情，或简言以达旨，或剖疑以立准，或纪烈以扬休。鸿篇短什，体制虽殊，皆出于御笔之亲裁，非臣下所能赞一词者。

臣处下土，而仰末照，固不足以悉其经纬，罄其形容。然圣心之蕴，因言以宣。苟缺逸而不载，臣之罪也。于是集所见闻，汇以成帙。虽布之朝堂，纪之行在，其时其地，或有不同。以其情寓乎孝思，而事关乎帝迹，咸连类附之，不敢遗焉。若夫绎阐鸿猷，敷敭圣治，嗣喜起之音，而萃谟训之体者，则秘之金匮，藏在石室，兹不敢具录云。

赞曰：夫文之作，岂不生于情哉！故善琴者，鼓宫而阳和升，百草坼；鼓商而金风应，万叶零。非意之也，情之所感者深也。

臣伏诵我皇上之制，瑰文藻思，精工粹丽，固非臣愚所能赞矣。乃其本原奥旨，则庶几窃窥万一焉。

盖我皇上，一念纯笃之孝。由于天植，而伦制兼尽，尊养并隆，又前古之所末备者。是以折衷群疑，则典礼斯定；发挥至爱，则性术昭宣。随感而彰，自然炳蔚。盖因心以贯道，所谓情深而文明者也。薄海内外，佩服圣训，靡不由然兴孝弟之心，熙然成不严之治，是岂徒以言语教诏为哉！至德要道，所感者深矣！

彼汉歌《大风》，唐赋庆善，止以夸诩疆盛，怆怀往昔已尔。遹追来孝，未之闻焉。固不足以语此也。《书》曰：“俾万姓咸曰：‘大哉王言。’”又曰：“一哉王心。”诵王言之大者，其尚推本于王心哉！






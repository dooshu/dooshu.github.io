侠妓


惠州刘翔之，富家子也。美丰姿，性聪敏，读书目十行下。父兄期以远大，年十八，授以资，使游学。以是将之日本，取道广州，止逆旅中，以俟海舶。岑寂寡欢，时就同寓张某接谈，数日渐稔。张贾人也，风俗奢靡，商贾交通，恒借院为晋接地，宴会酬应无虚日。

一日，张又宴客珠江花舫，挟刘与俱。席间见一妓，星眸点漆，樱唇绽朱，丽人也。屡盼之。张觉，拉使连坐曰：“成一对璧人，吾当任媒介。”刘低叩绮年芳字，辄低应曰：“阿宝，生十七年矣。”相与喁喁，握手不知云何。席间人亦不之顾。宴终惘惘别。他日又央张同往。如是者屡，渐见情好。宝叩知刘家世，即欲嫁之。刘曰：“敢不与卿同愿，所恨者身已聘而未娶，苦无置卿地耳。”曰：“贱妾敢望敌体哉，他日夫人来归，得抱衾裯，愿斯足矣。”自是情深啮臂，结订同心，留恋半年，已忘东渡。刘又少不更事，挥霍绝豪，所挟游资，至是都罄。

宝见其举止渐不如前，叩得其故，曰：“以儿女私情，几误郎君大事。郎君宜速东行，游资且无虑。”刘曰：“日对佳人，得以此终老，愿斯足矣，东行胡为？”宝愀然曰：“郎知妾以身许郎之意乎？”曰：“相爱耳。”曰：“否。妾本士族婢，主人精相人术，恒与人论风鉴，谓某也当如何，某也当如何，辄多奇验。妾窃得其绪余，亦颇解此。揆镜自视，骨格似尚不至为奴子妇，或将为贵人妾也。少主貌清贵，窃欲终身事之，遂私焉。为主人所侦知，怒，鬻妾勾栏。驱遣之日，谓妾曰：‘吾非忍出此，然鉴汝貌当横折，故使汝历风尘之苦，或足以准偿也。至彼中择人而事，汝自主之，无复禁制者矣。’向者得遇君，骨俗而神秀。骨俗主富，神秀主贵，故欲委以终身焉。不图以燕婉之私，误君岁月，妾之罪也。床头私蓄数百金，敢以赆君。君宜即东行，他日毕业归来，团聚有日，正不必惓惓于此时耳。”言已，出纸币一束授之。

刘受币，仍留恋，阅数月又罄尽。宝再赠之，留恋如初。如是者屡，不觉经岁矣。宝焦灼问之曰：“郎必如之何者而后东行？”曰：“仆日日可行，所以如是者，特恋卿耳。”曰：“郎不早言。向所以赠郎者，合之当足以脱吾籍，侍郎远游，今已为郎罄矣。虽然，曷弗驰函请命于堂上？或可为也。”刘泫然曰：“实告卿，吾已屡禀堂上父母，以我沉迷于此，怒，贻书谴责，故靳其资斧，不然吾何至是？”宝低徊久之，不作一语。明日将暮，出一匣授刘曰：“妾姊妹行曰骊珠者，居佛山，为人任侠。郎为妾持此贻之，此中有书，彼见之，当有以助我，助我即助郎也。妾为郎计久远，郎其勿惜玉趾，为妾一行。”

刘诺之，乘火车行至佛山，遍访不见其人。日既暮，火车已停，欲返省垣不可得，无已投客邸宿焉。彷徨中夜不得寐，就灯下发其匣视之，金珠盈焉。中一函云：

郎以妾故，留恋经年，使郎虚掷光阴，沉迷酒色，得罪堂上，踯躅客途，妾之罪也。夫郎既以一女子之故，灰其求学之心，使无此女子，则郎自当奋志芸窗，力求学问，以赎罪高堂矣。金珠一匣，敬以赠行。给郎他出，妾即仰药。所以绝郎之留恋者，即以振郎之志气，郎其谅之。呜呼！茫茫泉壤，今生之晤会无期；杳杳痴魂，他日之遭逢有梦。情逾金石，誓重山河，固不必以生死间吾初志也。

刘睹书大骇。侵晨驰返广州，则已玉碎珠沉，返魂无术，鸨且已棺殓之矣。买地葬之，题其墓曰“义妾之墓”。尽货其金珠，东游之役始成行。

三年毕业，归省父母，则有青衣侍母侧者，俨然宝也。俟刘拜父母毕，然后盈盈下拜。刘大惶惑，不知所措。母语之故，始恍然。盖尔时宝久以余蓄脱籍于假母，仍依之以居。欲随刘东行，又恐妨其学。顾又屡遣之不行，故馈以金珠，伪死以绝其念。所葬者空棺也。刘行后，宝即径至惠州，投父母自首，且诉相从之意。父母怜而收之。至是始相见云。

若宝者，宁独侠而已哉，抑且智矣！






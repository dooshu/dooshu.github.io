○定蕃汉两界碑

维大唐开元二十一年岁次壬申，舅甥修其旧好，同为一家。往日贞观十年，初通和好，远降文成公主入蕃。已後景龙二年，重为婚媾，金城公主因兹降蕃。自此以来，万事休帖。间者边吏不谨，互有侵轶，越在遐荒，因之隔阂。今遵永旧，咸与维新，帝式藏用，不违厥旨。因以示赤岭之外，其所定边界，一依旧定为封守，为罗斥候通关梁。大矣哉！皇天无私，惟圣作，故违圣者逆也，所以降雷霆之威。率圣者顺也，所以渐云雨之施。休咎之理，顺逆之繇，若斯之明矣。

昔先帝含宏，爱主从聘，所以一内外之礼，等华夷之观，通朝觐之往来，成舅甥之宴好。则我先帝之德，不可忘也。顷者瓜州之役，宥而不讨者，盖舍之先迷，而归之畜复。夫恃安则逸，逸则弃礼，弃礼则忘信，忘信者暴蔑之心生也。故春秋时人忘盟誓之典，有如日有如河。我之今日，罔不稽古？幽蕃臣魁渠，实曰敬戒，无或背淳德，习凶梗，侵扰我河湟，窥视我亭障。无或恣业惊驰咆哮，剽掠我牛马，蹂践我农穑。汉家军领，亦不得兵马相侵。我家用不掩袭尔城守，覆坠尔师徒，壅塞尔道路，烟灭尔部落。不以兵强而害义，不以为利而弃言，则我无尔诈，尔无我虞，信也。司慎盟群祀，莫不听命。然後定正朔，宜百福，偕尔命祚，泱泱乎仁寿之风矣！

休哉！法尚一正，无二正之极，尔惟修代好，弥永年。忠於人则信於神，俾我唐受无疆之福，尔亦荷有永之谋。用怀尔远人，不宝尔远物，至圣之仁也！铭曰：

言念旧好，义不忒兮。道路无壅，烽燧息兮。指河为誓，子孙亿兮。有渝其诚，神明殛兮。


【《荀子》引逸诗】

如霜雪之将将。如日月之光明。（○《荀子》王霸篇。《诗纪前集》九。○逯案。《诗纪》此下尚有为之则存、不为之则亡二句。今依杨倞注只录前二句。）

国有大命。不可以告人。妨其躬身。（○《荀子》臣道篇。《诗纪前集》九。）

凤凰（《类聚》作鸟。《御览》同。）秋秋。（《类聚》作啾啾。《御览》同。）其翼若干。（《类聚》作竿。《御览》作竽。）其声若箫。有凤有凰。（《类聚》作有皇有凤。《御览》同。）乐帝之心。（《荀子》解蔽篇。《类聚》九十九。《御览》四百六十八、九百十五。《诗纪前集》九。）

长夜慢兮。永思骞兮。太古之不慢兮。礼义之不愆兮。何恤人之言兮。（○《荀子》正名篇。《诗纪前集》九。○逯案。前引《左传》逸诗与此末二句略同。）

涓涓源水。不壅（《荀子》作□。）不塞。毂既（《荀子》作已。）破碎。乃大其辐。事以（《荀子》作已。）败矣。乃重太（《荀子》作大。）息。（○《荀子》法行篇。《诗纪前集》九。）

墨以为明。（《诗纪》作朗。）狐狸而苍。（○《荀子》解蔽篇。《诗纪前集》九。）


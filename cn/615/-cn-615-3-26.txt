纪二十六 景帝景泰三年壬申至五年甲戌


纪二十六起玄默涒滩，尽阏逢掩茂，凡三年。
恭仁康定景皇帝 景泰三年
春，正月，上皇在南宫。丙午，大祀南郊。
是月，晋都御史杨善、王文皆太子太保。
善以迎上皇驾功改左，至是与文并加宫衔，为将易储也。二月，乙酉，遣副都御史刘广衡诣南京录囚。
京师久雨雪。学士江渊上言：“汉刘向曰：“凡雨，阴也，雪又雨之阴也。＇仲春少阳用事，而寒气胁之，占法谓人君刑法暴滥之象。陛下恩威溥洽，未尝不赦过宥罪，窃恐有司奉行无状，冤抑或有未伸。且向者下明诏，免景泰二年田租之三，今复移檄追征，是朝廷自失大信于民，怨气郁结，良由此也。”上乃令法司申冤滥，并诘户部违诏事。
初，洪、永间，秋粮输米有折收银布者，夏税输麦有折收丝绢者，上即位，诏免二年税粮十之三。时尚书金濂掌户部，檄有司但减米麦，其银、布、丝、绢征如故。至是渊言之，濂上书自辩。给事中李侃等，请追问有司奉何明文。濂恐事败，乃言：“银、布、丝、绢，诏书未载。今国家多用，若概免，国计何
741 明通鉴卷二十六
资？”于是科道交章劾濂，并发其为生员时出妻及按福建不发母丧诸阴事。上欲宥之，而言者力争不已，戊子，诏下濂都察院狱。三日，释之，削太子太保，调工部。越月，吏部尚书何文渊，言“理财非濂不可”，遂复还户部。
是月，进江渊吏部侍郎，萧镃户部侍郎。三月，甲午朔，有星孛于毕。
戊午，都督毛胜讨湖广巴马苗，克二十余寨，禽贼首吴奉先等一百四十人，斩首千余级。
是月，遣刑部侍郎耿九畴巡抚陕西。
先是召王翱、陈镒还，寻以九畴代之，又遣佥都御史王竑巡抚淮、扬、庐三府，徐、和二州，代九畴也。竑时奉诏督理漕运，遂就命之，并兼理两淮盐课。【考异】九畴巡抚陕西事、见《明
史》本传，在是年三月，诸书有系之二年之冬者，据其自江北召还牵连并记耳。证之陈镒，王竑传，竑巡抚江北，是代九畴也。九畴巡抚陕西，是代陈镒，故《镒传》中有“三年春自陕召还”，正与九畴之代镇陕西合，今分别书之。
初、王振之乱，马顺既诛，廷臣因极言官校缉事之弊，上切责其长，令所缉悉送法司，官校稍稍敛戢。及是上欲阴察外事，乃命指挥同知毕旺专司侦访，自此锦衣卫官复渐用事。
夏，四月，赐文渊阁诸臣陈循、高谷白金各百两，江渊、王一宁、萧镃、商辂半之。
上自即位后，久欲易皇太子，以己子见济代之，而难于发言，迟回久之。太监王诚、舒良为上谋，先赐阁臣以缄其口，然犹未发也。
会广西土目黄玹，以私怨戕其弟思明土知府纲，并灭其家，巡抚李棠以闻，下有司捕玹父子下狱。玹惧，亟遣其党千户袁洪至京师行赂，有教之上书迎合圣意者、乃倡易储议以上。
其略曰：“太祖百战以取天下，期传之万世。往年上皇轻身御742
纪二十六
寇，驾陷北塞，寇至都门，几危社稷，不有皇上，臣民何归？今且逾二年，皇储未建。臣惟人心易摇，多言难定，争夺一萌，祸乱不息。皇上即循逊让之美，欲全天叙之伦，恐事机叵测、反复靡常。万一羽翼长养，权势转移，委爱子于它人，寄空名于大宝，阶除之下，变为寇仇，肘腋之间，自相残蹙，此时悔之晚矣。乞与亲信文武大臣密定大计，以一中外之心，绝觊觎之望。”疏人，上曰：“万里之外，乃有此忠臣。”趣下廷臣议，且令释玹罪。
于是礼部尚书胡淡集群臣会议。众相顾莫敢发言，惟都给事中李侃、林聪、御史陈英以为不可。太监兴安厉声曰：“此事不容已。即以为不可者，勿署名，毋得首鼠持两端。”群臣皆唯唯。时文武诸臣议者九十一人，淡及陈循、王文首署名；吏部尚书王直有难色，循濡笔强之乃署。因上言：“陛下膺天明命，中兴邦家。统绪之传，宜归皇子。黄玹奏是。”制曰：“可。礼部速具仪择日以闻。”即日，简置东宫官，悉以文武廷臣兼之。于是王直、胡淡俱太子太师，陈循、高谷、于谦俱太子太傅，进仪铭兵部尚书，与俞士悦、王翱、何文渊俱太子太保，萧镃，王一宁太子少师，商辂以兵部侍郎兼右春坊大学士。勋臣自陈懋、石亨以下亦兼官有差。【考异】《明史·本纪》但记废太子，立皇子事于五月，证之《宰辅表》，陈循等加宫僚皆在四月，盖先置东宫官，后立太子也，立太子在五月初二日，则置官僚之在四月明矣。弇州谓“易储之诏，兼官之命，同日并下”。今统系之四月之末，为易储张本。
论曰：史言陈循等赐白金在易储之先，赐黄金在易储之后。然则先赐者饵之也，后赐者酬之也。饵轻而酬重，景帝亦已颠倒矣。惟是白金百两，不足以动市侩之心，岂足以餍阁臣之欲？而景帝悍然行之者，盖循等之阿谀以为容，逢迎以为悦，帝之窥其隐者已久，故姑以此为尝试之端，使知上意所在耳。观黄玹首建易储之议，帝谓“万里之外有此忠
743 明通鉴卷二十六
臣”，固已箝诸臣之口而夺之气矣。由此言之，既无白金之赐，循等亦将乘间请之。何况廷臣集议之时，陈循、王文首请署名，则又安知异日之厚酬，非出自先期之密许哉！若夫大臣之将顺，自仁、宣以来、相习已久。乃三杨、蹇、夏能弥缝于太平之世，而胡茨、王直率败露于晚盖之年，亦其所遇之有幸不幸也。
五月，甲午，废皇太子见深为沂王，立皇子见济为皇太子。诏曰：“天佑下民作之君，实遗安于四海；父有天下传之子，斯固本于万年。”大赦天下。命百官朔望朝太子，赏诸亲王、公主及边镇文武内外群臣有差。寻又赐诸阁臣陈循等黄金各五十两。【考异】弇州《考误》谓“陈循等六人赐白金在前，迨废立事定，复赐阁臣黄金各五十两.《宪章录》以为赐金银同在一时者非也”。今按《明史·陈循传》，言“先期赐循等白金百两，比下诏，循等遂不敢诤，加兼官，逾月，复赐循等六人黄金五十两”。“逾月”者，即五月废立之日也。据此，则赐白金在易储之先，赐黄金在易储之后，《三编》次序亦是如此，皆据《实录》也。今分别书之。
东宫公孤官皆兼支二俸。
时王直受加等金币赏，顿足叹曰：“此何等事，乃为一蛮酋所坏！吾辈愧死矣。”
同日，封上皇子见清荣王，见淳许王。
废皇后汪氏，立太子母杭氏为皇后。上之易太子也，独汪后不可，曰：“如监国之称何！”上不悦，后以太子杭氏生，请让位，从之。
丙申，工部尚书石璞筑沙湾堤成。
河自正统十三年经由沙湾决口入海，运道日益浅涩，上即位，敕山东、河南巡抚都御史洪英、王暹协力合治，积数月无功。时议者谓“沙湾以南地高，水不得南入运河，请别引水以灌运。”甚者言“沙湾水湍急，投以石铁，冲浮若羽，非人力可为，
744
纪二十六
请设斋醮符咒以禳之”。上心甚忧念，命璞往治之，并加河神封号。璞至，浚渠自黑洋山至徐州以通漕，而沙湾决口如故，复遣中宫黎贤、阮洛、御史彭谊助之，乃于沙湾筑石堤以御决河，开.月河二，引水以益运河，且杀其决势。至是河流渐微细，沙湾堤始成。
璞还朝，加太子太保。又于黑洋山、沙湾建河神二新庙，春秋致祭。
辛丑，诏河南流民复业者，计口给食五年。
乙巳，授颜希惠、孟希文并翰林院《五经》博士，子孙世袭。
先是，命礼部取颜、孟子孙长而贤者各一人至京师，至是召见，皆官之。未几，以希惠非嫡子，乃改官其兄子议。
六月，乙亥，罢各省巡抚官入京议事。初，巡抚之设，本无定员，有事则命之。宣德中，以关中、江南等处地大而要，命官更代，巡抚不复罢去。正统之末，南方盗起，北寇犯边，于是内省偏隅遍置巡抚，以职兼兵事，多不便于武官，石亨等奏请罢之。而是时耿九畴以侍郎巡抚陕西，有言“侍郎出镇，与巡按御史不相统，事多拘滞，又文移往来亦多窒碍难行”，遂以逾年复巡抚，并请改授宪职，凡出镇者，皆授都御史或副都或佥都。著为令。【考异】请罢巡抚官人京议事，《明史·本纪》据《实录》书之。《春明梦余录》言“石亨所奏，以其兼兵事，多不便于武官也”，按是年七月有诏，“洪英、孙原贞、薛希琏分行天下，考察官吏。”是时英巡抚山东，原贞巡抚浙江，希琏巡抚福建，以罢巡抚故改命也。然证之《明史·耿九畴传》，言“侍郎出镇，与巡按御史不相统，事多窒碍。乃定自后大臣镇守巡抚，皆授都御史。”据此，则始罢巡抚，继因兵部定授宪职，遂仍设之。故《明史·职官志》巡抚定遣都御史，在景泰四年，则是罢后寻复，而入京议事，亦巡抚之旧例，罢则俱罢，复则俱复也。今汇书之。
是月，大雨浃旬，河复决沙湾北岸，掣运河之水以东，近河地皆没，诏巡抚山东、河南都御史洪英等督有司修筑，复遣中官
745 明通鉴卷二十六
黎贤，工部侍郎赵荣等往治之。
秋，七月，两广苗寇相寻，积年不靖，总兵董兴、武毅，推委不任事。尚书于谦请以翁信、陈旺易之，而特遣一大臣督军务，乃荐都御史王翱。
乙未，命翱总督两广军务。两广之设总督，自翱始也。
翱至镇，将吏慑服，推诚抚谕。于是蛮酋向化，寇盗亦平。壬寅，礼部侍郎兼学士王一宁卒。
一宁之人阁也，以中官王诚辈尝受业，私相援引，遂致显达。士论薄之。
是月，杀内监王瑶等。
时御用少监阮浪侍上皇于南宫，上皇赐浪镀金绣袋及镀金刀各一，浪以赠瑶。锦衣卫指挥卢忠者，险人也，见瑶刀、袋异常制，醉瑶酒而窃之。遂令校尉李善上变，言：“浪传上皇命，以袋、刀结瑶，谋复位。”上怒，下浪、瑶诏狱，令忠证之。忠筮于术者仝寅，寅以大义折之，且曰：“此大凶兆，死不足赎。”忠惧，佯狂以冀免。内阁商辂及中官王诚言于上曰：“忠病风，无足信，不宜听妄言伤大伦。”上意少解，乃并下忠狱，坐以他罪，谪广西立功，瑶磔死。锢浪于狱，寻亦杀之。【考异】《明史·本纪》不载，事见《宦官传》。《传》言“阮浪，王瑶俱磔死”，《三编》则云“锢浪于狱，瑞竟磔死”，盖据《实录》所载，与《明史》异。若《吾学编》则于是年七月书云，“杀御用少监阮浪”，诸书则云“杀阮浪、王瑶等”。按浪乃侍上皇于南宫者，治此狱时，商辂及中官王诚谏景帝勿听妄言伤大伦，乃并下卢忠狱，坐以他罪。据此，则杀瑶亦当坐以他罪，不涉上皇之事，盖辂等请之也。不杀浪而锢之于狱，恐伤上皇之心，《三编》所记，似为得之。惟英宗复辟，追赠阮浪。上念其为已受惨祸，命儒臣立碑记之。然则浪之被杀，盖毙之狱中耳.今据《三编》分别书之。
八月，甲子，荧惑昼见。乙丑，振徐、兖水灾。746
纪二十六
戊辰，遣都御史洪英、尚书孙原贞、薛希琏等分行天下，考察官吏。
时英等巡抚暂罢，故有是命。
丁丑，振两畿水灾州县，免税粮。乙酉，振南畿、河南、山东流民。
九月，庚寅，学士江渊母丧起复，请奔丧治葬，事毕还京，许之。
初，侍讲学士倪谦遭丧，渊荐为讲官，谦遂夺哀。至是御史周文言：“渊之引谦，正自为今日地，请并治谦，以为营求夺情者戒。”上以事既处分，不问。诏：“自今后有官吏遭丧者，皆令依例守制，毋得滥保。”
辛卯，以南京地震，两淮大水，河决，命都御史王文巡视安辑。
乙未，振两畿、山东、山西、福建、广西、江西、辽东被灾州县。
初，副都御史朱鉴请罢内官监军，不省。已而山东布政使裴纶言：“山东既有巡抚，又设内官镇守，有司供应，以一科十，实为扰民。请下廷议，凡内地已有巡抚者，镇守内官悉召还。”疏人，中官激上怒，责纶陈状，纶伏罪乃已。
时临洮同知田旸，听选知县单宇，陕西举人段坚，工部办事吏徐镇，俱上言“请召还监军镇守中官”，诏以为“祖宗旧制不可更”，皆不纳。
是月，南京军匠余丁华敏上言，极陈宦官之害。略曰：“近年以来，内官袁琦、唐受、喜宁、王振，专权害政，国事倾危。望陛下防微杜渐，总揽权纲，为子孙万世法。不然，恐祸稔萧墙，曹节，侯览之害，复见于今。臣虽贱陋，不胜痛哭流涕！谨以虐政害民十事，为陛下痛切言之：内官家积金银珠玉，动以万计，原其所至，非内盗府藏，即下朘民膏，害一也；怙势矜宠，占公
747 明通鉴卷二十六
侯邸舍，兴作工役，劳扰军民，害二也；家人外亲，皆市井无赖，纵横豪悍，任意作奸，纳粟补官，贵贱淆杂，害三也；建造佛寺，耗费不赀，营一己之私，破万家之产，害四也；广置田庄，不人粮税，寄户府县，不受征徭，阡陌联亘而民元立锥，害五也；家人中盐，虚占引数，转而售人，倍支巨万，坏国家之法，夺商人之利，害六也；奏求塌房，邀接商旅，倚势赊货，恃强不偿，行贾坐敝，莫敢谁何，害七也；卖放军匠，俾办月钱，致内府乏人，工役繁重，并力不足，害八也；家人贸置物料，所司畏惧，以一科十，亏官损民，害九也；监作所至、非法酷刑，军匠涂炭，愁苦不堪，害十也。”事下礼部，寝不行。
时又有贾斌者，山西都司令史也，亦疏言宦官之害，引汉桓帝、唐文宗、宋徽、钦为戒。辑《忠义集》四卷，采史传所记直谏尽忠守节之士，而宦官恃宠蠹政可为鉴戒者附焉。乞命工刊布。上虽报闻，仍饬礼部不必刊行。【考异】华敏上书，《明史》附《聊让传》，在景泰三年九月，《三编》统书于正统十四年朱鉴请罢内官监军之下，盖牵连并记也。今据《明史》本传，并汇记朱鉴以后请罢内官镇守、监军之裴纶等，皆据《列传》书之。
闰月，癸未，复开处州银场，从浙民请也。【考异】《明史·食货志》言：“景帝尝封闭，以盗矿者多，兵部尚书孙原贞请开浙江银场，并开福建。”按是年开浙江处州银场，明年三月复开福建建宁银场，《志》所云者是也。惟据《孙原贞传》，言“福建福州、建宁二府，旧有银冶。因寇乱罢，朝议复开，原贞执不可，乃寝”。据此，则原贞乃请罢福建开矿之人，岂有先请开浙江银场，遂及福建者？原贞本镇守浙江.是年因暂罢巡抚，命分行福建，考察官吏，因留镇焉。据《本纪》言“闰月福建盗起”、是原贞留镇讨贼也。明年开福建银场，原贞执不可，正以盗贼甫平，恐复因开场起衅耳.然则《志》之所载，似失其实，且亦与《原贞传》矛盾也。《三编》以为浙民所请，盖据《实录》，今从之。
是月，福建盗复起。 748
纪二十六
冬、十月，戊戌，召左都御史王文入直文渊阁、预机务、大学上高谷荐也。
时内阁陈循最任事，好刚自用，谷与循不相能。会王一宁卒，请增置阁员。谷以文强悍，思引与共政以敌之，遂举文，循亦举其乡人萧维桢。而文得中官王诚助，遂诏用文。
丙辰，命都督孙镗、佥事石彪协守大同，都督同知卫颖、佥事杨能、张钦协守宣府、备北寇也。
是月，召巡抚山西副都御史朱鉴还，寻致什。
时诏遣大臣分行天下，黜陟有司。礼部侍郎邹干至山西，多所论劾。鉴请召干还，干因奏鉴徇护。上是干言，召鉴还，佐院事。
初，上易储，鉴贻书大学士陈循，极言不可。且言“陛下于上皇，当避位以全大义”。循大骇。至是鉴至京师，遂不求用，家居二十余年卒。
召总督尚书王来还。
梁珤以来功大，乞加旌异，都给事中苏霖驳之，乃止。来还，在道，以贵州苗复叛，敕回师讨之，逾年事平，召为南京工部尚书。
十一月，已未朔，日有食之。
戊辰，都督方瑛讨贵州白石崖贼，俘斩二千五百人，招降四百六十砦。进左都督。
甲戌，安辑畿内及山东，山西逃民，复赋役五年。是月，免山东及淮、徐等处水灾税粮。
十二月，癸巳，始立团营，兵部尚书干谦定也。
初，京军凡三大营：一日五军，太祖初制也；一日三千，太宗得边外降丁三干人，亦分五营，掌随大驾；一曰神机，则征交阯所得火器，立营肆习，佐以马队者也。三大营同隶五军都督府，其掌府者，治常行文书而已，非特命不预营事。自上皇之
749 明通鉴卷二十六
还，谦以和议终不可恃，必求所以自强者。顾营政久弛，三大营虽各有总兵，不相统壹，临期调拨，兵将皆非所素习，猝遇敌军，有所呼召，甚至彼己不知，姓名不记者。
于是始选三营军十万，分五营团操，名日团营法。以五十人为队，队有长，百人两队，有领队官，千人有把总，五千人有都指挥。体统相维，兵将相识，量敌多寡以为调法，行之一年，又请益兵五万，并前五营为十团营。每营置都督一人，都指挥三人，把总十五人，指挥三十人，每队置管队官二人。仍各统以武臣、内臣，而谦及石亨、内臣刘永诚、曹吉祥往来提督。其余军不在团营者，归本营训练，以卫京师，名曰“老营”。
至是营制既定，谦绘图上进，悉依古法而变通之，京军旧制为之一变、诏如谦议，依法训练。谦号令明审，目视，指屈，口奏，悉中机宜。亨虽大将，受成而已。【考异】据《明史·本纪》，系之是年十二月癸巳，《三编》系之二年十二月，盖二年立团营，三年复增定也。《三编·质实》云：“按明《兵志》，＇谦请于诸营选胜兵十万，分十营团练＇，《于谦传》云，择精锐十五万人，分十营团练”，其说互殊。按明《兵志》。（此明《兵志》谓明时所修之兵志。）“景泰三年十二月癸巳，谦与石亨议选五军神机三千营精锐官军十五万，分为十营。则《谦传》为得实，而《兵志》误也。”此《兵志》谓今修《明史》之《兵志》。今按《三编·日》中所记，谓“二年立团营。系以三营军十万分五营团操”，是每营二万人也。又云，“明年十二月，（即三年十二月。）请益兵五万，并前五营为十团营”，是以十五万兵分为十营，每营一万五千人也。置都督一人统一营，则十营置都督十人.又一营置都指挥三人，则二年之制所谓“五千人·都指挥”者也。又，营置把总十五人，则二年之制所谓“千人一把总”者也。“指挥三十人”，则五百人一指挥也。“每队置管队官二人”，则百人为二队，凡队长四人也，此与二年所定大略相同，惟增兵五万，分为十营，此其异耳。《三编》所载营制、即本明时所修《兵志》之文，今据书之。
是月，免河南及永平被灾秋粮。750
纪二十六
卫喇特额森复遣使来贺明年正旦。尚书王直等复请遣使答之，诏兵部议。于谦言：“臣职司马，知战而已，行人之事，非所敢闻。”上是谦言，仍罢遣使议。
既而洗马刘定之言：“北庭遣使，宜敕廷臣公议，不当但委之兵部。盖和战皆所以待敌，而兵部必不以和为请，犹之巫医皆所以治病，而巫者必不以药为言，各护其所短而欲见其所长也。”诏下群臣更议。给事中路璧奏言“遣使有五不可”，上遂从璧议，使卒不遣。
团营既立，上命于谦总其事。石亨自以才智非谦敌，又上所以任之者不如谦专，自是衔之。亨恃功骄纵，辄为谦所裁抑，盖恚甚，乃疏辞总兵、不许。
谦上言：“祖宗朝本无总督，近因边事孔棘，命臣兼领，此一时之宜，非经久之法。即今敌情不定，将任宜专，臣见石亨屡奏辞职，以臣为之轩轾也。乞解臣总督军务，俾亨专任其事。”上亦不许。
初，额森寇京师，德胜门之捷，亨自以功不如谦而得世侯，内愧，乃疏荐谦子冕，请召赴京师，从之。冕既至，谦言：“国家多事，臣子义不得顾私恩。且亨位大将，不闻举一幽隐，拔一行伍微贱以裨军国，顾独私臣子，如公议何！”卒辞之。
亨之不悦于谦，已非一日。而谦性刚，负才气，遇有不如意事，辄拊膺叹曰：“此一腔热血，竞酒何地！”视诸选耍大僚勋戚，意颇轻之、以此自亨外，怨而訾之者益众，赖上知谦深，得以自行其志。
而谦亦至性过人，忧国忘身。上皇之还，以谦从容数语，转移上意，而口不言功。易储之际，兼宫僚者命支二俸，而谦独再辞，故金币之赏亦不及焉。【考异】于谦之不谏易储，论者疑之，弇州《考误》谓“易储之际，增置宫僚，王直、胡淡皆太子太师，谦所加不过太子太傅，又不预赏，以此决谦不与易储之谋”，是固然矣。若《三编》所载
751 明通鉴卷二十六
御批，谓：“谦在当时、实能公忠体国，若竟如诸人之阿顺苟容，必无是理。观赐金之独不及谦，则安知非谦已有造膝之陈？景帝稔其意不可夺，故不复相属耶？不然，景帝任谦方深，苟非有大拂其隐之嫌，何至天顺复辟时，闻钟声而有疑是于谦之问耶？”按此论最足雪忠肃之诬。今参观前后，景帝之任谦，自易储之后，宠遇少替，此可见矣。今附记于谦辞军务之下。
方额森之入寇也，谦留宿直庐，不还私第。素病痰，疾作，上遣中官兴安、舒良更番往视。闻其服用过薄，诏令上方制赐，至醯菜毕备，又亲幸万寿山伐取竹沥以赐。或言宠谦太过，兴安曰：“彼日夜分国忧，不问家计。即彼去，令朝廷何处更得此人？”其见重如此。然自易储后，上之于谦，亦不无少替云。
是岁、凤阳、淮安、徐州皆大水，饥民死者相枕藉。
佥都御史王竑巡抚江北，奏闻，不待报，辄开仓振之。上闻奏，方忧甚。及得竑自劾疏，喜曰：“好都御史！不然，饿死我百姓矣。”
四年
春，正月，上皇在南宫。辛未，大祀南郊。
是月，上元节，诏市羊角为灯，副都御史巡抚陕西耿九畴引宋苏轼谏神宗买浙灯事以奏，诏罢之。
河复决新塞口之南，诏复加河神封号。
二月，戊子，湖广五开、清浪诸苗叛，命梁珤会王来讨平之。
乙未，皇太子冠。
庚戌，免江西去年被灾秋粮。
是月，都御史王文自江淮还，晋吏部尚书兼学士。
文以二品人内阁，阁体益崇，旧制重冢宰，虽内阁历二三十752
纪二上六
年，不领吏部尚书、内阁之领吏部亦自文始也。【考异】景帝易储置东宫官，惟杨善、王文二人先以正月加太子太保，故弇州有“王不预升而于不与赏”之语、今按帝之易储、自元年冬下金英于狱，上意已定，而先期密谋，实始于中官王诚。史言“文与诚前善”，又言“易储之际。文率先承命”，然则不待白金之赐及黄玹之上书，而文已首倡此议矣。先之加太子太保以饵之，及奉使江淮，不——月即酬之以内阁，逾年至京师，又酬之以吏部尚书，文之所得多矣。而弇州以为“不预升”，毋乃懵懵。今观文以内阁领吏部，此其明证。
广西土目黄珐，奉敕驰驿至京师，召见便殿。上以玹有机谋勇略，遂擢前军都督同知，并赐第居京师。
初，巡抚广西李棠治珐狱，檄参政曾翠、副使刘仁宅捕玹父子。玹使人持千金贿于道，且拥精兵胁之，翚等佯诺，遂诱持玹并其子下狱。甫按治而珑得释赴召，且命出其子于狱，翠等太息而已。棠以不得竟玹狱、郁郁，累疏谢病，归，不携岭表一物，以清节著闻。
三月，戊寅，开建宁银场。
时浙江银场既开，户部以闽地相连，请并开，从之，命少监戴细保提督场事。
是月，召都御史王翱还。
时御史练纲偕同官上言：“吏部推选不公，任情高下，请置尚书何文渊、右侍郎项文曜于理。尚书王直，左侍郎俞山，素行本端，为文曜等所罔，均宜按问。”上虽不罪文渊等，颇以纲言为直。命纲举堪胜吏部者，纲荐王翱、年富、薛瑄三人。时翱镇两广，遂召之。【考异】王翱召还，以何文渊被劾，练纲荐可任吏部者三人，故有召还之敕。其实文渊下狱及翱授尚书，皆在六月也，诸书并系之三月者，牵连并记耳。《明史·本纪》系文渊下狱于六月，证之文渊本传，言其”初为纲所劾，上宥之。至六月，再被林聪劾，始下狱。既释，始令致仕而去”。今分别书之。
753 明通鉴卷二十六
淮、徐洊饥、佥都御史王竑振之。是时山东、河南饥民亦相率就食，竑以徐州广运仓有余积，欲尽发之，典守中官不可。竑曰：“民旦夕且为盗。若不吾从，脱有变，当先斩若，然后自请死耳。”中官惮竑威名，不得已从之。竑乃自劾专擅罪，因言：“广运所储，仅支三月，请令死罪以下入粟自赎。”从之，复命侍郎邹干赍帑金驰赴，听竑便宜。
竑乃躬自巡行散振，不足则令沿淮上下商舟，量其大小，出米作粥以食饥民。又劝富民出米麦谷粟，参以银钱绢布，分给被灾之家。凡前后全活二百一十万余人，赋牛种及招抚复业者七万九千余户，流民安辑者万六百余家。病者给药，死者具槥，鬻子女者赎而还之，还籍者予道里费。民忘其饥，颂声大作，歌曰：“生我者父母，活我者巡抚。”尚书金濂、大学士陈循等佥称其功。
太监兴安，自金英废后，益专用事，佞佛甚于王振。又见振建大兴隆寺，请乘舆临幸，思有以敌之，乃请别建大隆福寺，费数十万。
是月，寺成，上命克期临幸。河东盐运判官杨浩切谏，谓：“陛下即位之初，首幸太学，海内之士，闻风景向。今又弃儒术而崇佛教，非所以垂范后世也。”郎中章纶，亦上言：“佛者，夷狄之法，非圣人之道。以万乘之尊，临非圣之地，史官书之，传之万世，实累圣德。”上乃止。
自王振佞佛，岁一度僧，大作佛事，数年以来，京城内外，建寺二百余区，以故释教益炽。选人单宇，待铨京师，上书言：“前代入君，尊奉佛氏，卒致祸乱。近男女出家累百千万，不耕不织，蚕食民间。营构寺宇，遍满京邑，所费不赀。请撤木石以建军营，销铜铁以铸兵仗，罢遣僧尼，归之民俗，庶皇风清穆，异教不行。”疏入，为廷议所格，出知外任。
而国学生姚显亦上言：“曩者修治大兴隆寺，穷极壮丽。又奉754
纪二十六
僧杨某为上师，仪从侔王者，藐万乘若弟子。一旦上皇北狩，曾不能前赴卫喇特化谕额森。佛之不足护国，彰彰矣。”
自上即位以来，廷臣谏事佛者甚众，上卒不能从。【考异】《明史·本纪》不载，《三编》系之三年六月，据始建也。其目云：“明年三月成，上克期临幸，章纶，杨浩谏乃止。”证之《明史·单宇传》亦云“是年三月寺成”。盖《明史》、《三编》皆据《实录》也，今统系之是年三月下，并汇记前后谏事佛诸人，皆据《列传》书之。
是春，吏科给事中林聪左迁春坊司直郎，以易储异论也。学士商辂，言“聪敢言，不宜置之散地”，寻复之。
聪上言：“国家旧制，冒丧有禁，匿丧有罚。近年虏事宁谧，在外方面等官，已有定例不许起复；而在京官员或有夺情者，恐遂成故事。其流弊将必至贪恋名爵，不顾廉耻，以夺情为幸事，视父母如路人。子道既亏，臣节安在！乞行改正。”上嘉纳之。夏，四月，戊子，筑沙湾新决口，复塞之。
徐.淮饥甚。学士王文巡视还，请移南京仓粟振徐州，从之.
己酉，诏：“天下生员纳米徐州、东昌、临清以振灾民者，许入国子监读书。”
初，定制八百石，后减五百石，最后减至三百石行之。礼部胡濙等言：“权宜之制，实坏士习。”未几遂罢。
初.洪武中，监生与荐举人材参用，故其时太学生有布衣登大僚者。迨科目行而荐举废，于是监生亦渐轻。至是纳粟例开，不久即止，然其后或遇岁荒，或因边警，或大兴工作，率援前例行之。而军民子弟，亦得援生员例人监，谓之“民生”，亦谓之“俊秀”，或竟谓之“例监”，而监生日益轻矣。
时户部以边储不足，义奏请令罢退官非赃罪者，输米二十石，给之诰敕。都给事中刘炜等言：“考退之官，多有罢软酷虐，荒溺酒色，廉耻不立者，非止赃罪已也。赐之诰敕，以何为词？
755 明通鉴卷二十六
若褒其纳米，则是朝廷诰敕止直米二十石，何以示天下后世？此由尚书金濂不识大体，有此谬举。”上为立已之。
五月，丁已，出徐、淮仓粟振饥民。
已巳，学士王文丁母忧，诏夺哀起复。寻请奔丧，许之。正统初，文以陕西按察使遭父忧，命奔丧起视事，至是凡再夺情云。
甲戌，徐州复大水，以改拨支运及盐课振之，又截留山东应运米九十二万石以备振济.
丁丑，发淮安仓振凤阳。
乙酉，大雷雨，又决沙湾北岸，掣运河水入盐河，漕舟尽阻。
时河南水患方甚，太仆少卿黄士俊言：“河分两派，一自荣泽南流人项城，一自新乡八柳树人张秋会通河，并经六七州县，约二千余里。民皆荡析离居，而有司犹征其税，乞敕所司覆视免征。”
巡抚河南御史张澜又言：“原武东岸尝开二河，合黑洋山旧河道，引水通徐，吕二洪以济漕运。今二河淤塞，恐徐、吕乏水，必妨漕事。黑洋山北河流稍迂回，请因决口改挑一河，以接旧道，灌徐、吕。”
上皆从之。
是月，巡按山西御史左鼎上言：“自卫喇特变作，于今五年，貂蝉盈座，悉属公侯；鞍马塞途，莫非将帅，民财岁耗，国帑日虚。以天下之大，土地兵甲之众，曾不能一振扬威武，则军政仍未立也。昔太祖定律，至太宗暂许有罪者赎，盖权宜也。乃法吏拘牵，沿为成例，官吏受枉法财，悉得减赎。骫骳如此，复何顾惮哉！国初建官有常，近始因事增设。主事每司二入，今有增至十人者矣；御史六十人，今则百余入矣。甚至一部有两尚书、侍郎亦倍常额，都御史以数十计，此京官之冗也。外则增设抚民管756
纪二十六
屯官，如河南参议益二而为四，佥事益三而为七，此外官之冗也。天下布、按二司，不过每司十余人，乃岁遣御史巡视，复遣人臣巡抚镇守。夫今之巡抚镇守，即曩之方面御史也。为方面御史，则合众人之长而不足，为巡抚镇守，则任一人之智而有余，有是理邪？至御史迁转太骤，当以六年为率，令其通达政事，然后可以治人.巡抚所系尤重，毋使初任之员，漫然尝试。其余百执事，亦宜慎择而久任之。”疏上，上颇嘉纳。
未几，复言：“国家承平数十年，公私之积未充，一遇军兴，抑配横征，鬻官市爵，率行衰世苟且之政，此司邦计者过也。臣请痛抑末技，严禁游惰，斥异端使归南亩，裁冗员以省糜费，开屯田以实边，料士伍而纾饷。寺观营造，供佛饭僧，以及不急之工，无益之费，悉行停罢，专以务农重粟为本，而躬行节俭以先之，然后可阜民而裕国也。倘忽不加务，任掊克聚敛之臣，行朝三暮四之政，民力已尽而征发无已，民财已竭而赋敛日增。苟纾目前之急，不恤意外之虞，臣窃惧焉！”章下户部，尚书金濂请解职，不许。
时给事中敢言者推林聪、叶盛，凡六科联署建请，多聪、盛为首。御史则鼎与练纲卓有声誉，鼎善为章奏，纲有才辩，急功名，廷臣皆畏其口。一时京师语曰：“左鼎手，练纲口。”自公卿以下，鲜不被其弹劾者。【考异】左鼎上书，据《明史》本传在四年。下文云：“逾月，以灾异偕同官劾大臣，遂论何文渊等。”今按文渊下狱致仕，皆在六月，《传》以为“逾月”，是鼎以五月上书明矣。《明鉴》亦系之四年五月下，今从之。
六月，壬辰，下吏部尚书何文渊等于狱，寻释之。
时灾异见，给事中林聪等劾文渊检邪，左庶子周旋疏言其枉，聪并劾旋。给事中曹凯复廷争之，遂与旋俱下狱。先是御史左鼎以灾异偕同官陈救弊恤民七事，末言“大臣不乏奸回，宜黜罢其尤、用清政本”。聪请明谕鼎等指实劾奏，于是鼎、聪等乃
757 明通鉴卷二十六
共论文渊，并及刑部尚书俞士悦、工部侍郎张敏、通政使李锡不职状。上乃罢锡，令文渊致仕，以王翱为吏部尚书。
辛亥，瘗土木、大同、紫荆关暴骸。秋，七月，庚辰，罢诸不急工役。
是月，上以沙湾屡决，复命尚书石璞往治之。璞及凿一河，长三里，以避决口，上下通运河，而决口亦筑坝截之，令新河、运河俱可行舟，以济漕运。【考异】石璞再往洽河，《明史·本纪》不载，事见《璞传》。证之《七卿表》，璞以七月出治沙湾河。诸书有系之五月者，因沙湾之决，牵连并记耳。《三编》系璞前次治河于三年，因并记四年再治事，今分别书之。
以罗通为右都御史，萧维桢为左都御史。未几，维桢以丁忧去。
八月，已丑，振河南饥。
时济宁亦饥，上遣侍郎沈翼赍帑金三万两往振，翼散给仅五千两，余以归京库。佥都御史王竑劾“翼奉使无状，请仍易米备振”，从之。
甲午，卫喇特额森自立为可汗。
初、额森既杀托克托布哈，遂乘胜迫胁诸部，东至建州、乌梁海，西及赤斤、哈密，遂自称汗，以其次子为太师。
九月、都御史陈镒致仕卒。
镒性宽恕，少风裁，回院后，誉望损于在陕时。卒，赠太保，谥僖敏。
冬，十月，庚寅，诏天下镇守、巡抚官督课农桑。甲午，以徐有贞为佥都御史，命治沙湾决河。
沙湾屡塞屡决，上甚忧之。前后治河者皆无功，石璞所凿新河虽成，上恐不能久，令璞且留处置，而命廷臣举一人以专治沙湾。于是陈循等共荐有贞，上亦忘其为珵也，遂以谕德骤膺迁擢，于是复起用。
758
纪二十六
戊戌，额森遣使致书，自称大元特克绅达罕，“达罕”者，华言可汗也，旧作田盛大可汗，末署添元元年。
诏廷臣议报书所称。给事中林聪以为“但敕谕来使，不必报书”，安远侯柳溥以为“宜仍称太师”，郎中章纶以为“可称卫喇特王”，而府部大臣则金言“称汗者，从其俗也”，诏乃报书称卫喇特汗。
十一月，辛未，皇太子见济薨，谥曰怀献。十二月，乙未，免山东被灾税粮。
乙巳，赉边军。
是月，卫喇特诸酋遗人贡马，寻寇辽东，官军击却之。
是岁，倭人贡、至临清，掠居民货，有指挥往诘，殴几死。所司请执治，上恐失远人心，不许。
时倭人贡物外，所携私物增十倍。礼官言：“宣德间，估时值给钱钞，或折支布帛，为数无多，然已大获利。今若仍旧制，当给钱二十一万七千，银价如之，宜大减其直。”给银三万四千七百有奇，使臣不悦。诏增钱万，犹以为少，求增赐物。诏增布帛干五百匹，终快快去。
五年
春，正月，上皇在南宫。
戊午，黄河清，自龙门至于芮城。甲子，大祀南郊。
壬申，罢福州、建宁银场，从镇守尚书孙原贞之请也。
原贞言：“寇盗方平，且臣覆视各银场，亲临各坑，见坑路深远，矿脉微细，亦有坚石深泉之处，实难开煎。伏望仍前封闭，俟岁丰民富时徐议其事。”乃罢之。
甲戌，遣平江侯陈豫、学士江渊抚辑山东、河南及两淮被灾军民。
759 明通鉴卷二十六
时江北洊饥，山东、河南亦饥，值大寒，人畜多冻死。巡抚都御史王竑屡以为言，故有是命。
二月，王竑上书言：“比年饥馑洊臻，人民重困，顷冬春之交，雪深数尺。淮河抵海，冰冻四十余里，人畜僵死万余，弱者鬻妻子，强者肆劫夺，衣食路绝，流离载途。陛下端居九重，大臣安处廊庙，无由得见，使目击其状，未有不为之流涕者也。陛下嗣位以来，非不敬天爱民，而天变民穷特甚者，臣窃恐圣德虽修而未至，大伦虽正而未笃，贤才虽用而未收其效，邪佞虽屏而未尽其类，仁爱施而实惠未溥，财用省而上供未节、刑罚宽而冤狱未伸，工役停而匠力未息，法制颁而奉行或有更张，赋税免而有司或仍牵制。有一于此，皆足以干和召变。
伏望陛下修厥德以新厥治，钦天命，法祖宗，正伦理，笃恩义，戒逸乐，绝异端，斯修德有其诚矣。进忠良，远邪佞，公赏罚，宽赋役，节财用，戒聚敛，却贡献，罢工役，斯图治有其实矣。如是而灾变不息，未之有也。”
上褒纳之。乙巳，敕内外臣工同加修省，并求直言。【考异】据《明史·本纪》：“二月乙巳，以雨旸不时，诏廷臣修省。”按是年江北洊饥，山东.河南亦饥。证之《王竑传》，盖竑时抚江北上书，因有修省之诏，今据增。
是月，礼部会试。
初，诏会试遵永乐间例，不限额，不分地。上即位之二年，辛未会试，礼部方奉行，而给事中李侃争之，言“部臣欲专以文词多取南人”，刑部侍郎罗绮亦以为言。下礼部，覆奏：“臣等所奉诏书，非私请也。”上命遵诏书，不从侃议。
去年，给事中徐廷璋复请依正统间例，从之。至是，礼部奏请裁定，于是复分南、北、中卷。南卷应天及苏、松诸府，浙江，江西，福建，湖广，广东；北卷顺天，山东，河南，山西，陕西；中卷四川，广西，云南，贵州，及凤阳、庐州二府，滁、760
纪二十六
徐、和三州。自是遂著为令。【考异】《明史·本纪》不载，《三编》统系于“景泰元年诏明年会试毋拘额数”之下。据《明史·选举志》，李侃所奏在二年，而廷璋复奏在五年会试之前。《典汇》系之四年八月，今汇书于五年会试下。
三月、壬子，赐孙贤等进士及第，出身有差。
辛酉，命学上江渊振淮北饥。渊前后条上军民便宜十数事，并请筑淮安月城以护常盈仓，广徐州东城以护广运仓，悉议行。
命学士王文抚恤南畿。
先是正统以来，苏、松、常、镇四府粮，四石折白银一两，民以为便。后户部复征米，令输徐、淮，率三石而致一石，有破家者。至是文以便宜停之，又振饥民凡三百六十余万。时年饥多盗，文捕长洲盗许道师等二百人，欲张其功，坐以谋逆，大理卿薛瑄力辨其诬。给事中王镇乞会廷臣勘实，得为盗者十六人，置之法，余得释。
越三月还，进少保兼东阁大学士。甲子，广东泷水猺作乱。
时王翱召还，以副都御史马昂总督两广，至是破泷水贼，俘其酋送京师，诛之。
庚辰，缅甸执麓川思机发送京师。
初，缅人得思机发，仍挟为奇货。上即位之元年，总兵官沐璘奏请缓之，听其自献为便，从之。至是缅人索旧地，左参将胡志等许以银戛等处地方与之，乃送机发及其妻孥六人至金沙江。总兵官毛胜以闻。寻遣志等槛送至京，诛之。胜以平贵州苗功，封南宁伯，镇金齿。
是月，户部侍郎孟鉴言：“国子生二千余人，俱仰给官廪，有名无实。请留年深者千余人，余悉放归。”从之。
给事中林聪，以灾异偕同官条上八事，杂引五行诸书，累数千言。大略以“绝玩好，谨嗜欲为崇德之本，而修人事在进贤退
761 明通鉴卷二十六
奸。武清侯石亨、指挥郑伦，身享厚禄，而多奏求田地、百户唐兴，多至一千二百余顷，宜为限制”。余如“罢斋醮，汰僧道，慎刑狱，禁私役军士，省轮班工匠”，皆深中时弊。上颇多采纳。【考异】林聪以灾异上八事，见《明史》本传中，在五年三月，今据之。
都督黄玹以易储议得上眷，奏求霸州武清县地。都给事中刘炜偕同官抗章言：“玹本蛮獠，遽蒙重任，怙宠妄干，乞地六七十里，岂尽无主者！乞正其罪。”上宥玹，遣户部主事黄冈谢昶往勘。还奏，果民产，户部再请罪玹，上卒不问。
夏，四月，壬午朔，日有食之。
四川草塘苗黄龙、韦保作乱，自称平天大王，剽掠播州西坪、黄滩等处，诏左都督方瑛讨之。
瑛与巡抚蒋琳会川兵进剿，辛卯，克之，贼魁皆就缚，寻分兵克中湖山及三百滩诸苗砦，禽其酋，斩首七千余。捷闻，诏封南和伯。
瑛为将，严纪律，信赏罚，临阵勇敢，善抚士，士皆乐为用，以故数有功。廷臣言宜委以禁旅。寻召还，同石亨督京营军务。
是月，以刑部侍郎张凤为户部尚书，时金濂卒，代之也。怀献太子之薨也，中外属望沂王，欲乘此复东宫，无敢发者。御史钟同，与礼部郎中章纶语及沂邸皆泣下，因约疏请复储。五月，同上疏论时政，遂及复储事。
其略曰：“近得贼谍，言额森侦京师及临清虚实，期初秋大举深人，直下河南，臣闻之不胜寒心！而庙堂大臣，皆恬不介意。臣草茅时，闻寺人构恶，戕僇直臣刘球，遂致廷臣箝口。假使当时犯颜有人，必能谏止上皇之行，何至有蒙尘之祸？陛下赫然中兴，锄奸党，旌忠直，命六师御敌于郊，不战而三军之气自倍。臣谓陛下方且鞭挞，坐致太平，奈何边氛甫息，创夷未复，而侈心遽生，失天下望！伏愿取鉴前车，厚自奋厉，毋徇货色，毋甘762
纪二十六
嬉游，亲庶政以总威权，敦伦理以厚风俗，辨邪正以专委任，严赏罚以树风声，去浮费，罢冗员，禁僧道之蠹民，择贤将以训士。然后亲率群臣，谢过郊庙，如成汤之六事自责，太宗之十渐即改，庶几天意可回，国势可振。”
又言：“父有天下，固当传之于子。乃者太子薨逝，足知天命有在。臣窃以为上皇之子即陛下之子，沂王天资厚重，足令宗社有托。伏愿扩天地之量，敦友于之仁，蠲吉具仪，建复储位，实祖宗无疆之庥！”
又言：“陛下命将帅各陈方略，经旬逾时，互相委责。及石亨、柳溥有言，又不过庸人孺子之计。平时尚尔，一旦有急，将何策制之。夫御敌之方，莫先用贤，陛下求贤若渴，而大臣顾排抑之，所举者率多亲旧富厚之家，即长材屈抑，孰肯为言！廷臣欺谩若此，臣所以拊膺流涕，为今日妨贤病国者丑也。”
疏人，上不怿，下廷臣集议。宁阳侯陈懋、吏部尚书王直等请纳同言，因引罪求罢，上慰留之。
越二日，纶亦抗疏陈修德弭灾十四事。其大者，谓：“内官不可干外政，佞臣不可假事权，后官不可盛声色。”又言：“孝弟者百行之本，愿陛下退朝后，朝谒两宫皇太后，修问安视膳之仪，上皇君临天下十有四年，是天下之父也；陛下亲受册封，是上皇之臣也；上皇传位陛下，是以天下让也；陛下奉为太上皇，是天下之至尊也。陛下与上皇虽殊形体，实同一人，伏读奉迎还宫之诏曰：“礼惟加而无替，义以卑而奉尊。”望陛下允蹈斯言，或朔望，或节旦，帅群臣朝见，以展友于之情，极尊崇之道，更请复汪后于中宫，正天下之母仪，还沂王于储位，定天下之大本，如此则和气充盈，灾诊自弭。”
上得疏，益大怒，时日已暝，宫门闭，传旨自门隙中出，立执同等。
甲子，同及纶俱下锦衣卫狱，搒掠惨酷，逼引主使及交通南
763 明通鉴卷二十六
宫状，濒死无一语。会大风扬沙、天地昼晦，狱得稍缓、令锢之。
初，额森入寇，朝廷仍遣使抚谕乌梁海，而三卫受额森指数，以非时人贡，遣使往来，伺察中国。既而额森虐使三卫，复逼徙朵颜所部于黄河穆纳旧作母纳地，三卫皆不堪，复阴输卫喇特情于中国。
是月，三卫请近边屯驻，因乞居大宁废城，尚书于谦以为不可，诏不许。
六月，戊子，录因。
秋，七月，癸酉，振南畿水灾。
时学士江渊分振淮北、淮安，粮运在途者，渊悉追还备振，漕卒乘机侵耗。事闻，遣御史按实，召渊还，论劾，当削籍。廷臣以渊守便宜，不当罪，遂有之。
是月、南京大理少卿廖庄上疏曰：“臣曩在朝、见上皇遣使册封陛下，每遇庆节，必令群臣朝谒东庑，群臣感叹，谓上皇兄弟友爱如此。今上皇在南宫，愿陛下时时朝谒，或讲论家法、或商榷治道。岁时令节，俾群臣朝见，以慰上皇之心。”又言：“太子者，天下之本。上皇之子，陛下之犹子也，宜令亲儒臣、习书策，以待皇嗣之生，使天下臣民，晓然知陛下有公天下之心，岂不美欤！盖天下者，太祖、太宗之天下，仁宗、宣宗继体守成者此天下也，上皇北征亦为此天下也。今陛下抚而有之，宜念祖宗创业之艰难，思所以系属天下之人心，即弭灾召祥之道，莫过于此。”疏入，不报。
时上皇在南宫、左右数为离间。及怀献太子薨，群小恐沂王复立，谗构愈甚，赖钟同、章纶与庄先后力言，皆得罪，然上颇感悟。【考异】廖庄上书，《明史·本纪》系之六年八月下，盖因廷杖牵连并记耳，证之《明史·庄传》、言“是年七月上书不报，明年以母忧赴京勘合，上忆前疏，命廷杖，并封杖杖章纶，钟同于狱中”。是庄上书在五年七764
纪二十六
月，廷杖在六年八月也。《三编》亦类叙于六年八月下，《质实》云：《明实录》庄上书在五年七月。”今分书之。
兵部尚书仪铭卒。
铭以潜邸旧恩，不次迁擢，然陈善进谏，颇有父风。是年.苏州、淮安诸郡积雪，民冻饿死者相枕。沙湾之筑，役山东、河南九万人，责民间铁器万具。铭从容请于上，多所宽恤。因灾异，言“消弭在敬天法祖，省刑薄敛，节用爱人”，录《皇明祖训》以进、深见奖纳。卒，谥忠襄。
起复左都御史萧维桢，仍故官。
八月，丁酉，复诏天下巡抚官赴京议事。是月，减两京课钞。
时以钞法不行，令两京市肆园场税悉纳钞，户部按月征之.商民以为病，或闭户不敢市易，拔园蔬伐果木以避之。给事中陈嘉猷言：“两京根本重地，不宜当岁歉之时，兴扰民之政，纵使钞法通行，而民已不聊生矣。”乃诏蔬果等暂免纳钞。
九月，壬戌，免苏、松、常、扬、杭、嘉、湖七府漕粮凡二百余万石，别运淮、徐、临、德四仓粮以补之。
福建官台山民作乱。
时练纲为巡按御史，捕其渠魁而释其胁从，遂与诸司忤。福建按察使杨珏劾纲纵盗，而廷臣当事者亦多忌纲。召还，谪邠州判官。
冬，十月，庚辰，命副都御史刘广衡巡抚浙江、福建，专司讨贼事。
十一月，戊午，罢苏、松、常、镇四府织造采办。十二月，免南畿、浙江被灾税粮。
是月，御史黄溥等劾给事中林聪。
聪以敢言著，自劾何文渊等后，诸司皆凛凛，而吏部尤甚，凡聪所言，无不奉行者。内阁及诸御史，亦并以聪好论建，弗善
765 明通鉴卷二十六
也。
先是御史白仲贤以久次擢广东按察使、聪言“仲贤奔竞，不当超擢”，乃改镇江知府。兵部主事吴诚夤缘得吏部，聪亦劾之，遂改工部。至是聪甥陈和为教官，欲得近地便养，聪为言于吏部。于是溥等遂劾聪“专选法，挟制吏部”。并讦其“前劾仲贤，为私其乡人参政方员，欲夺仲贤官予之。与吴诚有怨，辄劾诚”。因并劾尚书王直，“阿聪不举发”。
章下廷议。大学士王文尤恶聪，文致其罪，欲论斩，尚书高谷、胡淡不肯署。谷上书论救，淡称疾数日不朝，上遣中官兴安问疾，濙曰：“老臣本无疾。闻欲杀林聪，殊惊悸耳。”上亦自知聪，遂得释，左迁国子监学正。
是冬，前南京御史尚褫，因灾异上书陈数事。中言：“忠直之士冒死陈言，而执政者格以条例，轻则报罢，重则中伤，是言路虽开犹未开也。释教盛行，煽诱聋俗，由掌邦礼者畏中官势，以此度僧日益多。宜尽勒归农以省冗费。”章下礼部。时褫以劾周铨同下狱，寻论谪。至是疏既下，尚书胡茨恶其刺已，遂格不行，量移丰城知县。
浙、闽之乱，尚书孙原贞兼镇两省，其年冬，疏言：“四方屯军，宜简精锐实伍，余悉归农，以省冗食。今岁漕数百万石，道路之费不赀。如浙江粮，军兑运米，石加耗米七斗，民自运米，石加八斗，其余计水程远近加耗。是田不加多而征敛实倍，欲民无困，不可得也。况今太仓无十数年之积，脱遇水旱，其何以济？宜量入为出，俟仓储既裕，渐减岁漕数，而民困可苏也。”又言：“臣昔官河南，稽诸逃民籍，凡二十余万户，悉转徙南阳、唐、邓、襄、樊间，群聚为生，安保其不为盗？宜及今年丰，遗近臣循行，督有司籍为编户，给田业，课农桑，立社学、乡约、义仓，使敦本务业。生计既定，徐议赋役，庶无它日患。”时不能尽用，越十年，郧阳盗起，果如原贞言。
766
纪二十六 是岁，额森为知院阿喇所杀。
额森自立为汗，恃其强，日益骄恣，荒于酒色。阿喇以己当迁太师，求于额森曰：“主人衣新衣，幸以故衣赐臣。”额森不许，阿喇怒。额森亦忌阿喇，欲讨之，恐不胜，乃自遣其子守西番，召阿喇二子从，先鸩杀其次子。阿喇惧，诈言三卫盗马，请召还其长子合击之。额森先使赛堪、达通旧作赛刊，大同二王与俱，临行，觞焉，中途，阿喇长子亦中鸩死。阿喇愤甚，绐二王前渡，自在后，勒部落兵三万攻额森，数其三罪，曰：“汉儿血在汝身上，托克托布哈王血在汝身上，乌梁海血亦在汝身上。天道好还，血在我矣。”额森无以应，约明日与战。退而与巴延特穆尔等议。
帐中有阿喇故部曲三人，事额森久，额森不之疑，因共趋帐中，拔所佩剑刺额森，杀之，并杀巴延等。赛堪王闻变，领七千人蹑之。既，知额森死，弃众去，为其下所杀。达通王领其人马西奔。
逾年，鞑靼部长保喇旧作孛来复杀阿刺，夺额森母妻，并其玉玺，求托克托布哈子穆尔格尔旧作麻儿可儿立之，号“小王子”。
自是额森诸子分散，卫喇特遽衰；而保喇与其属玛拉噶旧作毛里孩等雄视部中，鞑靼势复振云。【考异】《明史·本纪》系额森被杀于是年之末，《三编》系之十月。证之《明史·瓦刺传》，言额森被杀在六年，因遣贡牵连并记耳。若诸书所记，谓额森被杀在天顺间，弇州《北虏志》系之天顺四年，皆因野史致误。《明史》、《三编》据《英宗实录》，今从之，仍依《本纪》书于是年之末。








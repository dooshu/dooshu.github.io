志第二十六 百官志五


△太常礼仪院　典瑞院　太史院　太医院　奎章阁学士院　艺文监　侍正府　给事中　将作院　通政院　中政院　资政院

太常礼仪院。（秩正二品。）掌祭享宗庙社稷、封赠谥法等事。院使二员，（正二品。）同知二员，（正三品。）佥院二员，（从三品。）同佥二员，（正四品。）院判二员，（正五品。）经历一员，（从五品。）都事一员，（从七品。）照磨兼管勾承发架阁一员。（正八品。）中统元年，中都立太常寺，设寺丞一员。（《元典章》太常寺卿正三品，少卿正四品，丞正六品。）至元八年，并太常寺入翰林院。九年，复立太常寺，设卿一员，（从三品。）少卿以下五员。十四年，增博士一员。二十年，升正三品。大德九年，设奉礼郎二员、协律郎一员、法物库官二员。（《元典章》法物库副使正七品。）十一年，升太常礼仪院，（秩正二品。）设官十二员。至大四年，复为寺，降正三品。延祐元年，复改升院，以大司徒领之。七年，降从二品。天历元年，复升正二品。定置诸院员如上。其属：博士二员，（正七品。）奉礼郎二员，（从八品。）奉礼兼检讨一员，（从八品。）协律郎二员，（从八品。）太祝十员，（从八品。）礼直管勾一员。（从九品。《元典章》太常奉祀郎从八品。）

太庙署，（秩从六品。）掌宗庙行礼。令一员，（从六品。）丞一员。（从七品。）至元三年置。

郊祀署，（秩从六品。）掌郊祀行礼。令一员，（从六品。）丞一员。（从七品。）大德九年置。

廪牺署，（秩从六品。）掌太庙郊祀廪牺。令一员，（从六品。）丞一员。（从七品。）初，太庙、郊祀二署令兼廪牺署事，至大二年始置。

社稷署，令二员、丞一员，品秩同上。大德元年置。

大乐署，掌礼生乐工四百七十九户。令二员、丞一员，品秩同上。中统五年置。

典瑞院。（秩正二品。）掌宝玺、金银符牌。院使四员，（正二品。）同知二员，（正三品。）佥院二员，（从三品。）同佥二员，（正四品。）院判二员，（正五品。）经历二员，（从五品。）都事二员，（从七品。）照磨兼管勾承发架阁库一员。（正八品。《元典章》符牌局大使正八品，当亦为典瑞院属官。）中统元年，置符玺郎二员。至元十六年，立符宝局，给六品印。（《元典章》符宝郎从五品。）十七年，升正五品。十八年，改典瑞监。（秩正三品。《元典章》太监从三品，少监从四品，丞从五品；又典瑞监卿正三品。）二十年降正四品，省卿二员。二十九年，复正三品，仍置监卿二员。大德十一年，升典瑞院。（正二品。）定置诸员如上。至大四年，复典瑞院为监。

太史院。（秩正二品。）掌天文历数。院使五员，（正二品。）同知一员，（正三品。）佥院二员，（从三品。）同佥二员，（正四品。）院判二员，（正五品。）经历一员，（从五品。）都事一员，（从七品。《元典章》太史院照磨从八品。）管勾一员。（从九品。《元典章》作从八品。）至元十五年，置院，设太史令等官。至大元年，升从二品，设官十员。延祐三年，升正二品。后定置诸员如上。其属：

春官正兼夏官正一员。（正五品。）

秋官正兼冬官正中官正一员。（正五品。）

保章正五员。（正七品。）

保章副五员。（正八品。《元典章》作从七品。）

掌历二员。（正八品。）

腹里印历管勾一员。（从九品）

各省司历十二员。（正九品。）

印历管勾二员。（从九品。《元典章》有江浙印历局管勾、江西印历局管勾，俱从九品。）

灵台郎一员。（正七品。）

监候六员。（从八品。）

副监候六员。（正九品。）

星历生四十四员。（无品秩。）

挈壶正一员。（从八品。）

司辰郎二员。（正九品。）

灯漏直长一员。（无品秩。）

教授一员。（从八品。）

学正一员。（从九品。《元典章》星历、教授、学正均从八品。）

校书郎二员。（正八品。）

太医院。（秩正二品。）掌制造奉御药物，领各属医职。院使十二员，（正二品。）同知二员，（正三品。）佥院二员，（从三品。）同佥二员，（正四品。）院判二员，（正五品。）经历二员，（从七品。）都事二员，（从七品。）照磨兼承发架阁库一员。（正八品。《元典章》太医院知事从八品，管勾正九品。）中统元年，置宣差提点太医院事，给银印。至元五年，以太医院隶宣徽院。二十年，改为尚医监。（秩正四品。《元典章》尚医监正四品，少监从五品，监丞正六品。）二十二年，复为太医院，给银印，置提点四员，（《元典章》尚药提点正五品。）院使、（《元典章》院使正四品。）副使、判官各二员。大德五年，升正二品，设官十六员。十一年，增院使二员。皇庆元年，又增院使二员。二年，增院使一员。至治二年，定置诸员如上。其属附见。

广惠司，（秩正三品。）掌修制御用回回药物及和剂，以疗诸宿卫士及在京孤寒者。司卿四员，少卿二员。（《元典章》广惠司令从六品。按本司有丞必有令，旧志漏之。）司丞二员，经历、知事、照磨各一员。延祐六年，升正三品。其属：

大都、上都回回药物院二，（秩从五品。）掌回回药事。达鲁花赤一员，（从五品）。大使二员，（从五品。）副使一员。（正七品。）至元二十九年置。至治二年，拨隶广惠司。

御药院，（秩从五品，）掌受各路、诸番进贡药品。达鲁花赤一员，（从五品。）大使二员，（从五品。）副使二员，（正七品。）直长一员，（正八品。）都监二员。（正九品。）至元六年置。

御药局，（秩从五品。）达鲁花赤一员，（从五品。）局使二员，（从五品。）副使二员。（正七品。《元典章》御药局副提举、同提举均从六品。）

行御药局，掌两都行箧药品。达鲁花赤一员、大使二员、副使三员，品秩同上。大德九年置。

御香局，（秩从五品。）掌修合御用诸香。提点一员，（从五品。）司令一员。至大元年置。

大都惠民局，（秩从五品。）掌收官钱出息修药剂，以惠贫民。提点一员，（从五品。）司令一员。（正七品。）中统二年置，受太医院札。至元十四年，定秩从六品。二十一年从五品。

上都惠民局，提点一员、司令一员。中统四年置。（《元典章》安西路惠民局，提点从五品，同知四川药材医局惠民局正五品。）

医学提举司，掌考校诸路医生课艺，试验太医教官，校勘名医撰述文字，辨验药材。（秩从五品。）医学提举一员，（从五品。）副提举一员。（从七品。）至元九年置。十三年罢，十四年复置。

官医提举司，（秩从五品。）掌医户差役、词讼。至元二十五年置。大都、保定、彰德、东平四路设提举、同提举、副提举各一员；河间、大名、晋宁、大同、冀宁、广平、济宁、济南、辽阳、兴和十路设提举、副提举各一员；卫辉、怀孟、大宁三路设提举一员。（此腹里路分官医提举司改隶于太医院，其河南等五省各立一司，隶于本省。）

奎章阁学士院。（秩正二品。）大学士四员，（正二品。）侍书学士二员，（从二品。）承制学士二员，（正三品。）供奉学士二员，（正四品。）参书二员，（从五品。）典签二员，（正七品。）照磨一员。（正八品。）天历二年，立于兴圣殿西，命儒臣进经史之书，考帝王之治，置大学士二员。（正三品。）寻升为学士院。至顺二年，定置诸员如上。属官授经郎二员。（正七品。）天历二年置。后至元六年，罢奎章阁。至正元年，立宣文阁，不置学士，惟授经郎及鉴书博士，以宣文阁系衔。

群玉内司，（秩正三品。）掌奎章阁图书及常御之物。司监一员，（正三品。）司尉一员，（从三品。）亚尉一员，（正四品。）佥司一员，（从四品。）司丞一员，（正五品。）典簿一员。（正七品。）天历二年，更司籍郎为秩正六品。群玉署，至顺元年升群玉内司，后至元元年罢。

艺文监。（秩从三品。）掌以国语译儒书及儒书之合校雠者。大监检校书籍事二员，（从三品。）少监同检校书籍事二员，（从四品。）监丞参校书籍事二员，（从五品。）典簿一员，（正七品。）照磨一员。（正八品。）天历二年置。至元六年，改崇文监。至正元年，改隶翰林国史院。

监书博士，（秩正五品。）掌品定书画。博士二员。（正五品。）天历二年置。

艺林库，（秩正六品。）掌藏贮书籍。提点一员，（正六品。）大使一员，（从六品。）副使一员。（正七品。）天历二年置。

广成局，（秩正七品。）大使一员，（从七品。）副使二员，（正八品。）直长二员。（正九品。）掌传刻经籍。天历二年置。

侍正府。（秩正二品。）掌内廷近侍之事。侍正十四员，（正二品。）同知二员，（正三品。）佥府二员，（从三品。）侍判二员，（正四品。）经历一员，（从六品。）都事一员，（从七品。）照磨一员。（从八品。）至大元年，立尚服院。（秩从二品。）三年升正二品，后省。至顺二年，置侍正府，领速古儿赤四百人、奉御二十四员。后至元元年，以侍政府属徽政院。

奉御二十四员，（秩从五品。）尚冠奉御二员，（从五品。）副奉御二员，（从六品。）尚衣奉御二员，副奉御二员，尚鞶奉御二员，副奉御二员，尚沐奉御二员，副奉御二员，尚饰兼尚辇奉御二员，（正六品。）副奉御二员，（正七品。）掌簿四员，（从七品。）以四怯薛之速古儿赤为之。至大元年，设尚冠、尚衣、尚鞶、尚沐、尚辇、尚饰六奉御，（秩从五品。）凡四十八员，隶尚服院。天历初，省为二十四员，改隶侍正府。

给事中。（秩正四品。）掌随朝省、台、院、诸司凡奏闻之事，悉纪录之，如古左右史。给事中兼修起居注二员，（正四品。）右侍仪奉御同修起居注一员，左侍仪奉御同修起居注一员。（从五品。《元典章》左、右侍仪奉御正四品。）至元六年，置起居注、左右补阙。十五年，改给事中兼修起居注，左右补阙改为左右侍仪奉御兼修起居注。皇庆元年，升正三品。延祐七年，仍详定正四品。后定置诸员如上。

将作院。（秩从二品。）掌造金玉珠翠犀象宝贝冠佩器皿、刺绣缎匹纱罗、异样百色造作。院使七员，（正二品。）同知二员，（正三品。）同佥二员，（正四品。）院判二员，（正五品。）经历一员，（从五品。）都事一员，（从七品，）照磨管勾一员。（正八品。《元典章》将作院收支库大使从九品。）至元三十年置，院使一员，经历、都事各一员。三十一年，增院使二员。元贞元年，又增二员。大德十一年，升将作院。（秩从二品。）延祐七年，省院使二员，后升正二品。定置诸员如上。

诸路金玉人匠总管府，（秩正三品。）掌造金玉冠饰、系腰束带、金银器皿，并总诸司局事。达鲁花赤二员，（正三品。）总管二员，（正三品。）副达鲁花赤二员，（正四品。）同知二员，（从四品。）副总管二员，（正五品。）经历一员，（从七品。）知事一员，（从八品。）照磨一员，（正九品。）管勾一员。（正九品。）中统二年，立金玉府。（秩正五品。）至元三年，改总管府，置总管一员，经历、提控案牍各一员。十二年，又置同知、副总管各一员。二十五年，置达鲁花赤一员。大德四年，又置副达鲁花赤、副总管各一员。后定置诸员如上。其属：

曰玉局提举司，（秩从五品。）提举一员，（正七品。）同提举一员，（从七品。）副提举一员。（正八品。）中统二年，以和林人匠置局始设直长。至元三年，立玉匠局，用正七品印。十五年，改提举司。

曰金银器盒提举司，提举一员、同提举一员、副提举一员，品秩同上；吏目一员。至元十五年，置金银局。（秩从七品。）二十四年，改提举司。（秩正六品。）大德间升。（从五品。按玉局金银玛瑙四提举司，俱秩从五品，提举亦当为从五品，旧志作正七品。《元典章》金银器盒提举正六品，阳山玛瑙局提举从五品，均参差不合。）

曰玛瑙提举司，提举一员、同提举一员，品秩同上；吏目一员。至元九年，置大都等处玛瑙局，（秩从七品。）管玛瑙匠户五百有奇，置提举三员，受金玉府札。十五年，改立提举司，领大都宏州两处造作，升从五品。三十年，省副提举一员。

曰阳山玛瑙提举司，提举一员、同提举一员、副提举一员，品秩同上。至元十五年置。

曰金丝子局，（秩从五品。）大使一员，（从五品。）副使一员，（正七品。）直长一员。中统二年，设二局。二十四年，并为一。

曰鞋带斜皮局，（秩从八品。）大使一员，（从八品。）副使一员。至元十五年置。

曰瓘玉局，（秩从八品。）大使一员。（从八品。）至元十五年置。

曰浮梁磁局，（秩正八品。）掌烧造磁器，并漆造马尾棕藤笠帽等。大使一员，（从八品。）副使一员。（正九品。）至元十五年置。（《元典章》浮梁磁局副使正九品，则大使应为从八品；磁局秩从八品，旧志作从九品，误。）

曰画局，（秩从八品。）掌描画诸色样制。大使一员。（从八品。）至元十五年置。

曰管领珠子民匠官，（正七品。）掌采蛤珠于杨村直沽等处。中统二年置，子孙世袭。

曰装钉局，（秩从八品。）大使一员。（从八品。《元典章》装钉局大使从九品。）至元十五年置。

曰大小雕木局，（秩从八品。）大使一员。（从八品。）至元十五年置。

曰宣德隆兴等处玛瑙人匠提举司，（秩正六品。）至元十五年，提举一员，（从七品。）副提举一员。（从八品。）至元十五年置。

曰温犀玳瑁局，（秩从八品。）大使一员。至元十五年置。

曰上都金银器盒局，（秩从六品。）大使一员，（从六品。）副使一员，（正七品。）直长一员。至元十六年置。

曰漆纱冠冕局，大使、副使各一员。至元十五年置。

曰大同路采砂所，管领大同路拨到民一百六户，岁采磨玉夏水砂二百石，起运大都，以给玉工。大使一员。至元十六年置。

曰管匠都提领所，（秩从七品。）掌金石府人匠词讼。都提领一员。（从七品。）至元十三年置。

曰监造诸般宝贝官，（秩正五品。）达鲁花赤二员。（正五品。）至元二十一年置。

曰收支诸物库，（秩从八品。）大使一员，（从八品。）副使一员。（正九品。）至元十五年置。

行诸路金玉人匠总管府，（秩从三品。）达鲁花赤一员，（从三品。）总管一员，（从三品。）同知一员，（正五品。）副总管一员，（从五品。）经历一员，（从七品。）知事一员，（从八品。）提控案牍一员。（从九品。）世祖定江南，置浙西金玉人匠提举司。至元十七年，又置浙西道金玉人匠总管府。至元二十七年，并提举司入总管府，后罢之。至大间，复置总管府于杭州路。

异样局总管府，（秩正三品。）达鲁花赤一员，（正三品。）总管一员，（正三品。）同知一员，（从四品。《元典章》作正五品。）副总管一员，（正五品。）经历一员，（从七品。）知事一员。（正八品。）中统二年，立异样局提点所，掌御用织造。至元六年，改总管府，置总管一员。十四年，置同知、副总管各一员。二十一年，增总管一员。二十九年，置达鲁花赤一员。三十年，省同知、副总管各一员。后定置诸员如上。其属：

曰异样文绣提举司，（秩从五品。）提举一员，（从五品。）同提举一员，（正七品。）副提举一员。（正八品。）中统二年，立局。至元十四年，改提举司。

曰绫绵织染提举司，提举一员、同提举一员、副提举一员。（品秩同上。）至元二十四年，改局置提举司。

曰纱罗提举司，提举一员、同提举一员、副提举一员。（品秩同上。）至元十二年，改局置提举司。

曰纱金颜料总库，（秩从九品。）大使、副使各一员。（从九品。）中统二年置。（至元二十九年，置织造段匹提举司，其裁并年分不可考。《元典章》犀象牙木局使从五品。）

大都等路民匠总管府，（秩正三品。）总管一员，（从三品。）同知一员，（正五品。）副总管一员，（从五品。《元典章》作正五品。）经历一员，（从七品。）知事一员，（从八品，《元典章》大都等路人匠提举从五品。）提控案牍一员。至元七年置。（秩从三品。）十四年升。（正三品。）其属：

曰备章总院，（秩正六品。）大使一员，（正六品。）副使一员。至元十三年，省并杨兰等八局为总局。

曰尚衣局，（秩从五品。）达鲁花赤一员，（从五品。）提举一员，（从五品。）同提举一员，（正七品。）副提举一员。（正八品。）至元二年置。

曰御衣局，达鲁花赤一员，提举、同提举、副提举各一员。（品秩同上。）中统四年置。

曰御衣史道安局，（秩从五品。）大使一员，（从五品。）副使一员。（从六品。）至元二年置，以史道安掌其职，因以名之。

曰高丽提举司，（秩从五品。）提举一员。至元二十二年置。按旧纪二十一年，以高丽提举司隶工部，未详孰误。

曰织佛像提举司，（秩从五品。）提举一员，（从五品。）副提举二员。（正八品。）延祐三年，置织佛像工匠提领所。（秩正七品。）四年，改提领所为提举司。

通政院。（秩从二品。）大都院使四员，（从二品。）同知二员，（正三品。）副使二员，（从三品。）佥院一员，（正四品。）同佥一员，（从四品。）院判一员，（正五品。）经历一员，（从五品。）都事一员，（从七品。）照磨兼管勾承发架阁一员；（正八品。）上都院使、同知、副使、佥院、判官各一员，经历、知事各一员。（品秩同上。）元初，置驿以给使传，设脱脱禾孙以辨奸伪。至元七年，初立诸站都统领司以总之。十三年，改通政院。十四年，分置大都、上都两院。二十七年，置大都东、西二驿脱脱禾孙，以通政院领之。二十九年，又置江南分院。大德七年，罢。至大元年，复置升正二品。三年，省通政院六员，存十二员。四年罢，以其事归兵部。是年，复置上都通政院，止管达达站赤。延祐七年，复从二品，仍兼领汉人站赤。定置诸员如上。其属：

廪给司，（秩从七品。）掌边远使客饮食供张。提领一员，（从七品。）司令一员，（正八品。）司丞一员。（正九品。）至元十九年置。

中政院。（秩正二品。）掌中宫财赋，并番卫之士、汤沐之邑。院使七员，（正二品。）同知二员，（正三品。）佥院二员，（从三品。）同佥二员，（正四品。）院判二员，（正五品。）幕职司议二员，（从五品。）长使二员，（正六品。）照磨兼管勾承发架阁一员。（正八品。）元贞二年，置中御府，（秩正三品。）卿二员。大德元年增中御府官一员四年升中政院（秩正二品）至大元年，升从一品，定置诸员如上。三年，改皇太子妃怯怜口都总管府为典内司。四年，升为院，并中政院入之。皇庆元年，升正二品。二年，复为中政院。其属：

中瑞司，（秩正三品。）掌皇后宝册。卿五员，（正三品。）丞二员，（正四品。）典簿二员。（从七品。）至大三年置。

内正司，（秩正三品。）掌营缮之役、地产之储，以供膳服，备赐予。卿四员，（正三品。）少卿二员，（正四品。）丞二员，（从五品。）典簿二员，（从七品。）照磨兼管勾一员。（正九品。）其属：

曰尚工署，（秩从五品。）掌百工营缮之役。令一员，（从五品。）丞二员。（从六品。）皇庆元年置。领于尚工署者为：

玉列赤局，（秩从七品。）掌裁缝之事。提领一员，大使、副使各一员，直长二员。延祐六年置。

曰赞仪署，（秩正五品。）掌乘舆之器备。提领一员、大使一员、副使一员、直长二员。皇庆二年置。

典饮局，（秩正七品。）大使二员、副使二员、典史一员。掌造酒醴以供内府。初置嘉酝局，（秩从六品。）隶家令。至大二年，改典饮局，两都分置。皇庆元年，拨隶中宫。（旧纪至顺二年，置典瑞司，秩正三品，掌中宫佛事。）

管领六盘山等处怯怜口民匠都提举司，（秩正四品。）达鲁花赤一员，（正四品。）都提举一员，（正四品。）同提举二员，（正六品。）副提举二员，（从七品。）知事一员，提控案牍一员。至大四年置。元初，未有官署，赋无所稽，后遣使核实，著籍设司领之。其属：

奉元等路、平凉等处、开成等处、甘肃宁夏等路、察罕脑儿等处长官司，（秩正五品。）各设达鲁花赤一员、长官一员、副长官一员、提控案牍一员、都目二员。延祐二年，以民匠提举司所领地里阔远，乃酌远近众寡立长官司提领所，以分理之。

提领所凡十，（秩正七品。）奉元等路、凤翔等处、平凉宁环等处、开成等处、察罕脑儿等处、甘州等处、肃沙等路、永昌宁夏等路、长城等路，各设提领一员、同提领一员、副提领一员，隶于各长官司。

翊正司，（秩正三品。）掌怯怜口民匠五千余户，岁办钱粮造作。令五员，（正三品。）丞四员，（正四品。）典簿二员。（从七品。）至元三十一年，置御位下管领随路民匠打捕鹰房纳棉等户总管府，（秩正三品。）后隶正宫位下。至大元年省。四年复置。（秩正三品。）延祐六年，改翊正司。岁终，会其出纳以达于中政院。后至元元年罢。其属：

曰管领上都等处诸色人匠提举司，（秩从五品。）达鲁花赤一员，（从五品。）提举一员，（从五品。）同提举一员，（从六品。）副提举一员，（从七品。）直长一员，都目一员，吏目一员。元贞元年置，管户二千五百有奇。

曰管领随路打捕鹰房纳棉等户提举司，达鲁花赤一员、提举一员、同提举一员、副提举一员，（品秩同上。）直长一员、都目一员、吏目一员。元贞元年置。

曰管领归德亳州等处管民提领所，（秩从七品。）提领一员、同提领一员、副提领一员、典史一员。元初，收附归德楚州通州等三百五十六户，令脱忽伯管领。大德二年，置提领所。

管领大都等路打捕民匠等户总管府，（秩正三品。）达鲁花赤一员，（正三品。）总管一员，（正三品。）同知一员，（正四品。）副总管一员，（正五品。）经历一员，（从七品。）知事一员，（从八品。）提控案牍照磨一员。（从九品。）元初，收河南诸路民户一万五千有奇，置官管领。至元八年，属有司。二十年，改隶中尚监。二十六年，置总管府。其属：

在京提举司二，（秩从五品。）达鲁花赤一员，（从五品。）提举一员，（从五品。）同提举一员，（从六品。）副提举一员，（从七品。）都目一员。至元十六年，给从七品印。大德四年，省并京外为十一处，改提举司，升从五品。

涿州、保定、真定、冀宁、河南、大名、东平、东昌、济南等路提举司凡九处，设官品秩同上。

提领所凡二十五处：大都等路、东安州、济宁州、曹州、祁州、完州、河间、济南、济阳、大同、元氏、冀宁、晋宁、归德、南阳、怀孟、汝宁、卫辉、浚州、涿州、真定、中山、平山、大名、高唐等处，各设提领一员、同提领一员、副提领一员、典史一员。

江浙等处财赋都总管府，掌江南没入资产。达鲁花赤一员、都总管一员、同知一员、副总管一员、经历一员、知事一员、照磨一员、提控案牍一员。（品秩同上。）至大元年置。（旧纪至大三年，立江浙等处财赋提举司，隶章庆院，与志不合。）其属：

曰平江、松江、建康等处提举司凡三处，并秩正五品，每司各设达鲁花赤一员，提举、同提举、副提举各一员，都目一员。

曰丰盈库，掌本府钱帛。提领一员、大使一员、副使一员。

曰织染局，掌织染岁造段匹。局使一员。

管领种田打捕鹰房民匠等处万户府，（秩正三品。）掌归德、亳州等处蒙古、汉军种田户差税。万户一员，（正三品。）经历一员，（从七品。）知事一员，（从八品。）提控案牍一员。（从九品。）中统二年置，初隶塔察儿王位下，后改属中宫。领司属十处：（旧志未载。）

管领大名等处种田诸色户总管府，（秩正五品。）总管一员、副总管一员、都目一员。中统二年置。至元二十三年，置府大名。

管领本投下大都等处诸色户计都达鲁花赤，（秩正五品。）达鲁花赤一员，（正五品。）提控案牍一员，（从九品。）都目一员。中统三年置。至元十五年，置司大都。

管领大都、河间等路打捕鹰房总管府，（秩正五品。）总管一员、副总管一员、都目一员。中统二年置，三年给印。

管领东平等路管民官，（秩正五品。）总管一员，（正五品。）相副官一员、都目一员。中统二年置，至元二十二年给印。

管领大名等路宣抚司、燕京路管民千户所，（秩正七品。）提领一员、副提领一员。中统二年置。

管领曹州等处本投下民户、管领东明等处本投下民户、管领蒲城等处本投下诸色户计、管领汴梁等路本投下种田打捕驱户四提领，（秩正七品。）提领各二员，同提领、副提领各一员，典史各一员。中统二年置，至元十四年颁印。

海西辽东哈思罕等处鹰房诸色人匠怯怜口万户府，（秩正三品。）管领哈思罕等处、肇州、朵因温都儿诸色人匠四十户，达鲁花赤一员，（正三品。）万户一员，（正三品。）副万户一员，（正五品。）经历一员，（从七品。）知事一员，（从八品。）提控案牍兼照磨一员。（从九品。）延祐二年置。其属：

曰镇抚司，镇抚一员。延祐四年置。

曰哈思罕等处打捕鹰房怯怜口千户所，（秩从五品。）达鲁花赤一员、千户一员、副千户一员、吏目一员。至大二年，置提举司。延祐六年，改千户所。

曰诸色人匠怯怜口千户所，（秩从五品。）达鲁花赤一员、千户一员、副千户一员、都目一员。初为提举司，后为千户所。

曰肇州等处女直千户所，达鲁花赤一员、千户一员、副千户一员、吏目一员。延祐三年置。

曰朵因温都儿兀良哈千户所，延祐三年置。

曰灰亦儿等处怯怜口千户所，至治元年置。

曰开元等处怯怜口千户所，至治元年置。

曰石州等处怯怜口千户所，延祐七年置。

曰沈阳等处怯怜口千户所，至治元年置。

曰辽阳等处怯怜口千户所，至治二年置。

曰盖州等处怯怜口千户所，延祐五年置。

曰干盘等处怯怜口千户所，至治元年置。

辽阳等处金银铁冶都提举司，（秩正四品。）都提举一员，（正四品。）同提举一员，（从五品。）副提举一员，提控案牍一员。延祐三年，立提举司，（秩从五品。）后升都提举司。初办金银<*石甘铁等课，分纳中书省及中政院。七年，以其赋尽归中宫。

管领本位下怯怜口随路诸色民匠打捕鹰房都总管府，（秩正三品。）达鲁花赤一员，（正三品。）都总管一员，（正三品。）同知一员，（正五品。）副总管一员，（从五品）。经历一员，（从七品。）知事一员，（从八品。）照磨一员。（从九品。）掌怯怜口二万九千户，田万五千余顷。中统二年置。大德十年，隶詹事院。至大三年，隶徽政院。延祐三年，改善政司。七年，复善政司为都总管府。至治二年，徽政院及其属尽罢。天历二年，复立府。

管领诸路打捕鹰房民匠等户总管府，达鲁花赤一员、总管一员、同知一员、副总管一员，品秩同上；经历一员、知事一员、提控案牍一员、照磨一员。大德三年置。其属：

曰大都等路管民提举司，达鲁花赤一员、同提举一员、副提举一员、都目一员。

曰大都保定提领所，提领二员、同提领一员、副提领一员、典史一员。

曰河间真定提领所，提领二员、同提领一员、副提领一员、典史一员。

曰唐州提举司，达鲁花赤一员、提举一员、同提举一员、副提举一员、都目一员。

曰南阳邓州提领所，提领二员、同提领一员、副提领一员、典史一员。

曰唐州泌阳提领所，提领二员、同提领一员、副提领一员、典史一员。

曰襄阳湖阳提领所，提领二员、同提领一员、副提领一员、典史一员。

曰汝宁陈州提领所，提领二员、同提领一员、副提领一员、典史一员。

曰河南提举司，达鲁花赤一员、提举一员、同提举一员、都目一员。

曰汴梁裕州提领所，提领二员、同提领一员、副提领一员、典史一员。

曰河南嵩汝提领所，提领二员、同提领一员、副提领一员、典史一员。

曰南阳唐州提领所，提领二员、同提领一员、副提领一员、典史一员。

曰济宁提举司，达鲁花赤一员、提举一员、都目一员。

曰冀宁提领所，提领二员、同提领一员、副提领一员、典史一员。

曰晋宁提领所，提领二员、同提领一员、副提领一员、典史一员。

宝昌库，掌受金银<*石甘铁之课，以待储运。提领一员、大使一员。

金银场提领所凡七，（梁家寨银场、明世银场、密务银场、宝山银场、烧炭峪银场、胡宝峪银场、七宝山<*石甘炭场，俱从七品。）每所设提领一员，（从七品。）同提领一员，副提领一员。

铁冶管勾处二所，各设管勾一员、同管勾一员、副管勾一员。

奉宸库，（秩从五品。）掌中藏宝货钱帛给纳之事。提点四员，（从五品。）副使二员，（正七品。）提控案牍一员。至元二十七年罢。大德二年复置。

广禧库，掌收支御膳野物，职视生料库。达鲁花赤一员、提举一员，（从五品。）大使一员，（正六品。）副使二员。（正七品。）大德八年置。

资政院。（秩正二品。）院使六员，同知、佥院、同佥、院判各二员，经历、都事各一员，管勾、照磨各一员。至元六年，为完者忽都皇后置，将昭功万户府司属除已罢缮工司外，集庆路钱粮并入有司，拨付资政院。既而正宫皇后崩，册立完者忽都为皇后，改为崇政院。




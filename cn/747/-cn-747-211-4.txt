○上军国机要事

臣窃闻宗怀昌等军失律者，被逆贼诈造官军文牒，诬召怀昌，昌等颛愚无备陷没。今诸军败失，东蕃固知，然恐安东阻隔，未审此诈。国家若无私契与安东往来，臣恐凶贼多端，诈伪复设，万一被其矫命，更失其图，是资长贼权，没陷府城。此固宜天恩已应先有处分，然臣愚见，不敢不言。又贼初胜，不即西侵者，深恐围略安东，以自全计。若安东被围略，则辽东以来，非国所制，伏乞天恩早为图之。

臣闻天子义兵不可以怒发，怒则众惧，急则人摇，人摇则贼得其势。故昔者圣人守静以制乱，持重以服奸大义常存，人无疑惧。臣伏见恩制，免天下罪人，及募诸色奴充兵讨击者，是捷急之计，非天子之兵。且比来刑狱久清，罪人全少，奴多怯弱，未惯征行，纵其募集，未足可用。况当今天下忠臣勇士，万分未用其一，契丹小孽，假命待诛，何劳免罪赎奴，损国大义？且陛下富有四海，一战未胜，遂即免罪募奴，若更有他虞，复何徵发？臣恐此不可威示天下。

臣闻圣人制事，必理未萌，所以奸不敢谋，贼不得起。臣闻吐蕃近日将兵围瓜州，数日即退，或云此贼通使墨啜，恐瓜、沙止遏，故以此兵送之。臣虽未信，然惟国家比来敌，在此两蕃，至於契丹小丑，未足以比类。今国家为契丹大发河东道及六胡州、绥、延、丹、隰等州稽胡精兵，悉赴营州，而缘塞空虚，灵夏独立。今冰生河合，草秋马肥，秦中北据陇右，亦关东邻党，凶羯奸谋，觇知此巢，驱其丑类，大盗秦关，陇右马群，是国所宝，防备远策，良宜豫图，不可竭塞上之兵，使凶虏得计，伏愿详审。

臣闻所养非所用，所用非所养，理家必弊，在国必危，故明君不畜无用之臣，慈父不畜无益之子。今朝廷三品五品，受国宠荣，天恩赏赐，府库虚耗，食人之禄，死人之事，恩养圣朝，甚矣厚矣。及边有小贼，则云无人驱使，又劳圣恩远访外人，外人先无宠禄，临难又不肯殉节。然则国之所养者总无用之臣，朝之所遗者有用之士，今不收有用，厚养无用，欲令忠贤效力，凶贼灭亡，以臣愚见，理不可得。近者辽军张立遇等丧律，实由内外不同心。宰相或卖国树恩，近臣或附势私谒，禄重者以拱默为智，任权者以倾巧为贤。群居雷同，以殉私为能；媚妻保子以奉国为愚。陛下又宽刑漏网，不循名实，遂令纲纪日废，奸宄滋多。

今国家第一要者，在稍宽兵期，山南、淮南去幽州四千里，所司使十月上旬到，计日行百里，四十日方到。即今水雨如此，又徵符到彼未久，当日便发，犹不及期，况未便发，且日行不可百里。若违限者死，国有常刑，到不及期，惧罪逃散为贼，此更生一患。纵倍程趁期。亦恐不及，若违不诛，则军不可统；若违必诛，则全众皆怨。况兵疲不堪用。吴广、陈胜为盗由此，切急切急！

即日江南、淮南诸州租船数千艘，已至巩、洛，计有百馀万斛所司便勒往幽州纳充军粮。其船夫多是客户、游手隳业、无赖杂色人，发家来时，唯作入都资料，今已到京，又勒往幽州，幽州去此二千馀里，还又二千余里，方寒冰冻，一无资粮，国家更无优恤，但切勒赴限，比闻丁夫，皆甚愁叹。又诸州行纲，承前多僦向（一作勾）至都籴纳，今傥有此类向沧瀛籴纳，则山东米必二百已上，百姓必骚动。今国家不优恤，又无识事明了人检点勾当，知租米现在虚实，又未宣恩旨慰劳兵夫，惟切勒赴限，倘在道逃亡，此粮有万一非意损失，则东二十万众，坐自取败，为贼所图，切急切急！

杨元感以此为乱，实军国大命，山东百姓，国家比以供军，矜不点募。近闻东军失利，山东人骄慢，谓国家怕其粗豪，不敢徵发，今街谈巷议，多有苟且之心，伺国瑕巢，颇摇风俗。国家大政，须人无二心，若纵怀二，奸乱必渐。臣伏思即日山东愚人，有亡命不事产业者，有游侠聚盗者，有奸豪强宗者，有交通州县造罪过者：如此等色，皆是奸雄。国家又不以法制役之，臣恐无赖子弟，暴横日广，上不为国法所制，下不为州县所羁，又不从军，又不守业，坐观成败，养其奸心，在於国家，甚非长计。以臣愚见，望降墨敕，使臣与州县相知，子细采访有粗豪游侠、亡命奸盗、失业浮浪、（一作漂食）富族强宗者，并稍优与赐物，悉募从军，仍宣恩旨慰劳，以礼发遣。若如此，则山东浮人，安於太山，一者以忄奸豪异心，二者得精兵讨贼，不须免奴稽胡等。又身既在军，则父兄子弟，自不敢为过。昔汉祖征山东，使萧何镇关中，汉军数败，萧何每发关中子弟以助汉军，三秦无盗乱之患，汉军有强雄之势，盖以此道是也。夫乱群败众者，惟在奸雄，奸雄既羁，乱弊自息，伏乞圣慈早图之。诗云：“无纵诡随。式遏寇虐。”

紫袍绯袍、绿袍金带、牙笏告身、金银器物等，即日军中已集，入贼有期。臣欲募死士三万人，长驱贼庭，一战扫定。军中未有高爵重赏，无以励勇使贪伏望天恩赐给前件袍带告身器物二千事，庶以劝励士众，未敢虚用。比来将军不明赏罚，所以兵不齐心，今聚十五万众，戈甲粮饷，日费万金，不早克定，恐所费弥广。山东百姓，贫弊不可再役。特乞天恩允臣所请。


○对遗腹袭侯判

〈乙将袭祖侯，以遗腹无识，诉云：“生而有文，小同为字。”〉

周道不亏，嗣从嫡长；鲁风一变，新用休祥。爰稽仲子之文，实定伯禽之裔。抑为大典，犹天之志蔑云；议以合权，继月之书可仰。惟乙诞兹兰梦，庆及茅封，天孤逮事之欢，神锡小同之字。等康成之後允，克绍家声；类桓子之先宗，傥为公辅。且立嗣不拘遗腹，无长则合承家，非俗说之轻谈，固典章之彝范。乙当承袭，理在不疑。

张荣问


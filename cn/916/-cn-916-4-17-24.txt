【杂诗十二首】

人生无根蒂。飘如陌上尘。分散逐风转。此已非常身。落地为（苏写本作流落成。曾本云。一作流落成。焦本云。一作流落成。非。）兄弟。何必骨肉亲。得欢当作乐。斗酒聚比邻。盛年不重来。一日难再晨。及时当勉励。岁月不待人。（○本集。东坡先生和陶渊明诗三。《诗纪》三十五。）

白日沦西河。（何校宣和本作阿。曾本云。一作阿。）素月出东岭。遥遥万里晖。（曾本、焦本作辉。《诗纪》同。）荡荡（曾本云。一作迢迢。）空中景。风来入房户。夜中（苏写本作中夜。曾本云。一作中夜。）枕席冷。气变悟时易。（曾本、苏写本云。一作异。）不眠知夕（和陶本作夜。）永。欲当无予（曾本云。一作或。又作采。）和。挥杯劝孤影。日月掷（曾本云。一作□帝，又作扫。）人去。有志不获骋。念此怀悲凄。终（曾本作中。注。一作终。）晓不能静。（○同上）

荣华难久居。盛衰不可量。昔为三春蕖。（曾本云。一作英。）今作秋莲房。严霜结野草。枯悴示遽央。日月有环周。（焦本作环复周。注。宋本环复周。一作有环周。非。曾本云。一作复。又作环复周。苏写本云。一作复。）我去不再阳。眷眷往昔时。忆此断人肠。（○同上）

丈夫志四海。我愿不知老。亲戚共一处。子孙还相保。觞弦肆朝日。樽中酒不燥。缓带心起晚眠常早。孰若当世士。冰炭满怀抱。百年归（曾本、苏写本云。一作扫。焦本云。一作扫。）丘垄。（曾本云。一作扫垄。）用此空名道。（○同上）

忆我（曾本云。一作为。又作昔。苏写本云。一作昔。）少壮时。无乐自（和陶本作亦。）欣豫。猛志逸四海。骞（曾本、苏写本云。一作轻。）翮思远翥。荏苒岁月颓。此心稍已去。值欢无复娱。每每多忧虑。气力渐衰损。转觉悟日不如。壑舟无须臾。引我不得住。前途当几许。未知止泊（曾本、苏写本云。一作宿。）处。古人惜寸阴。念此使人惧。（○同上）

昔闻长者（和陶本作老。曾本、苏写本云。一作老。）言。掩耳每（曾本云。一作常。）不喜。砂何五十年。忽已亲此事。求我盛年（曾本、苏写本云。一作时。）欢。一毫无复意。去去转欲远。此生岂（焦本作难。注。一作岂。非。曾本、苏写本云。一作难。）再值。倾家持（曾本、苏写本、和陶本作时。《诗纪》同。又曾本云。一作特。又作特此。案特此当是持作异文。）作（苏写本作时。注云。一作持此。）乐。竟（和陶本作竞。）此岁月驶。有子不留金。何用身後置。（苏写本云。宋本作事。曾本云。一作事。○同上）

日月不肯迟。四时相催迫。寒风拂枯条。落页掩（曾本、苏写本云。一作满。）长陌。弱质与（曾本作兴。焦本云。一作兴。非。）运颓。（曾本云。一作颓龄。）玄鬓早已白。素标插人（曾本云。一作君。）头。前途渐就窄。家为逆旅舍。我如当去客。去去欲何之。南山有旧宅。（○同上）

代耕本非望。所业在田桑。躬亲（和陶本作耕。）未曾替。寒馁（苏写本作馁。）常糟糠。岂期过（曾本云。一作遇。）满腹。但愿（和陶本作就。曾本云。一作就。）饱粳粮。御冬足（曾本云。一作御冬乏。）大布。粗□以应阳。正（苏写本、焦本作政。曾本云。一作政。和陶本作止。）尔不能得。哀哉亦可伤。人皆尽获宜。拙生失其方。理也可奈何。且（焦本云。一作足。非。）为陶一觞。（○同上）

遥遥从羁役。一心处两端。掩泪泛东逝。顺流追时迁。日没星与昴。势翳西山巅。萧条隔天涯。惆怅念常（《诗纪》作长。注。一作常。）餐。慷慨思南归。路遐无由缘。关梁难亏替。绝音寄斯篇。（○同上）

闲居执荡志。时驶不可稽。驱役无停（曾本、苏写本云。一作休。）息。轩裳逝（曾本云。一作游。）东崖。泛舟拟董司。（各本作沈阴拟薰麝。又曾本云。一作泛舟拟董司。）寒气激我怀。（曾本、苏写本云。一作泛舟董司寒。悲风激我怀。焦本云。一作沉阴拟薰麝。寒气激我怀。注。一作泛舟拟董司。悲风激我怀。）岁月有常御。我来淹已弥。慷慨忆绸缪。此情久（曾本云。一作少。）已离。荏苒经十载。暂为人所羁。庭宇翳馀木。倏忽日月亏。（○同上）

我行未云远。回顾惨同凉。春燕应节起。高飞拂尘梁。边（曾本云。一作凫。遂误凫字。）雁悲（曾本云。一作照。）无所。代谢归北乡。离□鸣清池。涉暑（曾本云。一作暮。）经秋霜。愁人难为辞。遥遥春（曾本云。一作喜。）夜长。（○同上）

袅袅松标崖。（《诗纪》作雀。曾本云。一作雀。）婉娈柔童子。年始三五间。乔柯何可倚。（苏写本云。一作柯条何滓滓。曾本、焦本同。曾本、焦本又云。又作华柯真可寄。）养色含精（曾本、苏写本、焦本作津。）气。粲然有心理。（《诗纪》注。和陶本无此篇。○同上）


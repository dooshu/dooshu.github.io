王珪　郊礼庆成诗

国重天之报，神歆德所存。

孝须三后配，礼莫一郊尊。

翠羽来千仗，鸣铙下九阍。

服维周冕盛，乐自舜韶温。

未酌群灵降，先祠万王奔。

黄流凝夕裸，紫焰亘霄燔。

星拱低宸幄，云回护帝辕。

祥辉新日月，佳气浃乾坤。

绍古归鸿铄，含生濯至恩。

钦惟斋格至，仰福在元元。

王珪

王珪　郊礼庆成诗

有宋乘炎运，于今迈百年。

祖功虽不易，子圣自能传。

宝历迎长至，神丘放大圜。

录宫千福降，清庙一诚专。

翠仗鉤陈下，青城斗极边。

侧班回众弁，虚次待高烟。

晦雾初宵断，晴云未晓鲜。

天形何磊落，帝步变周旋。

丽泽沾鱼鸟，休歌被管弦。

欢声兼岳动，和气与春运。

在昔开鸿业，斯民入化甄。

监危常栗栗，受祉更乾乾。

此日膺神策，孤臣老禁筵。

愿将成命颂，独奏迩英前。

王珪


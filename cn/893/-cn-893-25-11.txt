题宛溪馆





吾怜宛溪好，百尺照心明。

何谢新安水，千寻见底清。[一]

白沙留月色，绿竹助秋声。

却笑严湍上，[二]于今独擅名。

[一]《江南通志》：宛溪，在宁国府东，水至清澈。新安江，在徽州府，其源有四，一出歙之黟山，一出休宁之率山，一出绩溪之大鄣山，一出婺源之浙岭。四水皆达歙浦，会流至严州，合金华水，入浙江。为滩凡三百六十。水至清，深浅皆见底。



[二]《一统志》：七里滩，在严州桐庐县四，一名严陵濑，即汉严光垂钓处。






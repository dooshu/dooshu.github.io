115　朱雲爲槐里令上書得對　張耒詠朱雲　請劍斬安昌勿謂朱游狂


朱雲爲槐里令，上書求見而即得對，成帝時言路猶未塞也。張文潛詩曰：「直言請劍斬安昌，勿謂朱游只素狂。君看漢家文景業，張侯能以一言亡。」

【元圻案】韻語陽秋載宋子京一絶云：「朱游英氣凜生風，濱死危言動帝聰。殿檻不修旌直諫，安昌依舊漢三公。」似更藴藉。






黄庭坚　次韵高子勉十首

雪尽虚檐滴，春从细草回。

德人泉下梦，俗物眼中埃。

久立我有待，长吟君不来。

重玄锁关龠，要待玉匙开。

黄庭坚

黄庭坚　次韵高子勉十首

扫雪我三日，御风君过旬。

言诗今有数，下笔不无神。

行布佺期近，飞扬子建亲。

可怜金石友，去不待斯人。

黄庭坚

黄庭坚　次韵高子勉十首

岘南羁旅井，灞上猎归亭。

日绕分鱼市，风回落雁汀。

笔由诗客把，笛为故人听。

但恐苏耽鹤，归时或姓丁。

黄庭坚

黄庭坚　次韵高子勉十首

君不居郎省，还应上谏坡。

才高殊未识，岁晚喜无它。

枥马羸难出，邻鸡冻不歌。

寒炉余几火，灰里拨阴何。

黄庭坚

黄庭坚　次韵高子勉十首

荆渚楼中赋，南阳垅底吟。

谁言小隐处，频屈故人临。

经笥茌窥底，词源幸汲深。

思君眠竹屋，雪月冰寒衾。

黄庭坚

黄庭坚　次韵高子勉十首

惊人得佳句，或以傲王公。

处世要清节，滑稽安足雄。

深沈似康乐，简远到安丰。

一点无俗气，相期林下同。

黄庭坚

黄庭坚　次韵高子勉十首

志士难推毂，将如高子何。

心期诚不浅，余论或相多。

欲向沧洲去，还能小艇麽。

鸬鹚西照处，相并晒渔蓑。

黄庭坚

黄庭坚　次韵高子勉十首

凿开混沌窍，窥见伏羲心。

有物先天地，含生尽陆沈。

伐山成大厦，鼓橐铸祥金。

三尺无弦木，期君发至音。

黄庭坚

黄庭坚　次韵高子勉十首

少年基一篑，长岁足三余。

忽作飞黄去，顿超同队鱼。

尊前八采句，窗下十年书。

定作牛腰束，传抄听小胥。

黄庭坚

黄庭坚　次韵高子勉十首

沙上步微暖，思君剩欲招。

蒌蒿穿雪动，杨柳索春饶。

枉驾时逢出，新诗若见撩。

樽前远湖树，来饮莫辞遥。

黄庭坚


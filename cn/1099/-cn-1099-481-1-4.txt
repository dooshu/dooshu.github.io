○與徐耀玉職方 【 援遼兵馬】

得翰教、談遼事歷歷中窾、即身履其地、亦不及此、建州變遲變速、必有一日被門下一語道盡、僕私憂惴惴、只為此一節、晝夜不敢放過、自春夏以來、邊報數數至、因地方不入塘報、以此不敢專言、言之恐以為張皇、為速叛、而第於他疏微及之、即如旬日內、復引重兵壓我境上、一而再、再而三、此舉動亦何可常也、存遼之術、舍召募之議、更無別法、然人情悠悠、不但司農不肯加餉、即地方中亦無人認承、僕恐悞事、不得巳苟且收拾敝兵羸馬之見在者、以為支撐今年之計、所兌寺馬乞免扣價、極知為格外之求、然不如此則不如勿兌、賴貴衙門議召募、尚欲以數十萬餉望之計部、若於此而以常格自待、計部必且借為口實即僕所見行修練急務、亦以無馬自阻、而不復振、將復柰何、又細看東虜意思。將來不得遼必不肯巳。欲得遼必先取開原。欲取開原。必先併北關。欲併北關。必先與北虜合勢。而其併之之法。必先于新築南關內屯聚重兵。無日無時。得尺得寸。而蠶食以逼之此其路也。若開原增置重兵。以固北虜之欵。助北關之勢沮奴酋之氣。而又增兵于清河遼瀋間。使渠內顧巢穴而不敢北出方為得策葢相度形勢。知虜之必出於此。而吾必不可不如此以待。非漫談也。來教謂南北冏寺、尚可括三十萬金、以應遼急、似應一面請發十數萬來、使地方官先行召募、不得借口無餉、苟安旦夕、以卸其責、而召募既集、糧草一不繼、是謂乏興、恐計部此時、亦必有懼而不敢不應者、此以子投刻法也、惟留意


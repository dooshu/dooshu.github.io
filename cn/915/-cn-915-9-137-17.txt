◇栖隐寺碑

开方便门，示真实相，置甘露室，遵甘露津，苦语软言，随方弘训，俯心降迹，逐物重轻，中枝小叶，各随业根。愍其四流五结，有来而不散，八慢九邪，一沦而莫晓。如彼医王，等之药树，去圣兹远，思圣兹深。诚敬所先，是归龛庙。自妙法东注，宝化西渐，公卿贵士，贤哲伟人，莫不严事招提，归仰慧觉，欲使法灯永傅，胜因长久，铭曰：

给孤焚荡，善胜崩沦。堂堂宗匠，克绍慧因。地虽旧域，其宇惟新。召棠且思，羊碑犹润。况我仁祠，义喻生立。遣爱伊何，形于南邑。亦有庶民，经始攸急。珠殿连云，金层辉景。衢交达巷，门临树屏。五居推妙，三空愧静。铭施柱侧，记法窟前。孰云千载，馀迹方传。敢宣重说，敬勤雕镌。芬域未灭，斯文在旃。（《艺文类聚》七十七）

卷六十一


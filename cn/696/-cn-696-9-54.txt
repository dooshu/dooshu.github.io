结交绝交行


其一

汉王昔坐成皋台，管赵二姬双徘徊。
不负昔言向微笑，薄家便带苍龙来。
昔人结交望先贵，今人同贱犹诽排。
莫言入宫多妒嗔，吾侪当愧二美人。

其二

张陈结客楚汉知，宾从厮养英雄姿。
一朝两人负权势，称兵仇杀为世嗤。
昔人绝交争天下，今人翻覆争飘瓦。
莫言让印如浮云，吾侪更愧成安君。





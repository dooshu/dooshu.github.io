◇上宣帝疏谏数赦

臣谨案《周官》曰：「国君之过市，刑人赦。」此谓市者交利之所，君子无故不游观焉。若游观，则施惠以悦之也。《尚书》曰：「眚灾肆赦。」此谓过误为害，罪虽大，当缓赦之。《吕刑》曰：「五刑之疑，有赦。」此谓赦疑从罚，罚疑从免。《论语》曰：「赦小过，举贤才。」谨寻经典，未有罪无轻重，溥天大赦之文。逮兹末叶，不师古始，无益于治，未可则之。故管仲曰：「有赦者，奔马之委辔。不赦者，痤疽之砺石。」又曰：「惠者，民之仇雠。法者，民之父母。」吴汉遗言，犹云「唯愿无赦。」王符著论，亦云「赦者非明世之所宜。」岂可数施非常之惠，肆奸宄之恶乎。（《周书·颜之仪传》，又《北史》六十二）


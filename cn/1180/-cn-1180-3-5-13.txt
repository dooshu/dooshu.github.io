幽王


二年，西州三川皆震。伯阳父曰：“昔伊、洛涸而夏亡，河竭而商亡。今周德若二代之季矣。其川源又塞，塞必竭；川竭，山必崩。国亡不过十年，数之纪也。”是岁三川竭，岐山崩。

西州，是镐京，周家建都的地方。三川，是泾水、渭水、洛水。震，是地动。

幽王之二年，西州及三川地方，一时震动。时周大夫伯阳父说：“周将亡矣。在昔有夏，伊、洛二水涸竭，而夏祚灭亡。在昔有商，河水涸竭，而商家沦丧。今观我周之德，亦似夏商之末年矣。夫地动，则泉源必至雍塞；源塞，则川流必至涸竭；川竭而水泉不润，则山必枯朽而崩。山崩川竭，亡之兆也。由今计之，国之亡也，不过十年。盖数起于一终于十，此数之一纪也。夫天之所弃，谁能违之？”是岁三川竭，岐山崩。后至十一年，幽王果为犬戎所灭，平王东迁，而王室衰微。伯阳父之言，至是验矣。





虢石父为人佞，善谀好利。王以为卿，用事专任。国人皆怨，政治多邪，诸侯或叛，王室始骚。

幽王之时，奸臣虢石父，既与褒姒同谋，谮废了申后、太子，其为人又巧谄捷给，善能阿谀奉承而贪好货利。王不察其奸，反用以为卿相，专管国事。国人见这等奸佞得志，众心不服，所以皆怨。朝廷的政治，为他所坏，多有偏邪。前此宣王之时，诸侯宗周，中兴王室，至是诸侯或有背叛，王室始骚动不安矣。

夫宣王用召公、周公、申伯、仲山甫、尹吉甫诸贤，相与左右，才能中兴，而幽王以虢石父用事，遂致骚动。所谓众君子成之而不足，一小人败之而有余者也。用人之际可不慎哉！





十一年，王欲杀故太子宜臼，求之于申，申侯弗予。王伐之，申侯与鄫人召西夷犬戎伐王。王举烽火征兵，兵莫至。在位一十三年，犬戎遂杀王于骊山下，虏褒姒，并杀郑桓公，尽取周宝赂而去。诸侯即申国立故太子宜臼，是为平王，以奉周祀。

鄫，是国名。犬戎，是戎狄名。

幽王既废太子宜臼，立褒姒之子伯服为太子，恐宜臼尚在，日后或为伯服之患，欲杀宜臼以除根。是时，宜臼出奔于其母家申侯之国。幽王使人就申侯处取要宜臼，申侯不肯送出。幽王怒，举兵伐之。申侯与鄫国之人召西夷犬戎同伐幽王。初时王曾戏举烽火，召诸侯以致褒姒之笑，诸侯由此怨叛，不奉王令。至是王因有夷戎之乱，复举火以召诸侯，诸侯因前番哄了他，至此无一人来救者。幽王在位之一十三年，遂被犬戎杀害于骊山之下，连褒姒也虏去了。是时郑桓公名伯友者，为周司徒之官，亦为所杀。犬戎遂入周室，尽取其所积的宝赂而去。诸侯思念文、武、成、康之德，不忍其绝，乃就申国立旧太子宜臼，是为平王，以奉周家之祀。






156　錢文季維摩庵記　以民病爲己責　維摩詰事迹　憂凡俗之憂病衆生之病


錢文季維摩庵記云：「維摩詰非有位者也，而能視人之病爲己之病。今吾徒奉君命，食君禄，乃不能以民病爲己責，是詰之罪人也。」

【元圻案】真西山取其語以榜維摩室。〇晁氏讀書志釋書類：「維摩詰所説經三卷，右姚秦鳩摩羅什譯。」〇華嚴經注：「維摩詰，華言浄名也。」〇文苑英華八百五十七元黄之潤州江寧縣瓦棺寺維摩詰畫像碑〔一〕：「維摩詰者，華言浄名居士也，没於妙善之國，生於毗耶之城，大仙那提之子，常脩梵行，世號白衣居士焉。」又曰：「智總大雄，心行菩薩，雖人我無相，以拯救爲懷。憂本無憂，憂凡俗之憂；病本無病，病衆生之病。」〇魏鶴山作錢文子白石詩傳序曰：「錢公，名文子，字文季，永嘉人。蚤以明經勵志，有聲庠序。仕至宗正少卿。學術行誼，爲士宗仰云。」

〔一〕「八百五十七」，原作「四百五十七」，據中華本文苑英華卷八五七碑改。






○新建巡按順天察院記 【 廵方】

今上馭宇之三十有一年、巡按順天監察御史懋卿上言、臣幸得衘命奉使。以督察畿輔為職所領重于天下郡國。而都城顧獨無治所。恒視事浮屠之舍。章牘簡書。求庋藏不密。掌故胥吏之徒。單外暴見。人得狙伺緣隙為姦甚非宜。臣請無敢別賦更繇。懋卿貪賊人也乃能以贖鍰為公用耶但以臣所蔽訟贖鍰之在縣藏者。庀材募庸為署。得竱心厲下。折姦萌宣詔條便　上許之無何署成。而京兆二縣令造余乞文以記始事、余按御史之名。紀于周官。剌舉之典。昉于漢代葢古者政教流行。風俗齊同。上下交信。而邪慝不作。然猶孳孳不敢懈。天子省方。諸侯遵職考禮申度以防其溢。采詩聽誦以求其微。然後鄉貢其俗。國聞其政。而天下之情可知也。觀察之設基于是矣去古既遠淳澆樸刓。吏或旁法守利。而民至抵冐以爭刀錐。于是監郡察州之制詳。而衣繡持斧之使出。至于大都之下。不制之豪。乘時藉資。詭法于紀則司隸假節以督三輔非獨遏強圉而備非常抑亦抗威稜以風四國。葢因變制權。得其適矣。魏晉以來。因革靡一。然臺察之任日重于曩時。繩糾之權益彰于前軌。固弗之能易也　皇明建官。既則周典而按部之制。猶采漢儀御史大夫歲請于　上。居平常言國家苟得賢巡方數十人振肅綱紀天下不足治也分遣其屬巡行天下。內自都邑。外抵蠻夷縣道幅員萬里之中。絕荒遠徼之外。恫瘝幽憂之疾。盜竊姦宄之情無不使旁燭。行省大吏二千石以下之賢不肖。出令之平頗庶獄之詳濫。氓庶好惡之中和邪僻。無不使聽覽而變置之大者奏裁小者立斷是以風教覃于四裔。喦堀邇于階闥。德刑咸暢而王路清夷也。御史之任于是為重。操柄既鉅而居處不肅。則觀褻而威頓。漏泄之患生請寄之奸起。故部使者所至。未有不重屋複垣。累棘襲扄者也。而况京兆所隸。近畿百里之內。巡方之職苟能除去墨吏即所謂里巷之俠不論可也奓忲環詭之觀殊異乎五方。窳惰浮淫之蠹豢成于累盛。與夫里巷之俠。三選七遷之民。時時觸罔都肄簡蒐。春秋番衛之眾。旅于道途。軍實營屯。兵芻徵發之文。盈于几案。周防一逸機變立生。是故按治者常以魁望宿資。雄俊更嘗之材。然後能勝其任。夫事異于常倫而制陋于下國使夫位署失次建政無所本末相踰輕重衡决不稱之大者也百五十年曾無論白以逮于茲。豈誠未覩厥體哉無亦畏嫌于懷也爾矣。惟　上宣二祖重光、振百代絕業、禮文規制、宏亮粲備、士逢其會而不能伸眉吐議舉纖遺昭憲度廓帝紘恢王綱、可謂失其時矣、御史器能行誼著于班行、蹇然有古風槩固宜言契乎聖聰、而事立于當年也、昔者陳國道茀。內史以譏。魯新閟宮。史克作頌余廁禮官。又舊史氏也。闕王政而不書沒賢臣之嘉績弗紀則亦有曠懼焉爾。故因二縣令之請而備論述之以銫于石、御史鄢姓、豐城人、辛丑進士


第一百回　劝诫买纸钱之客



断云：



以德化民恩泽同，鬼神畏服仰阴功。



包公以语频叮嘱，二客祸消喜气浓。



话说包拯守郑州之日，词明理直，百姓安生。只因判几桩没头案，果是天上文曲星君降，作世间庶民主宰。一日，包公判事之余，退堂登楼远眺，忽望见两个客人，推着两乘羊车，在街上经过，载的是纸钱。拯看见有五百个人随后追赶，尽是鬼魅之类。拯疑怪自忖道：「此必有来由，待究问之。」即下楼出堂，差郑强前去拘唤那推羊车的客人。郑强承命，带领几个公人径出府门，到南街遇着推羊车客商，一把手拿住云：「府上包老爷有唤。」客人不知缘故，被公差一时拥至府上跪在阶下。包公云：「且勿惊恐，汝是何处人氏？车中所载何物？直说将来。」客人复道：「小可兄弟两个，住居地名陈村，姓陈名宗可，弟名宗成。车中所载，是神庙中退下的纸钱。」包问：「买此纸钱去何用？」答云：「无别营生，买此纸钱归家，捣烂又造成纸来卖，名曰『还魂钱』。」拯问客人：「客人还知你后面有一队人相随否？」客云：「并不知觉。」包云：「你自今后，可别作营生，莫去庙中贩此纸钱。不然，久后必为祸患。适间我因退堂登楼远望，见尔羊车上载纸钱前行，后有一队人，尽是无主孤魂，必是随你取这纸钱。此纸钱乃是众人所有，不曾焚化，你今贩去，鬼神岂不取索？」客人弟兄听罢，惊伏于阶下，不敢动身。拯差人将纸钱尽行烧化，便给钱一百贯与客人，回家别作生理。客人感激拜谢而去。



此足见包公之德，济人于祸患之中，而鬼神亦蒙恩不浅矣。



（校点者：于雯、苏瑾、梅素）


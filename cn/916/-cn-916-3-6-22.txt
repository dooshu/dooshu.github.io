【名都篇】

〖歌录曰：名都篇。齐瑟行也。〗

名都多妖女。（《类聚》作丽。）京洛出少年。宝剑直千金。被服丽（李善本《文选》作光。乐府同。又注云。一作丽。）且鲜。斗鸡东郊（《类聚》作长安。乐府云。一作长安。）道。走马长楸间。驰骋（六臣本《文选》注云。善作驰驰。《类聚》作驱驰。《御览》同。乐府作驰驱。）未能半。双兔过我前。揽弓捷鸣镝。长驱上南山。（六臣本《文选》注云。五臣作驱上彼南山。草堂诗笺同。乐府云。一作驱上彼南山。本集作驱彼上南山。）左挽因右发。一纵两（本集作双。）禽连。馀巧（《类聚》作功。乐府云。一作功。）未及展。仰手接飞鸢。观者咸称善。众工（《初学记》作王。）归我妍。（《初学记》作贤。）归来（李善本《文选》作我归。）宴平乐。美酒斗十千。脍鲤臇胎（一作鲐）鰕。寒（六臣本《文选》作炮。乐府、韵补、本集、《诗纪》同。）鳖炙熊蹯。鸣俦啸匹侣。（李善本《文选》作旅。乐府同。）列坐竟长筵。连翩击鞠壤。（《诗纪》作攘。）巧捷惟万端。白日西南驰。光景不可攀。云散还城邑。清晨复来还。（○《文选》二十七。《乐府诗集》六十三。本集六。《诗纪》十三。又《书钞》百四十八作齐琴行。引千一韵。《类聚》四十二引年、鲜、间、前、连、鸢、千七韵。《初学记》十引间、贤、千三韵。草堂诗笺十五遣兴诗注引两句。《御览》七百四十六作乐府歌。引间、前、山、连、鸢、妍六韵。吴棫韵补二引千、蹯二韵。）


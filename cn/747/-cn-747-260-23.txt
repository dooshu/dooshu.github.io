○第四道

问：朕闻三微递代，哲后所以承天；五运因循，明王由之革命。或金水而鳞次，应火木以环周。或寅子变正，天人之统斯辨；骊原改色，昏旦之用有殊。兹涣汗图书，昭彰历数，受位出震，以迄於今，莫不母子相承，终始交际。然而都君土德，翻尚青；天乙水行，宁宜用白：深明要旨，其义何从？若以秦氏霸基，便有符於紫色；则魏人鼎足，岂复应於黄星？缅镜前修，又以矛盾。张苍之议，既颇反於公孙；贾傅之谈，复远乖於刘向。子大夫学包群王，文擅锵金，既听南史之篇，方伫东堂之问。详敷事实，靡得浮词，商扌前儒，谁为折衷？

对：臣闻方圆既阙，帝王斯建，四游将六气交驰，五德与三微递变。自摄提著纪，出震登皇，循木火而相承，用骊原而继作。虽复武功文德，揖让戈，御旒以高居，握图而深视，莫不垂天人之统，顺寅子之正，始终之际，何莫由斯？暨乎运偶都君，时云土德；道锺天乙，数叶水行。子胜母而尚青，凝机金而尚白，略言其美，斯穷粤旨。至若秦居闰位，紫实非正之符；魏得中区，黄标应星之纪：未有矛盾，允惬随时。汉祖承天，人多异议，张苍言水，而黑方兴，公孙据土，而黄龙复应。代二刘之父子，推五运之相沿，较彼前谈，斯为折衷。臣学非博古，识昧知新，轻陈管穴之窥，猥奉天人之问，惭惶靡地，悚越兼深。谨对。


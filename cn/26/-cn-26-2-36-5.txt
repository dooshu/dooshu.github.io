王弘贽


王弘贽，不知其世家何人也。唐明宗时，为合阶二州刺史、右千牛卫将军、卫州刺史。潞王从珂反于凤翔，拥兵东至陕。愍帝惧，夜以百余骑出奔，至卫州东七八里，遇晋高祖将朝于京师，驺呵前导者不避，愍帝遣左右叱之，对曰：“成德军节度使石敬瑭也。”愍帝即下马恸哭，谓敬瑭曰：“潞王反，康义诚等皆叛我，我无所依，长公主教我逆尔于路。”高祖曰：“卫州刺史王弘贽，宿将也，且多知时事，请就图之。”即驰骑前见弘贽曰：“主上危迫，吾戚属也，何以图全？”弘贽曰：“天子避狄，自古有之，然将相大臣从乎？”曰：“无也。”“国宝、乘舆、法物从乎？”曰：“无也。”弘贽叹曰：“所谓大木将颠，非一绳所维。今万乘之主，以百骑出奔，而将相大臣无一人从者，则人心去就可知也。虽欲兴复，其可得乎！”即从高祖上谒于驿舍。高祖且以弘贽语白愍帝。弓箭库使沙守荣、奔弘进前谓高祖曰：“主上，明宗爱子，公，爱婿也，公于此时不能报国，而反问大臣、国宝所在，公亦助贼反邪？”乃抽佩刀刺高祖，高祖亲将陈晖捍之，守荣与晖战死，弘进亦自刎。高祖因尽杀帝从兵，独留帝于驿而去。弘贽奉帝居于州廨。弘贽有子峦，为殿直，废帝入立，遣峦持鸩与弘贽。初，愍帝在卫州，弘贽令市中酒家献酒，愍帝见之，大惊，遽殒于地，久而苏，弘贽曰：“此酒家也，愿献酒以慰无憀。”愍帝受之，由是日献一觞。及峦持鸩至，因使酒家献之，愍帝饮而不疑，遂崩。弘贽后事晋为凤翔行军司马，以光禄卿致仕，卒，赠太傅。






◇遗秦相穰侯魏冉书

吾闻秦欲以吕礼收齐，齐，天下之强国也，子必轻矣。齐、秦相取以临三晋，吕礼必并相矣，是子通齐以重吕礼也。若齐免於天下之兵，其雠子必深矣。子不如劝秦王伐齐，齐破，吾请以所得封子。齐破，秦畏晋之强，秦必重子以取晋，晋国弊於齐而畏秦，晋必重子以取秦，是子破齐以为功，挟晋以为重，是子破齐定封，秦晋交重子。若齐不破，吕礼复用，子必大穷。（《史记。孟尝君传》）


○颁示道德经注孝经疏诏

道为理本，孝实天经，将阐教以化人，必深究於微旨。朕钦承圣训，覃思元宗，顷改《道德经》“载”字为“哉”，仍隶属上句，及乎议定，众以为然。遂错综真诠，因成注解。又《孝经》旧疏，虽粗发明幽晦，探赜无遗，犹未能备，今敷畅以广阙文。且妙本逾元，微言久绝，或怡然独得，或参以诸家，庶宏圣哲之规，用叶君亲之义。仍令集贤院具写，送付所司，颁示中外。


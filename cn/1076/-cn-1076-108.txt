卷一百八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八

明　杨士奇等　撰

仁民

宋孝宗乾道元年施师为临安府教授用陈康伯荐赐对言历年屡下诏恤民而惠未加浃陛下轸念惟恐一夫失所郡邑捜求惟恐财赋不集毋惑乎日降丝纶恩不沾被细民既困於倍输又困於非泛重以?恶室且垂罄租不如期积多逋负今明堂肆赦户自四等以下逋自四年以前愿悉除免上曰非卿不闻此言诏从之六年汪应辰论爱民六事劄子曰臣窃以自昔人君大有为於天下虽醻酢事变不一而足然皆以畏天爱民为本盖天视自我民视天听自我民听爱民乃所以畏天也未有不得乎天而可以成天下之务亦未有不得乎民而能得乎天也自王者之迹熄战国之君务相倾夺於是孙吴之战伐仪秦之纵横申韩之刑名法术纷起更进天下为之骚然不宁孟子於此时独力持仁义之说以救民济世齐大国也宣王一时贤君也宣王欲辟土地朝秦楚莅中国抚四夷其志亦大矣孟子乃曰以若所为求若所欲尽心力为之後必有灾其所以告宣王者则在於反其本养其民而已夫以天下并争诈谋奇计之所不能下长戟劲弩之所不能克区区养民之说不几於拱揖而救焚乎故当时例以孟子为迂阔而莫之用言既不用则亦莫见其效验然而後之能一天下者汉高祖光武也高祖所任者萧何何之言曰愿大王王汉中养其民以致贤人还定三秦天下可图也光武所任者邓禹禹之言曰方今人思明君如赤子之慕慈母古之兴者在德厚薄不以大小萧何邓禹之言即孟子之言也世但见高祖光武征伐四克而不知其得天人之心盖在此而不在彼也恭惟陛下宏规远画将以绍复大业底绥四方而於爱养斯民尤致意焉发於词令见於政事勤勤恳恳无所不用其至固已合乎天矣臣辄不自揆思所以将顺圣德之万一者其一曰陛下虽有爱民之诚而良法美意推而行之者则在监司郡守今之监司郡守多不实选是以民未必皆被其泽愿陛下精择其人久任其职考核其课而进退之其二曰献言进计之人类多舍循常而好纷更盖循常之功未必有可见之迹可喜之事而纷更之说听其言则美施於事则悖民受其弊常在於此故昔人以谓康济小民率自中详乃视听罔以侧言改厥度也其三曰榷货之利今皆数倍於前代州县或科敛以取办虽未能蠲减不宜有所增加以重困民力其四曰州县费用比承平时不翅十倍岂复更有羡余贪猾之吏往往刻剥进献顷虽禁止未能尽革自今有犯令者愿陛下必行绌罚以明示好恶其五曰收籴粮储缮修器械之类诸所费用悉宜计其实直给降本钱无使州县於百姓重赋之外复有此等陪备或更并缘肆为奸利其六曰民竭其财力以养兵矣而又欲以民为兵恐其不足以御盗而适以为盗也今虽已籍定若免其教閲而约束州县毋或非时追集违法率敛庶几疲瘵之民得以安业凡臣所陈皆系斯民之休戚为甚切臣之见闻思虑所不及者盖亦不少惟陛下特留圣念使士之诚实之言民之疾苦之状皆得毕陈於前次第而罢行之以固邦本以承天意天人协应相与为一则为之而成动之而功将无不可者矣

应辰知平江府辞朝论养民疏曰臣闻孟子曰得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也三代之得天下也以仁固已然矣自三代以後分裂扰乱无所不有其能得天下而保守之者亦未有不先得其民也可以见孟子之言为万世不易之理矣恭惟本朝累圣相承皆以仁恩义泽涵养天下治安久长虽三代有所不及中更变故而民心爱戴有陨无二以能复建中兴之业得民之效有如此者陛下以圣德抚世仁民诚意未尝不以斯民为念然臣窃谓养民之政虽在今日为甚切而在今日亦为甚难昔周公作无逸以为文王不敢盘于游田以庶邦惟正之供又曰继自今嗣王则其无淫于观于逸于游于田以万民惟正之供言上无妄费则下无横敛民之供於上者皆正也今陛下勤劳恭俭固未尝有逸豫之事惟是艰难以来事绪百出费用数倍是以赋敛烦重禁榷严密而国用犹且匮乏虽欲以万民惟正之供其势有未可者此养民之政在今日所以为甚难也然而事固有不得已者亦有可已而不已者伏见比年以来进言献计之人往往不究事之是非不恤民之休戚苟欲以取新立异矜智饰辩徒使凋瘵之民骚动疲敝而其实於国无毫发之益若此类者盖未易以一二数陛下试取已行之事夷考而省察之皆无逃於圣鉴矣昔元佑宰相范纯仁以为尧舜之治不过知人安民知人则不轻信安民则不妄动小人之情希功好进行险生事妄说利害觊朝廷举事以求爵赏朝廷若轻信其言则民不安矣国家之敝常必由斯臣窃谓纯仁之言明白简当切於治道伏望陛下於听言举事之际审其是非计其轻重而究其本末之叙成败之效庶几事不至於轻发民不至於重困亦以使天下之人知圣主恻怛之意如此而其所不得已而取於民者特势有所不免尔以陛下之勤劳恭俭至诚不息力行不倦天意益顺国势益强必将并与今日所不得已者次第而蠲减之以幸天下矣臣不胜至愿

八年权礼部侍郎周必大上奏曰臣窃见陛下以币券太轻日夜忧之一旦内出积镪以百万计为权之之术旬日来军民既被实惠懽呼之声徧於行都推是心也岂止以羊易牛而已臣请因圣德之所及而推广之臣闻爱民仁也理财义也二者相须初无二说而中外之臣不能深体上心用意或有未善且如中兴以来驻跸二浙踰四十年盖今日根本之地也平时当爱养其力缓急乃深得其心而赋税供亿反重於他路盖四方州县近则畏监司之刺举远则惧上台之诘责审於举措莫敢轻发惟近甸官吏则不然或陈其利而掩其害或徇其名而蔽其实凡有献明称奉旨行之吏民以其出於朝廷莫敢违者如近日越婺诸郡以隐漏为名增无实之税是也窃料陛下特未详知知则必有以更之矣臣虽书生岂不思邦计未裕而徒为空谈然而日侍清光窃叹陛下有养民之德而有司无体国之风也敢冒昧言之愿陛下深诏执事爱惜民力譬如子弟富实他日父兄有不时之须虽竭其囊橐以济用度夫复何怨不必平居无事骤增科调使怀戚戚也诗曰惠此京师以绥四国惟陛下念焉

孝宗时朱熹上奏曰臣窃见诸路提刑司所管拘催州县经総制钱盖前代之所无而祖宗盛时亦未之有特起於宣和末年仓卒用兵权宜措画当时建议之臣方且自以为功而其兄闻之乃为哭於先庙以为作俑之祸且及子孙渡江以後虽知其弊然费出愈繁遂不能罢复有增加以至於今乃为大农之经赋有司不复敢有蠲除之议然其始者亦但计其出纳多寡之实数而随以取之则事虽失体而未有甚害及绍兴中推行经界之法民间违限契约悉出?印故一二年间此钱之额倍於常?逮其毕事则便复常数而无复前日之羡矣而一时乃有憸佞掊克之人辄为比较之说以误朝听使凡岁入经総制钱悉以经界之年为额其後虽或知其非义而小变之然犹必使趂及一年所收最多之数至其甚无艺者则虽或灾伤年分检放倚阁苖米税钱已无所入而所谓经総制钱者版曹総所犹不肯与之蠲除上下相临转相逼迫下吏无所措其手足则其势必至於巧为名色取之於民以求幸免司察之官虽知其然然既利其?额之盈则亦不容有所何问顾犹不足以及数则遂不过将新盖旧转後为前?月愈深逋负日积大郡所欠十数万缗小郡亦不下一二万数官吏操切日益严峻而莫有知其事之本原者臣愚不知州县之煎熬局促果何日而少纾斯民之叹息愁怨果何时而少息也陛下厚德深仁爱民如子疾痛苛痒无细不知抑搔按摩无远不及顾偶未闻此法之弊而已故臣辄敢冒昧以闻伏望圣慈深照本末特诏有司先将灾伤年分检放倚阁苖税数内所收经総制额尽依分数豁除然後别诏大臣深图所以节用裕民之术讨论经総制钱合与不合立额比较之利病而罢行之以幸天下臣不胜大愿

礼部员外郎范成大上奏曰臣伏见比者臣寮有请以福建等路有不举子之风乞支钱米以济贫乏陛下推天地好生之德特从其请恩至渥矣然其间尚有委曲臣请续终其说姑以臣前任处州言之小民以山瘠地贫生男稍多便不肯举女则不问可知村落间至无妇可娶买於他州计所夭杀不知其几检准绍兴八年指挥贫乏姙娠支常平米四斗十五年指挥改支常平米一石又着令杀子之家父母邻保与收生之人皆徒刑编置赏罚具着如此而此风未殄者盖州县以常平积欠救过不暇决不敢以此非时发仓支赐既不复行罪名亦不复问臣伏覩去冬圣旨将诸路常平义仓漏底折欠十七万八千余石尽行除放若以此数救不举之子当活十七万八千余人而典吏巨蠧陷失如此陛下尚且置而不问臣决知陛下无所惜於贫乏之家也昔苏轼知密州盘量寛剩得数百石专储以养弃儿是时初无常平给赐之令使轼在今日则推广上恩当如何哉臣愚欲望圣慈申饬诸路提举司并州县长吏有似此风俗之处依累降指挥勘会贫乏如数支赐又须申严法禁与之并行并穷山僻县常平义仓所管数少不了支给定成空文乞令运司仿苏轼遗意措置寛剩量拨助之每?各具支过钱米活过赤子数目奏闻於以滋圣朝仁夀之福衍清庙灵长之休抑又得十年生聚之义惟宸慈轸念

成大为敷文阁待制四川置制使又上奏曰臣闻民惟邦本本固邦宁帝兴王成未有不得民而能立邦家之基也得民有道仁之而已省徭役薄赋敛蠲其疾苦而便安之使民力有余而其心油然知后德之抚我则虽天不能使之变而况蛮夷盗贼水旱之作安能揺其本而轻动哉此甚易知易行而後之论治者往往过计谓天下之大将人人而济之安得力而给诸於是轻言功利而重言道德卒之道德不建而功利亦无闻焉虽然论治者皆以仁民为难而臣今敢以为非难者诚有得於圣主躬行之效小臣将命实亲见之者请略详其目廼者四蜀酒估之患人不聊生陛下睿断岁捐钱五十万以代之偿此令一下五十余郡驩呼祝圣者沸天隐地旬日皆徧士大夫舞手相庆以谓吾蜀当有数十百年之安臣於是知民之易德有如此者又如关外和籴之困诏旨下询有司未知所出陛下睿断先免阶成和凤一年之籴异时岁虽大熟不足输官淳熙三年免籴令下秋旱薄收而四州粒米狼戾充箱溢筥排门求售较之穰岁物价反平漕臣行部过之边氓遮道诵说东向感恩或至涕下臣於是知民之易德有如此者恭惟圣主端委穆清之上一动其念加诸远民而万里之外觌德丕应捷如影响微臣不佞愚心了然见王道之易易焉孟子谓保民而王易若折枝而非挟山超海之难不为过论臣拳拳之诚更愿帝德广运益加圣心深诏内外执事晓然知陛下仁民固本之指凡吾民疾苦悉以上闻苟有可以惠利便安之者勿牵故常临以睿断使光天之下至于海隅苍生罔有不被尧舜之泽如是则衆心成城道德有威推恩以保四海天下可运诸掌矣其何大欲之不济哉此陛下躬行之效证於孟轲之言非臣臆说惟圣神财幸

李椿通判廉州未赴召上奏曰臣窃以国家天下譬之一身朝廷腹心也州县四肢也百姓膏血也使膏血和畅四肢康强腹心宁静则身安可保矣苟伤其膏血瘁其四肢而曰吾耳目腹心无恙臣不信也孟子有之曰得天下有道得其民斯得天下矣得其民有道得其心斯得民矣仰惟陛下护国如护元气爱民如爱赤子今大农不参诸路之虚实监司不恤州县之匮乏州县不恤百姓之困穷致百姓心不服县县心不服州州心不服监司实有以使然也州县常赋固有定数非法科敷固有约束诸州有合起月椿大军钱合椿窠名已自不足又经総制许增不许亏既曰无额上供而复立额州县官兵诸路上司未尝计度此州所以心不服监司者也州督财赋於县或立帐或挂图或掲贴具县之合解色目不复问其所自出驱督严急县既被督则亦巧作名色取之於民民或有诉州县监司不得不公行此县所以心不服州者也县道唯财赋办者为能吏恺悌之政几希民之疾苦谁复过而问焉此百姓心不服县者天下皆是也臣不敢覼缕以溷圣听且以诸军拣汰人论之自累年诸军拣汰使臣军员不知几何人矣添差分在诸州月增费钱米不审省部监司曾有取会其数奏陈计度者乎建议拣汰疾老者必曰可以减省総领所支遣诸州不必恤此诚建议者存心决非念陛下赤子者也何异残其膏血四肢自谓无恙者安得恤民心之义哉然则兵老不拣可乎百战之士不存恤可乎存恤老疾战士顾念无术今拣汰使臣扶老携幼近者数百里远者数千里道路饥困狼狈之状见者怜之所在州军阙乏不得请受者十六七既满之後赴部参选扼以呈试格法久之有所授者阙不下五七年何以为待阙之资不得差注者亦又多矣其所谓存恤徒有其名官司两受其弊耳已添差在诸州者盖无如之何矣臣愚欲望圣断令百官集议自今诸军拣汰人所以存恤久远可行之理庶几有功战士被其实惠州郡亦可支梧不为小补

王质上奏曰臣尝论之古之为吏者无所忌於民而为民者无所忌於吏吏民不相忌故其情通而气协情通则无乖阻而气协则无鬬争古者郡邑之间吏不猜民民不疾吏懽忻怡愉如父子之相信兄弟之相爱平时追呼号召未尝及於民之门而鞭扑笞箠亦未尝切於民之肌肤间则出之阡陌劳来相劝以勉其耘耔蚕织之事然其色怡和而不厉其辞委曲而不径若有以伤民之情者故民之於吏依依切切常有慕恋感悦之意出力以供其衣食虽甚劳而不辞及其无事之时则又为补葺其宫室以庶几无虞於风雨鸟鼠之害盖尝读诗而至七月之篇则见其吏民之情相亲岂弟慈祥无纎毫龃龉扞格之态故曰三之日于耜四之日举趾同我妇子饁彼南亩田畯至喜又曰春日迟迟采蘩祁祁女心伤悲其情亦可见矣以为未也七月鸣鵙八月载绩载玄载黄我朱孔阳为公子裳四月秀葽五月鸣蜩八月其获十月陨蘀一之日于貉取彼狐狸为公子裘绩以为己裳而公子则以玄黄貉以为己裘而公子则当以狐狸盖其不敢自爱其身而爱其吏也如此当是时为吏者优游泮涣得以尽其志而为民者谨朴勤厚得以安其生虽有狼戾无亲之人咸有悦慕而不肯疾视其上盖自秦商君设法以鬭吏民而其情遂泮涣离散而不可复合而平居吏之视民惴惴然如覩其仇雠故吏得间则肆其忿以毒民而民得间则泄其愤以毒吏盖尝思之至於秦皇二世之际郡县之吏屠人之父戕人之子暴虐惨酷假天子之法令以济其凶及夫刘项胜广之变则纷然剚刃於郡县之吏者不可胜数盖其势之相激不得不然者故臣以为吏民不可使相忌忌则争争则必至於交雠而不可止而後之於天下者不能揉其争之之心而反校以争之之具以趣其鬭其初欲制奸吏而不知其弊或至於长奸吏奸吏未必可制而良吏先受病矣今夫民之讼长吏者使其诚无辜而滥罪则不得不自伸其寃诚过制而横敛则不得不自诉其抑然其间或啗童仆以伺其隂或结胥吏以制其失或阳与之往来而馈遗他日则持之以为不法虽狡猾者未有不坠其计也此其端生於豪强兼并之家恃势以暴民挟私以屈法多不便於能吏是故必欲擿法捜求而使之去且今之为郡县之吏者盖亦甚难矣监司不恤郡县故尝有不时之须稍缓则符檄纷纭逼切则责急星火权要不恤郡县故尝有难应之求稍不如所欲则怒骂陵拂以至於侵淫揺撼以快其志而又加之兼并豪强之民持其短长以逞其诈以肆其横殆非所以保护能吏也嗟夫郡县之间乌能事事尽善而人人无失哉臣愚以谓非有大奸大慝一号令之不审一措置之失当不甚害民而蠧国者则包涵掩覆有以略其过责其效而尽其才使豪民不至於纵其奸而能吏不至於沮其志如是则岁月而吏民之争庶乎其可息也

中书舍人崔敦诗论州郡掊克疏曰臣仰惟陛下圣谟广大睿略英明虽非浅识所可窥测犹有愚诚庶几禆益窃惟国家闲暇之日正是爱养基本之时譬之养身若平居保固气力使之浑厚则临事可以支疲劳譬之植木若常时培壅本根使之牢固则一旦可以待风雨此盖理之自然事之必至者也臣窃观当今州县之吏颇成掊克之风虽皆以添差归正增多为言乃实以干宠取民聚敛为事不能体国但务取民徒见强济之吏因而得名者固多不知奸贪之夫藉以遂私者不少不加痛革浸累至仁臣今略具三事下项

一籍没家财固有成法近来州县利其所入遂有桀黠之人妄乱指陈以投其意或称为强盗窝藏或称非嫡嗣户絶或侵折场务之本或负欠豪强之财不问何如便皆拘籍朝为富室暮为穷民且人之得罪岂能无寃资财既为官司之破除田产亦为势力之贱售後虽辨雪难复再还纵使多词终成无益子孙穷困骨肉散亡干隂阳之和害忠厚之政臣愚欲望睿旨今後虽於法令合行籍没除已结正罪犯施行外所有籍没一节具申提刑司看详施行仍候一年外方许支用其田产许收利入亦候限满方许出卖

一科罚之禁前後具明近来州县乃出巧谋其有富室豪家懦子弱弟既捃拾以负犯遂恐吓以刑名徐令有司开道所欲或仓库城隍之未备或舍馆学校之未全逼使缮修悉令出备类多竭产仅得赔偿实出胁持俾称情愿破上户为下户坏富民为贫民何尝朝廷一毫扰民皆是州县倚法以削臣愚欲望睿旨今後州县不许因事逼勒出备修造等事许被苦人越诉将违戾官吏重作施行

一受纳之弊今日已极徒缘费用之广须资赋入之赢纵有寛容宁无艺极今乃年年增长第第加添不恤过多悉期取足当受纳差官之际须利害切已之人或资考已足许以荐员或禄廪素微啖之厚利惟知极力岂复顾民既足须求又献出剩且州既明取其赢以供州县又明取其赢以供县兹犹为可复有不然至乃赃吏作邑贪夫主藏同谋一心作弊百计装纲运则可以支多而私收於出境变圭租则可以多粜而倾入於私家是以公私规图上下克剥合入米一石今有至二石而可输合用钱一文或有至两文而未已更迟以久将又如何况今年?丰登谷米狼戾一亩之入不给官输终?之勤尚乖一饱不加措置重困农民臣愚欲望睿旨今後州县受纳并从转运司将逐州交互差官仍令所差官依常加耗受纳如有过数重取从转运司觉察按劾许人户越诉其不觉察官司一例重作施行

敦诗又论蠲放丁钱米夏税疏曰恭惟陛下励精政治仁爱黎元近者尝有指挥议蠲月桩或折帛钱博谋近臣未有定论致陛下深仁厚泽未即下流臣尝究其说主月桩者则曰月桩出於州县宽州县则是寛百姓然月桩名色实为不一其间亦多州县合取以供经常固非尽是横敛於民其有常入不足始为一切之计违法经画求足其额此乃不可尽见今一举而蠲之此利悉归州县使州县守令一一得人固不患不以寛民然而州县亦安能一一而居之其间乘其寛裕济其奸私贪者卷以自归侈者殖以自丰其黠者则盛苞苴饰厨传以作声誉何有惠利及於吾民哉此议者又谓月桩之不可蠲也主折帛者则曰和买之不予钱已非其旧今复令折帛夏税之输绢固其所有今乃令输钱此名不正言不顺民共苦之其来已久今稍蠲年岁诚足以纾困穷之民然州县依法科敷折帛止及上中等户间有违法科至下户者亦少虽所在不齐难以槩论傥一举而蠲之则诚虑上中等户侥幸寛恩而下户未尽蒙利此议者又谓折帛之不可蠲也臣尝谓土地不同议论随异昔熙丰间议役法者不一大率吴蜀之民以雇役为便秦晋之民以差役为宜是时诸臣不能周知四方风俗各执所见迭为胜负今议月桩折帛其意亦然仕江西者亲见月桩之害民故以月桩为可蠲仕江东两浙者亲见折帛之害民故以折帛为可予然终非齐一之论也臣窃谓陛下天地父母之恩爱养基本此心之发止欲寛民尔然寛民之道寛小民为上壅水以起横堤之鱼不若输之涸泽以活无穷之鳞投食以饲卧道之虎不若散之穷林以饱无数之羽是故寛小民则所捐者少所利者衆臣窃见诸路身丁钱米及第四第五等人户夏税皆取之小民者也臣欲望睿慈断自宸衷取见诸路身丁钱米及第四等或止第五等人户合纳夏税酌量蠲放此不待考核不须询访诏旨一行惠利便及径截明快无复可议难者或曰如一户有身丁钱米又蠲夏税却有无身丁钱米处止蠲夏税良为未均臣谓如一户有身丁钱米又有夏税许从一多蠲放有何不可乎难者又曰夏税放至第四等或止放第五等以为利及小民然今有别置户名分寄田产诡为第四等第五等者未必尽皆小民也臣谓国家布惠施仁大为之限若须一一推究极尽殆至不行今就使诡为下户者不能无之要是及於小民者多矣岂不愈於蠲月桩则利专於公家蠲折帛则幸止於上中户乎臣窃以国家乂安边鄙宁静譬如养生寒暑未侵正当护爱於真元又如养木风雨未至尤宜培固於根本是以臣每念恩荣之报多陈惠利之言虽近常谈实为切务今诚见陛下仁心德意广大宏远欲卓然施非常之恩而迟徊既久未见布宣是以敢不自揆罄竭所闻伏乞睿慈并下臣章付三省参议施行

翰林学士承旨洪遵乞放免崑山县隐户田赋劄子曰臣恭仰陛下以文武刚明之姿中兴大业号令之下无非以元元为念四方万里涵泳圣德至深至渥臣窃见平江府管下崑山县苖米六千五百石有畸顷缘经界逃民隐户之田皆籍以为数自兹迄今积十九年监司省部前後差官核实举知其弊因仍未之革人以为病重惟陛下慈仁为治下之疾苦唯恐不闻闻而行之唯恐不及况朝廷经费固不以数千斛为轻重凡此虚数岁无斗升之获奸吏因缘文移督促其害不可胜言欲乞圣裁特为减免以惠一方若或下之中书中书行之户部不过看详而已则民瘼未易除去伏望睿慈亟赐施行免致重困吾民而实惠溥博诚非小补

杨万里上民政疏曰臣闻民者国之命而吏之仇也吏者君之喜而国之忧也天下之所以存亡国祚之所以长短出於此而已矣且吏何恶於民而仇之也非仇民也不仇民则大者无功而其次有罪罪驱之於後功啗之於前虽欲不与民为仇不可得也是故一政之出上有意而未决则吏赞之上有命而未行则吏先之吏所以赞上之决而先上之行者非赞其便民者也赞其不便於民者尔曷为不赞其便民而赞其不便於民者耶赞其便民者无功而赞其不便於民者则有功也是故政之不便於民者未必皆上之过也朝廷将额外而取一金以问於某土之守臣必曰可也民曰不可不以闻矣不惟不以闻也从而欺其上曰民皆乐输又从而矜其功曰不扰而集上赋其民以一则吏因以赋其十上赋其民以十则吏因以赋其百朝廷喜其善而不知有破家鬻子之民赏其功而不知有愿食吏肉之民吏之肉不足食也功归於臣怨归於君利於国者小害於国者大此可悼尔古之人君所以渐致於民散国亡而不悟者皆吏误之盖夫赋重而民怨此奸雄敌国之资也可不惧哉唐赵赞为一切聚敛之策德宗尽用之及泾卒之变都民散走而贼大呼曰汝曹勿恐不夺汝商货僦质矣不税汝间架陌钱矣德宗亦闻此也乎奉天之围危於一发而犹庇赵赞若爱子然夫爱一赵赞而不爱社稷之重忍於围逼之辱而不忍於诛聚敛之臣其入人之深如此至於反国可以戒矣然赵光奇诉之以和籴害民则不信苏弁欺之以官市利民则信焉且夫朝廷之政虽圣人岂能尽善惟其思以出之询以审之见不可而更之斯圣人而已矣何德宗之难悟也国家军旅再动盖有不得已而取之於民者然譬之张琴动则急之静则缓之盖动必有静静之则其动必调急必有缓缓之则其急不絶以动继动以急增急则虽以黄帝五十弦之瑟亦无全弦矣闻之道路往岁郴寇之作亦守臣和籴行之不善之所致也尝有以告陛下者乎天下皆知朝廷有意罢此等之役矣虽然臣尝有闻焉江西之郡盖有甲郡以绢非土产而言於朝乞市之於乙郡者此何谓也民所最病者与官为市也始乎为市终乎抑配是以圣人谨其始也今乙郡之诸邑已有论税之高下而科之者矣无一钱偿民也民之不愿者官且治之名为督责於正租实为隣郡之横敛且有所谓和买者已例为正租矣又有所谓淮衣者亦例为正租矣今又求隣郡之绢是三者之绢与正租之绢为四倍而取之矣民何以堪而吏不以闻惟朝廷亟罢之庶不为斯民不拔之疽根也且无使民言曰此绢自陛下始若曰其如甲郡军士之寒何然则前乎此者士皆冬而不裘耶且甲郡欲市乙郡之绢何不遣吏私市之何必假朝命而官市之哉此必有奸焉甲郡则出大农之钱且书之曰某日出某钱以市某郡之绢也然某钱不及乙郡之民也此必有私之者矣民何从而诉哉盖民诉於朝廷朝廷下之於州县州县执诉者笞之以诬其服又呼其民强使之书於纸曰官有钱偿我矣州县以诉者之所服与民之所书而复於朝廷无以诘也罚一惩百谁敢复言者民有饮恨而已矣晋女叔齐曰何必瘠鲁以肥杞圣天子在上而有司不平如此

万里又上疏曰臣闻圣人之於天下惟其有所甚疑是故有所不疑天下几路一路几州一州几邑而圣人以一身临乎其上以百吏分乎其下夫所谓守令者岂郡龚黄而县卓鲁者耶圣人者将遂以为吏皆能爱吾赤子而吾民皆无疾苦愁嗟者耶欲不疑而不得也圣人则有所不疑者矣盖人不可以尽信亦不可以尽不信尽信则天下之奸有所蔽尽不信则天下之人皆无可寄者圣人者择天下之有可寄以察天下之有所蔽是故深居九重而见民之肥瘠於四海之外优游岩廊而闻民之歌哭於大山长谷之间唐虞之牧西京之部刺史唐之十道使今之提转刺举之监司皆天子之所寄以不疑者虽然今之监司疑则不疑矣无乃太不疑耶臣闻之先儒苏轼曰养猫以去鼠不可以无鼠而养不捕之猫养犬以防奸不可以无奸而养不吠之犬夫不捕不吠之猫犬不过无功而已未有大害也然已在所不养今则不然猫与鼠同乳而犬与盗揺尾矣欲望其止於不捕不吠而不可得也朝廷亦尝留意乎盖监司之於州县有所不敢问有所不暇问有所不复问某郡之守尝为侍从也则监司幸其复为侍从而有所求某郡之守尝为台谏也则监司惧其复为台谏而有所撃至於县令之与在朝某官有姻有旧者皆不敢问民诉某守则执其人封其辞以送某守民诉某令则下其牒以与某令是为守令报雠也守令从而甘心焉後有寃者夫谁敢自言此之谓不敢问朝廷旧岁免和籴而江西之州有因秋租而每斛敷和籴十之二者朝廷罢兵再岁而旧岁江西之县有督马谷如星火者大旱不粒而不末减饥民流徙而不知恤监司视之亦如秦越也此之谓不暇问郡县之胥凭守令之宠以暴吾民民诉之者若拔山然盖监司既庇其守令则并庇其胥此之谓不复问朝廷以监司为可信安知其不可信圣人之为天下不使民有所怒而不泄则其怒有当之者怒而不泄者惟无发也一发则必极於大乱而不可止君相之於监司盍亦如唐开元之精择采访使而又专责台谏以督察之岁取其功罪之尤者明着之以示天下而不次陞黜一二人焉以耸其懦台谏急则监司警监司警则郡县肃庶几民怒之少泄不至於一旦如溃洪河洪蚁壤也

蔡戡乞戒谕守令恤民疏曰臣观周官大司徒之职以保息六养万民曰恤贫曰安富夫单产贫民固在矜恤富家大室犹欲全安之者盖君民相通富藏於民故也今州县之间一岁所入可自供一岁之费苟能吝出纳谨闭藏察奸弊何至匮阙庸缪者既失於理财能者又急於生财理财之政不修则用度乏生财之说一行则民力毙故大则搏噬富家小则渔猎细民以此为能更相传授恬不为怪富家大室一丽於法喜动顔色如得奇货词所连染追逮系累捜摘隐微强伏其罪轻者出金以赎动辄千缗重者诋以深文籍其赀产或幸免於戾不复兴词或已破其家无力控诉为守令者方且自谓得计比年以来所在富家大室衰替无几职此之由县令又以催科为名侵扰下户常赋既足犹以为逋一吏持片纸列户数十皆斗升尺寸之余比屋诛求殆无遗者盖一履公门其费数倍罪责且及人以所取微细惟命是承一岁之中或至於再积其所入盖亦不赀以至受纳加耗率二石而可足一石科买物色直千金而仅支百金沮格诏书催理已蠲之租违戾法令预借将求之赋日朘月削富者反贫贫者愈困斯民愁恨叹息有不忍闻夫聚财敛怨以供公上之求以给县官之费犹且不可而况饰厨传事苞苴兴无益之工纵无厌之慾贪者或席卷而归郡守县令所望於承流宣化爱养元元乃反为民害如此而谓之能得乎夫所贵於能者以其有非常之用而赋不益办难能之事而人不知傥以聚敛为能人孰不能哉今之所谓能吏古之所谓民贼也可不痛戒而深惩之乎欲望圣慈因郡守陛辞丁宁训谕使之布宣德意以恤民为先仍诏诸路监司常切体察苟有违戾许之越诉重寘典宪如是则陛下赤子得安田里而家给人足之风可以驯致

戡又论扰民四事疏曰臣闻昔者赵简子使尹铎为晋阳请曰以为茧丝乎抑为保鄣乎简子曰保鄣哉尹铎损其户数若铎者可谓知所本矣盖邦以民为本本固则邦宁善治之君不求所以保邦之术而尽吾所以恤民之道未有民不宁而邦宁者也横赋重敛剥其肌肤殚其膏血民力毙矣其如邦何况陛下欲恢图中原东南根本之地尤当爱恤民力常赋之外不宜以毫髪扰之比年以来扰民之事盖非一端夫造甲所以修戎器也要当优给其费少寛其期不唯工役暇裕自然制作坚好今也日课一甲何乃急迫如是况一甲之费大约五十千而县官所给止十五千则州郡日费三十五千以岁计之为钱一万二千六百缗大郡事力尚可支持两淮雕弊之郡川广浅陋之邦何所从出不过州责之县县科之民又况程限督促甚於星火或有愆期追逮累系捶掠继之民安得不困乎此造甲之扰一也夫和籴所以备先具也要当官自为场视时直之高下而稍增之痛戢吏胥侵渔之奸则人将负担而至矣今也量立价直半以楮币州郡知其不相若也於是并缘为奸次第而敷之民中人之家输赋偿逋之余盖亦无几欲为卒岁之计乃尽取之贫者剔屋起债转籴以输不酬其直不恤其有无名曰和籴其实强取民安得不困乎此和籴之扰二也濒江沙田所产微细自来人户以为已业输纳税钱一昨朝廷委官根括尽行起租比之曏者之数不啻数倍富家破坏他产不足以偿贫者唯有流徙而已陛下灼知其弊尝因肆赦俾民自陈如其已业即以还之州县观望建议之臣往往沮格不行民无所诉此沙田之扰三也沿江十郡拘籍乡民教閲远者来自数百里近者百里留滞数月妨废农务而人置军装造兵器房赁扉屦之资动费百千类多少年不逞之辈乘时诈取父兄财物嬉游城市数月而去一旦缓急必不为用无补於事徒伤民力此乡兵之扰四也以至州县不时之须无名之敛不可悉数水旱流离之余何堪以此重扰乎今尧舜在上而恩泽不得下流民情不得上达由功利之臣征求不已偷惰之吏奉行不?故也欲望陛下爱惜民力以固根本发德音下明诏戒饬州县之吏使之上体陛下德意以爱养斯民为先造甲未办者少寛其期和籴未足者多与之直沙田则渐行起租乡兵则权罢教閲凡有扰民之事日求而去之东南之民得以息肩根本既固陛下一意外攘庶几无南顾之虑

集英殿修撰帅福建赵汝愚论福州便民事疏曰准淳熙重修令诸守臣到任及半年以上具的实民间利病或边防事件须至奏闻者

一契勘本州元有西湖在城西三里迤逦并城南流接大壕通南湖瀦蓄水泽灌溉民田事载闽中记甚详父老相传旧时湖周回十数里天时旱暵则发其所聚高田无乾涸之忧时雨泛涨则泄而归浦卑田无渰浸之患民不知旱劳而长享丰年之利後来人户夤缘请射岁纳些小课利谓之池户官中但见其丝毫之入而不知其民户永远之害岁月浸久填淤殆尽各立封畛以为已物或塞为鱼塘或筑成园圃甚至於违法立券相售如祖业然西湖南湖不复相通而古人积水利民之地尽为豪民猾户所有虽有潮水不住往来而上下阻隔无由通济臣照得本州地狭人贫全仰岁事丰登田畴广殖小有荒歉难以支吾况此并湖弥望尽是负郭良田自从水源障塞之後稍遇旱乾则西北一带高田凡数万亩皆无从得水至春夏之交积雨霖淫则东南一带低田发泄迟滞皆成巨浸致使一方人户白纳税租而所谓池户者公然坐享重利第以圭撮偿官其为利害大不相侔矣今来若不申明朝廷诚恐向後转见湮废难以兴复并湖之民永被其害欲乞圣慈特降指挥行下本州告示有田之家许於农事之隙稍循旧迹开浚令附城为壕上下流注虽未能尽复古来丈尺庶几西湖与南湖通接负郭之田尽沾水利而长享有年之效兼照得本州旧无放生池如蒙朝廷许从今来所请仍乞将上件西湖至南湖一带尽充本州放生池禁止采捕仰祝两宫无疆之夀其每岁不过捐本州公使库所入池户花利钱数百缗而为一方人户无穷之利且与户部诸司钱物全不相妨无损於公有济於私诚非小补

一窃见比年濒海去处间多盗贼臣尝推究其原皆缘州县官吏相承趣办财赋不复究心寛恤细民致彼衣食不充冒法轻生无所不至臣照得本州管下场务税额重处福清县有海口镇务长溪县有黄崎镇务二镇皆僻在海隅数十年前人烟繁盛舟船凑集故二镇税额不劳而办自海口镇为海贼刘臣兴焚爇之後居人星散市井萧条而黄崎镇尤号迂僻民物皆非其旧然而二镇税额尚存无缘登足臣因考究簿书见二镇比年收趂本州及诸司钱数类皆不及元额然其督责追呼无时无之夫以昔时商贾之盛则凡所税者皆当税之物民力尚可堪耐今以萧条焚爇之余而欲办往时之税彼若不肆意一切诛取何以逭一时之责臣历询海滨之地皆前临大壑背负高崖土多斥卤难於种艺惟藉鱼盐采捕以为生业今二镇官吏以上司督责之切故诛取例在此曹凡日用琐碎讥察殆尽此曹平时寃愤无告一旦偶有桀黠者出而号召之则强力者皆盗贼其弱而无能者皆耳目也且如今春海贼吴郎啸聚成党凡沿海捕盗官司莫或遑处赢粮发帑惟恐乏兴今若不窒其源他时意外生事课其所费与税额所得孰多孰寡臣今欲乞将海口黄崎二镇税自淳熙五年至九年凡五年所收到课利酌中立为定额免致过有追呼责办然後从本州严行约束开具晓示不令搔扰庶几海滨细民稍获安业傥不为蠲减旧额而虚行检束之令亦恐徒为文具无以取信於民如蒙圣慈矜允即乞行下本州与诸司通议不惟细民仰沾圣德而区区徙薪曲突之策庶有取焉

汝愚乞告戒监司郡守求裕民之术疏曰臣仰惟陛下临御以来甚重刺史县令之选凡所以加惠元元为国家深长之计非独使之趣办於一时也比岁州县之间调度滋广为吏者不能仰体陛下选任之意日汲汲焉惟以巧取横敛为事年增岁益名数非一至於民之休戚利病则一切视为不急之务虽一旦之讼有积十数岁而不决者问其故则曰方治财赋奚暇他事为监司郡守者亦曰彼郡彼邑财赋既办尚何求哉上下相师恬不为怪然则陛下何赖焉生民何望焉孟子曰善政得民财善教得民心又曰无政事则财用不足信斯言也其为本末先後之序盖必有道矣臣愚欲望陛下特降诏书丁宁告戒诸道监司郡守俾各勤求所以裕民之术具奏来上陛下择其可者次第行之申饬刺史县令有不以诏书从事者必罚无赦庶几疲俗可苏和气可召天下幸甚

汝愚又乞免除拆居民屋宇疏曰臣去岁蒙恩赐对尝论君人之道惟务广恩人臣之义以劳任事是时颇蒙陛下开纳其後都城内外相继有拆屋事人情扰扰然在当时百姓皆知秪是吴渊韩彦质所为及韩彦质移知平江所至人情感悦意谓朝廷灼知其害不复更议除拆今五閲月矣若因临安府陈乞展限朝廷明降指挥更与展两月限虽自陛下寛恩然自此行下本府便须徧行晓谕道路相传数郡之民不无扰动恐非朝廷事体深为未便臣愚伏望圣慈特与收还成命当此青黄未接之际惟以慰安人情此实国家中兴之本若夫除道路治桥梁盖是有司之职异时因事为之固未为晩臣一介?远仰蒙陛下深知惟思补报苟怀所见不敢不尽惟陛下裁察幸甚幸甚

汝愚又乞置総首统辖金洋州归正人疏曰臣近据通判遂宁府张亨劄子称金州上津县管下乡村有忠义归正人户散漫居止昨来朝廷以其忠义来归给拨官田佃种各令养赡其家若夏秋丰稔可以养生即自安业稍有饥馑便致流亡盖缘无人为之摠统或有饥贫失所各去州县遥远何由伸诉乞从本司行下本县敦请内有信义衆所推服之人数名为之总首当官劝谕因今来赈济之际各将诸村人户姓名住止去处以地里远近合系某人为总首如各处人户遇有荒歉贫乏不给之家并有合伸诉事件即仰就本总首陈诉即自本总首具申州县优加存恤不令失所候将来取见合充忠义总首人数乞从本司先次支给犒设一次并令本州按月量与支破食钱庶几人肯尽心统辖所有洋州真符县亦乞准此劝谕如或可行乞行下两州施行臣询访得金州上津县洋州真符县多有归正人在两县管下近边去处散漫居止缘所居处乃古商於之地其地险远其土荒瘠设遇雨阳时顺所收已自不多小有水旱之灾其人便觉狼狈又缘边头去州县絶远百姓殆与官吏相忘下情无以上通上恩不得下达或有饥馑便自流移去就之间事关利害臣今据张亨前项劄子所陈利害颇合事宜兼臣照得张亨亦是北来归正之人久在金州居住熟知彼中人情事体又其人忠信慤实临事审详臣见委本官前去两州点检赈济事臣因就委本官同两州守臣相度措置候到别具奏闻外伏望圣慈特赐处分如以其言可采伏乞指挥行下本司以凭施行

汝愚为江西转运判官上疏曰臣昨陛辞日亲奉处分令臣到江西日讲究裕民事件候到任半年後奏来兼看民力比之绍兴三十二年以前如何臣恭闻圣训不胜震惧深惟绵薄顾无以仰承德意夙夜惟念毕竭愚虑窃谓自昔尧舜三代历秦汉魏晋隋唐以迄於今其间所遇之主昏明愚圣虽各不同要之未有得民心而弗永厥世不得民心而能享国长久者也我国家列圣相承所以固结人心者至深至厚故上天眷命笃生圣主日孳孳然咨访民瘼惟恐不至顾如臣辈一介微陋犹丁宁训戒俾得自竭况道德名位踰臣数等者乎臣深自庆幸以为我宋亿万年之基业实积於陛下宸衷方寸之地是为宗社之福天下生灵之幸也况臣贱职有守其或效涓尘之助者臣敢不昧死以闻臣伏自到任以来不住询访民间利害及今来巡历所至有可以寛裕民力者本司随事斟酌轻重次第罢行独有诸县措置月桩钱物其间名色类多违法最为一方细民之害臣试举其大者则有曰麴引钱白纳醋钱卖纸钱户长甲帖钱保正牌限钱折纳牛皮筋角钱两讼不胜则有罚钱既胜则令纳欢喜钱殊名异目在处非一臣尝询究盖已累经朝廷指挥及前後监司约束住罢矣大抵类能力制於一时而不能保无於後日其弊正如鼠穴左固则右逸也至诘其所从出入则首以月桩无科名循例措置为辞甚者奸赃之吏又并缘掊刻以济其私预於簿书之间隂为抵谰之计有司熟视不可稽考其间设有能自植立整齐纪纲者则往往窘於调度拘挛牵制困不得逞其豪宗大姓因得持是数者挟持官吏以渔猎细民流弊万端不可殚述其原则始於月桩太重而已臣不胜忿懑因尽考诸县月桩出纳之数及其初科降之目与夫前後因革之制观之其始盖缘江淮用兵供亿数万朝廷深恐一时乏事遂令本路计月桩办大军钱物而月桩之名始立然其时降到旁通式内犹许先取无额经制钱不足方取上供钱又不足则取诸司封桩钱其後又增置赡军七分酒息钱其余不以有无拘碍钱物皆许移用甚至急阙则朝廷以时支降茶引度牒之类以济之是时兵火之初所在皆有余积公私未告病也今诸司封桩固不得用而无额经制钱州县皆有定额不尽分隶月桩此外所存名目惟上供钱及七分酒息钱二种而已其余盖尽以取足於州县也况夫比年以来州县用度日广财赋日蹙所以予之者岁益加少【谓如诸州科拨二税与诸县赡用之类】而取之者岁益加多【谓如增收头子钱勘合钱闰月坊场钱之类】非作法以取诸民则何以哉臣尝略计本路月桩之数每岁为缗钱七十万而格外所人者半之虽其间亦有传致文法者大抵法外之敛什常三四也今朝廷纵未能大有蠲除以尽扫宿弊臣谓宜令有司择其间最重者稍振恤之且袁与筠接壤也其地望同其赋入同而月桩轻重不齐至於五倍筠一州三县岁额之数曾不及袁之一邑之多也故袁之麴引钱岁取於民者为缗三万而沿纳旁取之数不与焉今夫天子明圣忧民如此而民之困於征敛如彼故臣以谓陛下不闻则已诚使陛下闻之盖如赤子匍匐将入井之时其必恻然动於中矣臣伏观陛下即位以来焦劳勤俭虽乘舆服御未尝有毫发妄费至於减租蠲赋之令为民而下者盖前後相望也即位之六年减福建盐课为缗钱数十万七年减折帛之半为缗钱三百余万十四年减四川酒课重额为缗钱四十七万以至减饶之天申金徽之上供绢臣所不知者又不知其几千万也顾江西十一郡之民生齿数百万独以月桩之故重困如此是岂陛下爱民之本意哉臣愚伏望圣慈特赐详酌行下本路取见诸州军县月桩最重去处随其事力轻重量与蠲减然後重禁官吏之妄取横敛者将一二人重置於法以厉其余孰敢不退听也是诚拔本塞源之计惟陛下断自宸衷指挥施行幸甚幸甚

历代名臣奏议卷一百八








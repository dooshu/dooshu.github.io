【免晋绛等州人户远请蚕盐牒】

当所访闻晋、绛、慈、隰四州百姓，每年所请蚕盐，并于解池请领。近闻省司指挥，支移往三门盐仓请领。道路遥远，窃知百姓多不愿往彼般请，须议专行公文者。

右具如前。今欲牒州，候牒到日，请不移时疾速详前项事理。如委实省司有此指挥，及百姓情愿依旧送纳盐钱，不请三门官盐，仰立便差人前路晓示百姓，各令逐便，不得勒抑监催，须令前去。免使麦蚕农忙之际，虚劳百姓，远路艰辛。兼当所已具一面施行奏闻，仍请具已施行公文，疾速入马递回报当所，不管迟延住滞者。


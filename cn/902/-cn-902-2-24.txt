军宴二首

其一

十万艨艟偃（一作掩）翠微，风雷黄石问兵机。
月寒壁垒侵金柝，风入旌旗动铁衣。
自愧青藜陪客座，幸从细柳识军威。
辕门鼓角寒（一作清）宵醉，帐下南塘夜猎归。

其二

星郎自愧早弹冠，天策从来贵筑坛。
娘子军中春色醉，将军树里月光寒。
迟迟画舫垂绡幕，款款行厨洗玉盘。
我已破家酬大镇，相逢斜拂剑霜看。


○检校尚书左仆射同中书门下平章事上柱国晋国公赠太傅韩公行状

曾祖符，皇朝潭阳郡太守；祖大智，皇朝河南府士曹参军，赠吏部郎中；父休，皇朝银青光禄大夫太子少保，赠司空，谥文忠公。京兆府万年县洪固乡胄贵里韩，年六十五。公继代生贤，左右王室，郑武之贤，韦平之美。开元中解褐，授右威卫骑曹参军。丁文忠忧，服阕，授京兆府同官县主簿。又丁内忧，孝贯神明。服除，授太子通事舍人。肃宗在灵武，授监察御史兼北海郡司马，充北海节度判官。道阻未行，除通州刺史，寻充山南西道采访使判官。时宰丑正，除彭王府谘议，诏除殿中侍御史，累迁祠部考功吏部三员外郎，判南曹，寻迁吏部郎中给事中兵部选事。有盗杀富平令，倚为禁兵，特诏释之。密疏闻状，遂伏其罪。迁尚书左丞，知吏部选事。有拥马陈词，造阶抗议，曾不再烦主吏，重阅簿书，片言遣之，莫不心服。

拜户部侍郎，判度支管诸道青苗税户。属国计空耗，上难其人，服勤九年，出利百倍，左藏之钱至七百万贯，大仓之粟至数百万斛，其边储或五六万，或十馀万。有附大臣间於先帝者，引刘向羊头山黍，云权量久差。公曰：“山之南北，地之肥瘠，禾黍不同。”会内藏有隋朝铜豆，果不差异。安邑解二县盐池，比岁水涨，甚於往年，有漫生红盐之瑞。诏谏议大夫检覆，并致祭祠宇，号“宝应灵庆池”，宣付史馆，拜太常卿。出为晋州刺史，拜苏州刺史，充浙江东西都团练观察处置使，寻加银青光禄大夫，改检校礼部尚书兼御史大夫润州刺史镇海军节度使，依前充浙江东西观察使。令行风动，无敢犯者。自信安洪光、东阳捍狼山僧惟晓等，结连数郡，荧惑愚，破其巢窟，伏戎自殪，山越一清。管郡十五户百万，里尹、亭长、书佐、小史、令丞、牧守，通数万人。自公区处，不朽之作，乘舆播越，畿甸路断。公日遣一使，间道赍帛，表诣行在，诸道未知行在，营将士无不引还。唯公所遣兵，镇河南冲要，坚守不退。兵马使董晏，将三千人镇徐州，部将沈清等颇违军禁。公遣一介，赍牒辕门，笞晏二十，沈清等六十八人，悉按军令。徐方既定，转检校吏部尚书，加金紫光禄大夫，封昌黎公，改封南阳。

天子幸梁川巴山道，命判官何士干领健步七百，负绞练十万匹，上献天子。六军从官，扈跸千里，时属维夏，未颁春衣，表至行在，众情大悦。公又命从事裴枢、李伦微巡，内兵甲麾下将士合三万人，请翊卫銮舆，收复京邑。上深嘉叹，特加检校尚书右仆射。李希烈众军东下，志吞淮济，公即日遣兵马使王栖曜、李长荣、柏良器，以劲卒万人，溯流千里，倍程救援。才及雎阳，贼已陷襄邑，攻宁陵。栖曜等突围乘城，矢中元恶，凶徒慑遁，不敢东顾。淮南初丧节度使，大将王亻召，带甲数千，夜犯城府。或出权计者，云江南兵至，亻召兵遂散。杀戮甚多，士卒骄矜，争邀厚赏，率居人商旅五十万缗。符牒已行，人情忄匈忄匈，公即日遣都虞候李栖华谓兵马使张瑗等曰：“收复上都，六军未赏，节度薨殁，岂名为功？赋敛擅兴，何人造意？”诸将引过，横调立停。

及大驾还者，进封郡公。时希烈尽锐攻陈州，公命诸将与宣武军合势，破贼数万人。关中初复，公以为国无年储，何御荒俭？陈围已解，汴路即通。抗表请献军粮二十万斛，从本道直至渭桥。公命判官元友直草创运务，部勒趋程，时河中阻兵，坚城未拔，关河蝗旱，军食不足，船至垣曲，王师大振。拜检校尚书左仆射同中书门下平章事，加本道度支营田充江淮转运等使。连岁蝗灾，仰在转运，公自晨及著，立于江皋，发四十七万斛，舳舻所至，近远慰安。

贞元元年十一月十一日制曰：“江淮转运使某官某，励精勤职，夙夜在公，厥有成绩，可进封国公。”初封郑，改封晋。前後河南用兵，解宁陵睢阳之围，全彭城要害之地，朝廷议勋，特赐一子六品正员官。又其军镇营宇，舟船鞍马，甲仗旗鼓，羽革丹漆，牛羊六畜，难乎校算。应缘两税，唯有一榜，人争及限，吏不到门。今江南缣帛，胜於谯宋。

二年冬十一月朝觐，上深礼重，委以大计，加度支诸道盐铁转运等使。待空岩穴，方归田里，主恩弥深。初愿遂违，顾谓其族：“为当沥肝胆，身涂草莽，上答乾坤。”时属西北用兵，仓库空竭，公和籴五十万斛，无敢夺期，米价遂贱，防秋士马，储糗更无阙。自公当漕运，初年四十七万，二年七十万，末年一百万。尚结赞普，使六蕃，抗言逆顺之理，夷虏感动，肝胆楚越。张权者不敢惕息，盗位者退而思过。

贞元三年二月二十五日，薨於昌化里私第，春秋六十有五。皇帝震悼，辍朝三日。制曰：“故某官某，应运而生，弼谐於我。道符两曜，德冠八元，以武绥边，以文经国，方期难老，式作宗臣。孰谓不融？尽瘁而没。虽郑亡子产，卫失柳庄，よ悼之怀，岂过於此！过时谓（三字疑）抚床增恸，当兴嗟。厚申往衤遂之恩载荣优赠之礼，可谓太傅。”前後赙赠布一千疋，米粟五百石，钱四百万，丧事供官。

公践历四朝，岁逾五纪，炎不执扇，昼不伏枕。疾无杖屦，居必矜庄。自同官主簿，制一裘褐，直为宰相。古人无食粟之马，衣帛之妾，更爽之居，不足多矣。以沙门一行得圣人之道，特写形影，仰如宗师，癖在《春秋》，精於系象。赋《春秋》七章，著《通例》六卷，并章奏词略十馀万言，豁如恒星。敦故旧，重然诺，好古博雅，能书善画。夫议大勋者则不书小善，举大德者则略其细事。故不殚论矣。公有子弟，闻斯行诸，不敢坠失。况以宾客，从事日久，泣慕清尘。谨状。

贞元三年闰五月十八日，故金紫光禄大夫检校尚书左仆射同中书门下平章事晋国公韩公故吏将仕郎前大理寺司直顾况谨上尚书考功：伏以柱石元臣，勋绩光茂，孝则先意承志，忠则知无不为。武能禁暴，文以经国。翊赞圣明，懋建和平。沃心造膝简乎上，长策宏规振乎外。奄从流运，恩轸睿慈。今月日若驰，松楸将树。易名之典，请举旧章。谨上。


○送洪儒卿赴乡举序

三折肱为良医，予五升词场，四遭掎摭，是以窃知乎文，则洪氏子举秀才，前后胜负，予得而度。夫子黼黻之性，加好勤苦之节，纺绩坟典，组织篇什，观经纬机杼，则重锦绣段，日日当成。今年秋贡士，果居首荐，歌鹿鸣以饮饯，想鹏抟而饬驾。金欲求锻，玉将就磨，光颖耀，朝夕以冀。回雁宾海，秋风落山，虽难别离，向庆无恨。中鹊余矢，犹思再发，升冬元月，期会于阙下。


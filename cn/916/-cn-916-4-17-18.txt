【止酒】

居止次城邑。逍遥自闲止。坐止高荫下。步（曾本、苏写本云。一作行。）止筚门里。好味止园葵。大（曾本、苏写本云。一作天。）欢止稚子。平生不止酒。止酒情（曾本、苏写本云。一作惧。）无喜。暮止不安寝。晨止不能起。日日欲止之。营卫止不理。徒知止不乐。未知（曾本、苏写本、焦本、和陶本作信。焦本注。一作知。非。）止利己。始觉止为善。今朝真止矣。从此一止去。将止扶桑□。清颜止宿容。（曾本、苏写本云。一作客。）奚止千万祀。（○本集。东坡先生和陶渊明诗三。《诗纪》三十五。）


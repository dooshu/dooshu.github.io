太保梁大将军初度四首

其一


兴朝佐命卜非熊，半壁金汤一战中。
共羡长城能却敌，独依大树不言功。
人如儒素羊开府，身系安危郭令公。
南顾未须劳圣主，楼船已奏海氛空。

其二

乡国曾劳马伏波，功名似让后来多。
不因沪渎诸军力，谁返虞渊三舍戈。
雅度人传挥白羽，策勋天府誓黄河。
投壶散帙应多暇，铃阁长容二仲过。


其三


擐甲当年指石城，至今草木尚疑兵。
卢循莫倚黄龙舰，陶侃先临朱雀桁。
客到旌门元许揖，师行天上竟无声。
三吴士女今安堵，愿借铙歌祝日升。

其四

地控三江幕府开，折冲万里借雄才。
千年战伐图麟阁，九日诗篇戏马台。
白雉已从方外贡，黄花偏爱雨中栽。
西郊杨柳青如染，胜赏须教野客陪。


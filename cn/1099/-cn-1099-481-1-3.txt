○約諸將 【 兵馬操演】

邊吏之弊、無事而苟安、有事而張皇、所從來矣、此中虜患、春秋二防並重而秋防更急、目今夏盡秋來、風高馬勁、虜且乘我收成、復圖犯搶、而我則軍不成軍、馬不成馬、器械不成器械、射打不成射打、曾不思一為料理、而惟高坐以待其來、嗟此孑遺、其與幾何、近有謂僕者、營伍疲敝巳久、一時整頓、實難為力、此其說固然、顧以僕思之、軍誠弱矣。而就中精壯者固自不乏。未嘗挑選。不可謂無軍也。馬誠缺矣。而民間畜養者或不難尋。未嘗買補。不可謂無馬也。器械誠不全不堅利矣。而製造各有所司。自可刻期取辦。未嘗收拾。不可謂器不足用也。射打技藝誠生疏矣。而牛服馬乘尚可訓習。未嘗操演。不可謂軍拙不可教也。前此一二十年、不一選練以至今日今又不然、復待何時矣、三馬同駕而一馬病。則兩馬不前。言相累也今每營強壯之軍。已不可多得。而復以老弱者雜於其間。無事而彼此相推。有事而勇怯同死此何可不蚤自汰選也。兩人持器鬪。而強者鈍弱者利。則強者必傷。言所持勝也。今諸軍之本事。巳是不濟。而又無一利器以佐其拙。射人而人不死。斫馬而馬不傷。此何可不早自收拾也。令甲總兵以下跟伴俱有定數今每營擁精壯殷實者為旗牌。答應牢伴門役。不下數百名。而止以一種尫羸者充伍。每禁革則託言此皆從將官出征者。而不知若輩皆高寇綉褶。因寧遠在遼久不無汰侈後來者相習成風耳倚勢嚙軍。乃號頭隊長之所不敢仰視者也責之操而入其伍下責之戰而聽其督率不能也此何可不盡歸入伍也。今諸君之言曰。吾非不欲收拾營伍。柰軍缺。而以請不補也。馬缺。而以請扣子銀撫夷而每匹止給十兩。且責其羨也。火藥缺。而以請。恐查盤短數不發也。弓刀缺。而以請。不即給。即給而頑鐵無用。不責局造者以鋼利也。吾武人也賤、一再請而且怒且黜、與其怒且黜也、吾且混、此情固有之獨不曰此為戰需也。生死所係。而不可以性命爭耶。若操演之事、豈亦有請而不應者、而亦經歲不行、又何說也、古者將識軍心、軍識將意、不但知其姓名巳也、又識其年貌、而熟其本藝某強某弱、某生某熟、某工某拙、一一記之於心、而一旦有事、呼其名而遣之、無不立應也、今諸君自旗牌答應牢伴門役而外。而記其姓名者有幾。識其年貌而知其本藝者有幾。甚有併旗牌人役而亦不盡識者即不幸而遇敵急難呼救。其人且私幸主將之不識巳姓名年貌。而望望然去之。不掉首一顧也。僕甚為諸君危之也。


卷七十九

<史部,诏令奏议类,奏议之属,历代名臣奏议>

钦定四库全书

历代名臣奏议卷七十九

明　杨士奇等　撰

经国

晋武帝时议郎段灼假还乡里临去遣息上表曰臣受恩三世剖符守境试用无绩沈伏数年犬马之力无所复?陛下弘广纳之听采狂夫之言原臣侵官之罪不问干忤之愆天地恩厚於臣足矣臣闻忠臣之於其君犹孝子之於其亲进则有欣然之庆非贪官也退则有戚然之忧非怀禄也其意在於不忘光君荣亲情所不能自已者也臣伏自悼私怀至恨生长荒裔而久在外任自还抱疾未尝觐见陛下竟不知臣何人此臣之恨一也遭运会之世值有事之时而不能垂功名於竹帛此臣之恨二也逮事圣明之君而尫悴羸劣陈力又不能当归死於地下此臣之恨三也哀二亲早亡陨兄弟并凋丧孝敬无复施於家门此臣之恨四也夏之日忽以过冬之夜寻复来人生百岁尚以为不足而臣中年婴灾此臣之恨五也慙日月之所养愧昊苍而无报此臣之所以怀五恨而叹息临归路而自悼者也语有之曰华言虚也至言实也苦言药也甘言疾也臣欲言天下太平而灵龟神狐未见仙芝萐莆未生麒麟未游乎灵禽之囿凤凰未仪於太极之庭此臣之所以不敢华言而为佞者也昔汉高祖初定天下于时戍卒娄敬上书谏曰陛下取天下不与成周同而欲比隆成周臣窃以为不侔於是汉祖感悟深纳其言赐姓为刘氏又顾谓陆贾曰为我着秦所以亡而吾所以得之者贾乃作新语之书述叙前世成败以为劝戒又田肯建一言之计非亲子弟莫可使王齐者而受千金之赐故世称汉祖之寛明博纳所以能成帝业也今之言世者皆曰尧舜复兴天下已太平矣臣独以为未亦窃有劝焉且百王垂制圣贤吐言来事之明鉴也孟子曰尧不能以天下与舜则舜之有天下也天与之也昔舜为相尧崩三年之丧毕舜避尧之子於南河天下诸侯朝觐狱讼者不之尧之子而之舜舜曰天也乃之中国践天子位焉若居尧之宫逼尧之子非天所与者也曩昔西有不臣之蜀东有僭号之吴三主鼎足并称天子魏文帝率万乘之衆受禅於靡陂而自以德同唐虞以为汉献即是古之尧自谓即是今之舜乃谓孟轲荀卿不通禅代之变遂作禅代之文刻石垂戒班示天下传之後世亦安能使将来君子皆晓然心服其义乎然魏文徒希慕尧舜之名推新集之魏欲以同於唐虞之盛忽骨肉之恩忘藩屏之固竟不能使四海宾服混一王化而于时羣臣莫有谏者不其过矣哉荀卿曰尧舜禅让是不然矣天下者至重也非至强莫之能任至大也非至辨莫之能分至衆也非至明莫之能见此三至者非圣人莫之能尽由此言之荀卿孟轲亦各有所不取焉陛下受禅从东府入西宫兵刃耀天旌旗翳日虽应天顺人同符唐虞然法度损益则亦不异於昔魏文矣故宜资三至以强制之而今诸王有立国之名而无襟带之实又蜀地有自然之险是历世奸雄之所闚????逋逃之所聚也而无亲戚子弟之守此岂深思远虑杜渐防萌者乎昔汉文帝据已成之业六合同风天下一家而贾谊上疏陈当时之势犹以为譬如抱火厝於积薪之下而寝其上火未及然因谓之安此言诚存不忘亡安不忘乱者也然臣之慺慺亦窃?居安思危无曰高高在上常念临深之义不忘履氷之戒尽除魏世之弊法绥以新政之大化使万邦欣欣喜戴洪惠昆虫草木咸蒙恩泽朝廷咏康哉之歌山薮无伐檀之人此固天下所视望者也陛下自初践祚发无讳之诏置箴谏之官赫然宠异谔谔之臣以明好直言之信恐陈事者知直言之不用皆杜口结舌祥瑞亦曷由来哉臣无陆生之才不在顾问之地盖闻主圣臣直义在於有犯无隐臣不惟疏远未信而言敢历论前代隆名之君及亡败之主废兴所由又博陈举贤之路广开养老之制崇必信之道又张设议者之难凡五事以闻臣之所言皆直陈古今已行故事非新声异端也辞义实浅不足采纳然臣私心诚谓有可发起觉悟遗忘?陛下察臣愚忠愍臣狂直无使天下以言者为戒疾痛增笃退念桑梓之诗惟狐死之义辄取长休归近坟墓顾瞻宫阙系情皇极不胜丹欵其一曰臣闻善有章也着在经典恶有罚也戒在刑书上自远古下洎秦汉其明王霸主及亡国闇君故可得而称至於忠謇贤相及佞谄奸臣亦可得而言故朝有谔谔尽规之臣无不昌也任用阿谀唯唯之士无不亡也是有国者皆欲求忠以自辅举贤以自佐而亡国破家者相继皆由任失其人所谓贤者不贤忠者不忠也臣谨言前任贤所由兴任不肖所以亡者尧之末年四凶在朝而不去八元在家而不举然致天平地宁四门穆穆其功固在重华之为相夏癸放於鸣条商辛枭於牧野此俱万乘之主而国灭身擒由不能属任贤相用妇人之言荒淫无道肆志沈宴作靡靡之乐长夜之饮於是登糟丘临酒池观牛饮望肉林龙逢忠而被害比干谏而剖心天下之所以归恶者也大甲暴虐颠覆汤之典制於是伊尹放之桐宫而能改悔反善三年而後归于亳既已放而复还殷道微而复兴诸侯咸服号称太宗实赖阿衡之尽忠也周室既衰诸侯并争天王微弱政遂陵迟齐桓公淫乱之主耳然所以能九合一匡之功有尊周之名诚管夷吾之力及其死也虫流出门岂非任竖刁之过乎且一桓公之身得管仲其功如彼用竖刁其乱如此夫荣辱存亡实在所任可不审哉秦本伯翳之後微微小邑至秦仲始大有车马礼乐侍御之好焉自穆公至於始皇皆能留心待贤远求异士招由余於西戎致五羖於宛市取丕豹於晋乡迎蹇叔於宋里由是四方雄俊继踵而至故能世为强国吞灭诸侯奄有天下兼称皇帝由谋臣之助也道化未淳崩於沙丘胡亥乘虐用诈自悞不能弘济统绪克成堂构而乃残贼仁义毒流黔首故陈胜吴广奋臂大呼而天下响应於是赵高逆乱阎乐承指二世穷迫自戮望夷

子婴虽立去帝为王孤危无辅四旬而亡此由邪臣擅命指鹿为马所以速秦之祸也秦失其鹿豪杰竞逐项羽既得而失之其咎在烹韩生而范增之谋不用假令羽既距项伯之邪说斩沛公於鸿门都咸阳以号令诸侯则天下无敌矣而羽距韩生之忠谏背范增之深计自谓霸王之业已定都彭城还故乡为昼被文绣此盖世俗儿女之情耳而羽荣之是故五载为汉所擒至死尚不知觉悟乃曰天亡我非战之罪甚痛矣哉且夫士之归仁犹水之归下兽之走旷野故曰为川驱鱼者獭也为丛驱雀者鸇也为汤武驱人者桀纣也汉高祖起於布衣提三尺之刃而取天下用六国之资无唐虞之禅岂徒赖良平之奇谋尽英雄之智力而已乎亦由项氏为驱人也子孙承基二百余年逮成帝委政舅家使权势外移安昌侯张禹者汉之三公成帝保傅也帝亲幸其家拜禹林下深问天灾人事禹当惟大臣之节为社稷深虑忠言嘉谋陈其灾患则王氏不得专权宠王莽无缘乘势位遂托云龙而登天衢令汉祚中絶也禹佞谄不忠挟怀私计徒低仰於五侯之间苟取容媚而已是以朱云抗节求尚方斩马劒欲以斩禹以戒其余可谓忠矣而成帝尚复不悟乃以为居下讪上廷辱保傅罪死无赦诏御史将云下欲急烹之云攀殿折槛幸赖左将军辛庆忌叩头流血以死争之若不然则云已摧碎矣後虽释槛不修欲以彰明直臣诚足以为後世之戒何益於汉室所由亡也哉然世之论者以为乱臣贼子无道之甚者莫过於莽此亦由纣之不善不如是之甚也传称莽始起外戚折节力行以要名誉宗族称孝朋友归仁及其辅政成哀之际勤劳国家动见称述然于时人士诣阙上书荐莽者不可称纪内外羣臣莫不归莽功德遭遇汉室中微国嗣三絶而太后寿考为之宗主故莽得遂策命孺子而夺其位也昔汤武之兴亦逆取而顺守之耳向莽深惟殷周取守之术崇道德务仁义履信实去华伪施惠天下十有八年恩足以感百姓义足以结英雄人怀其德豪杰并用如此宗庙社稷宜未灭也光武虽复贤才大业讵可冀哉莽即位之後自谓得天人之助以为功广三王德茂唐虞乃自骄矜奋其威诈班宣符?震暴残酷穷凶极恶人怨神怒冬雷电以惊人耳目夏地动以惕其心腹而莽犹不知觉悟方复重行不顺时之令竟连五之刑佞媚者亲幸忠谏者诛夷由是天下忿愤内外俱发四海分崩城池不守身死於匹夫之手为天下笑岂不异哉其所由然者非取之过而守之非道也莽既屠肌六合云扰刘圣公已立而不辨盆子承之而覆败公孙述又称帝於蜀汉如此数子固非所谓应天顺人者徒为光武之驱除者耳夫天下者盖亦天下之天下非一人之天下也殷商之旅其会如林矢于牧野维予侯兴又曰侯服于周天命靡常由此言之主非常人也有德则天下归之无德则天下叛之故古之明王其劳心远虑常如临川无津涯於是法天地象四时隆恩德敬大臣近忠直远佞人仁孝着乎宫墙弘化洽乎兆庶为平直如砥矢信义感人神虽有椒房外戚之宠不受其委曲之言虽有近习爱幸之竖不听其姑息之辞四门穆穆辟而不阖待谏者而无忌恒战战栗栗不忘戒惧所以欲永终天禄恐为将来贤圣之驱除也且臣闻之惧危者常安者也忧亡者恒存者也使夫有国之君能安不忘危则本枝百世长保荣祚名位与天地无穷亦何虑乎为来者之驱除哉传有之曰狂夫之言明主察焉其二曰士之立业行非一概吴起贪官母死不归杀妻求将不孝之甚然在魏使秦人不敢东向在楚则三晋不敢南谋曾参闵骞诚孝子也不能夙夕离其亲岂肯出身致死涉危险之地哉今大晋应期运之所授齐圣美於有虞而吴人不臣称帝私附此亦国之羞也陛下诚欲致熊罴之士不二心之臣使奋威淮浦震服蛮荆者故宜畴咨博采广开贡士之路荐岩穴举贤才徵命考试匪俊莫用今台阁选举涂塞耳目九品访人唯问中正故据上品者非公侯之子孙则当涂之昆弟也二者苟然则筚门蓬户之俊安得不有陆沈者哉其三曰昔田子方养老马而穷士知所归况居天下之广土立天下之正位行天下之大化乎昔明王圣主无不养老老人衆多未必皆贤不可悉养故父事三老所以明孝宗事五更所以明敬孟子曰吾老以及人之老吾幼以及人之幼今天下虽定而华山之阳无放马之羣桃林之下未有休息之牛故以吴人尚未臣服故也夫饥者易为食渇者易为饮天下元元瞻望新政?陛下思子方之仁念犬马之劳思帷盖之报发仁惠之诏广开养老之制其四曰法令赏罚莫大乎信古人有言人而无信不知其可况有养人以惠使人以义而可以不信行之哉臣前为西郡太守被州所下己未诏书羌胡道远其但募取乐行不乐勿强臣被诏书辄宣恩广募示以赏信所得人名即条言征西其晋人自可差简丁强如法调取至於羌胡非恩意告谕则无欲度金城河西者也自往每兴军度河未曾有变故刺史郭绥劝帅有方深加奨厉要许重报是以所募感恩利赏遂立绩效功在第一今州郡督将并已受封羌胡健儿或王或侯不蒙论叙也晋文犹不贪原而失信齐桓不惜地而背盟况圣主乎其五曰昔周汉之兴树亲建德周因五等之爵汉有河山之誓及其衰也神器夺於重臣国祚移於他人故灭周者秦非姬姓也代汉者魏非刘氏也於今国家大计使异姓无裂土专封之邑同姓并据有连城之地纵复令诸王後世子孙还自相并盖亦楚人失繁弱於云梦尚未为亡其弓也其於神器不移他族亦始祖不迁之庙万年亿兆不改其名矣大晋诸王二十余人而公侯伯子男五百余国欲言其国皆小乎则汉祖之起俱无尺土之地况有国者哉将谓大晋世世贤圣而诸侯之胤常不肖邪则放勋钦明而有丹朱瞽叟顽凶而有虞舜天下有事无不由兵而无故多树兵本广开乱原臣故曰五等不便也臣以为可如前表诸王宜大其国增益其兵悉遣守藩使形势足以相接则陛下可高枕而卧耳臣以为诸侯伯子男名号皆宜改易之使封爵之制禄奉礼秩并同天下诸侯之例臣闻与覆车同轨者未尝安也与死人同病者未尝生也与亡国同法者未尝存也况夫巍巍大晋方将登太山禅梁父刻石书勲垂示无穷宜远鍳往代兴废深为严防使着事奋笔必有纪焉昔伊尹耻其君不为尧舜此臣所以私怀慷忾自忘轻贱者也书奏帝览而异焉擢为明威将军魏兴太守卒于官

武帝将灭吴以羊祜为征南大将军开府仪同三司初祜以伐吴必藉上流之势会益州刺史王濬徵为大司农祜因表留濬监益州事加龙骧将军密令修舟楫为顺流之计祜缮甲训卒广为戎备至是上疏曰先帝顺天应时西平巴蜀南和吴会海内得以休息兆庶有乐安之心而吴复背信使边事更兴夫期运虽天所授而功业必由人而成不一大举扫灭则衆役无时得安亦所以隆先帝之勲成无为之化也故尧有丹水之伐舜有三苖之征咸以宁静宇宙戢兵和衆者也蜀平之时天下皆谓吴当并之自此来十三年是谓一周平定之期复在今日矣议者常言吴楚有道後服无礼先强此乃诸侯之时耳当今一统不得与古同谕夫适道之论皆未应权是故谋之虽多而决之欲独凡以险阻得存者谓所敌者同力足自固苟其轻重不齐强弱异势则智士不能谋而险阻不可保也蜀之为国非不险也高山寻云霓深谷肆无景束马悬车然後得济皆言一人荷戟千人莫当及进兵之日曾无藩篱之限斩将搴旗伏尸数万乘胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过劒阁山川之险不过岷汉孙皓之暴侈於刘禅吴人之困甚於巴蜀而大晋兵衆多於前世资储器械盛於往时今不於此平吴而更

阻兵相守征夫苦役日寻干戈经历盛衰不可长久宜当时定以一四海今若引梁益之兵水陆俱下荆楚之衆进临江陵平南豫州直指夏口徐扬青兖并向秣陵鼔斾以疑之多方以误之以一隅之吴当天下之衆势分形散所备皆急巴汉奇兵出其空虚一处倾坏则上下震荡吴缘江为国无有内外东西数千里以藩篱自持所敌者大无有宁息孙皓恣情任意与下多忌名臣重将不复自信是以孙秀之徒皆畏逼而至将疑於朝士困於野无有保世之计一定之心平常之日犹怀去就兵临之际必有应者终不能齐力致死已可知也其俗急速不能持久弓弩戟楯不如中国惟有水战是其所便一入其境则长江非复所固还保城池则去长入短而官军悬进人有致节之志吴人战於其内有凭城之心如此军不踰时尅可必矣帝深纳之

咸宁中淮南相刘颂在郡上疏曰臣昔忝河内临辞受诏卿所言悉要事宜小大数以闻恒苦多事或不能悉有报勿以为疑臣受诏之日喜惧交集益思自竭用忘其鄙?以萤烛增晖重光到郡草具所陈如左未及书上会臣婴丁天罚寝顿累年今谨封上前事臣虽才不经国言浅多违犹?陛下垂省使臣微诚得经圣鉴不揔弃於常案如有足采冀补万一伏见诏书开启土宇以支百世封建戚属咸出之藩夫岂不怀公理然也树国全制始成於令超秦汉魏氏之局节绍五帝三代之絶迹功被无外光流後裔巍巍盛美三五之君殆有慙德何则彼因自然而就之异乎絶迹之後更创之虽然封幼稚皇子於吴蜀臣之愚虑谓未尽善夫吴越剽轻庸蜀险絶此故变衅之所出易生风尘之地且自吴平以来东南六州将士更守江表此时之至患也又内兵外守吴人有不自信之心宜得壮王以镇抚之使内外各安其旧又孙氏为国文武衆职数拟天朝一旦堙替同於编户不识所蒙更生之恩而灾困逼身自谓失地用怀不靖今得长王以临其国随才授任文武并叙士卒百役不出其乡求富贵者取之於国内内兵得散新邦乂安两获其所於事为宜宜取同姓诸王二十以上人才高者分王吴蜀以其去近就远割裂土宇令倍於旧以徙封故地用王幼稚须皇子长乃遣君之於事无晚也急所须地交得长主此事宜也臣所陈封建今大义已举然余衆事傥有足采以参成制故皆并列本事臣闻不惮危悔之患而?献所见者尽忠之臣也垂听逆耳甘纳苦言者济世之君也臣以期运幸遇无讳之朝虽尝抗疏陈辞汜论政体犹未悉所见指言得失徒荷恩宠不异凡流臣窃自愧不尽忠规无以上报谨列所见如左臣诚未自许所言必当然要以不隐所怀为上报之节若万一足采则微臣更生之年如皆瞽妄则国之福也?陛下缺半日之闲垂省臣言伏惟陛下虽应天顺人龙飞践阼为创业之主然所遇之时实是叔世何则汉末陵迟阉竖用事小人专朝君子在野政荒衆散遂以乱亡魏武帝以经略之才拨烦理乱兼肃文教积数十年至於延康之初然後吏清下顺法始大行逮至文明二帝奢淫骄纵倾殆之主也然内盛台榭声色之娯外当三方英豪严敌事成克举少有愆违其故何也实赖前绪以济勲业然法物政刑固已渐颓矣自嘉平之初晋祚始基逮于咸熙之末其间累年虽鈇钺屡断翦除凶丑然其存者咸蒙遭时之恩不轨於法泰始之初陛下践阼其所服乘皆先代功臣之胤非其子孙则其曾玄古人有言膏粱之性难正故曰时遇叔世当此之秋天地之位始定四海洗心整纲之会也然陛下犹以用才因宜法寛有由积之在素异於汉魏之先三祖崛起易朝之为未可一旦直绳御下诚时宜也然至所以为政矫世衆务自宜渐出公涂法正威断日迁就肃譬犹行舟虽不横截迅流然俄向所趣渐靡而往终得其济积微稍着以至于今可以言政而自泰始以来将三十年政功美绩未称圣旨凡诸事业不茂既往以陛下明圣犹未反叔世之弊以成始初之隆传之後世不无虑乎意者臣言岂不少概圣心夫顾惟万载之

事理在二端天下大器一安难倾一倾难正故虑经後世者必精目下之政政安遗业使数世赖之若乃兼建诸侯而树藩屏深根固蔕则延祚无穷可以比迹三代如或当身之政遗风余烈不及後嗣虽树亲戚而成国之制不建使夫後世独任智力以安大业若未尽其理虽经异时忧责犹追在陛下将如之何?陛下善当今之政树不拔之势则天下无遗忧矣夫圣明不世出後嗣不必贤此天理之常也故善为天下者任势而不任人任势者诸侯是也任人者郡县是也郡县之察小政理而大势危诸侯为邦近多违而远虑固圣王惟终始之弊权轻重之理包彼小违以据大安然後足以藩固内外维镇九服夫武王圣主也成王贤嗣也然武王不恃成王之贤而广封建者虑经无穷也且善言今者必有验之於古唐虞以前书文残缺其事难详至於三代则并建明德及兴王之显亲列爵五等开国承家以藩屏帝室延祚久长近者五六百岁远者仅将千载逮至秦氏罢侯置守子弟不分尺土孤立无辅二世而亡汉承周秦之後杂而用之前後二代各二百余年揆其封建不用虽强弱不适制度舛错不尽事中然迹其衰亡恒在同姓失职诸侯微时不在强盛昔吕氏作乱幸赖齐代之援以宁社稷七国叛逆梁王扞之卒弭其难自是之後威权削夺诸侯止食租奉甚者至乘牛车是以王莽得擅本朝遂其奸谋倾荡天下毒流生灵光武绍起虽封树子弟而不建成国之制祚亦不延魏氏承之圈闭亲戚幽囚子弟是以神器速倾天命移在陛下长短之应祸福之徵可见於此又魏氏虽正位居体南面称帝然三方未宾正朔有所不加实有战国相持之势大晋之兴宣帝定燕太祖平蜀陛下灭吴可谓功格天地土广三王舟车所至人迹所及皆为臣妾四海大同始於今日宜承大勲之集及陛下盛明之时开启土宇使同姓必王建久安於万载垂长世於无穷臣又闻国有任臣则安有重臣则乱而王制人君立子以嫡不以长立嫡以长不以贤此事情之不可易者也而贤明至少不肖至衆此固天理之常也物类相求感应而至乂自然也是以闇君在位则重臣盈朝明后临政则任臣列职夫任臣之与重臣俱执国统而立断者也然成败相反邪正相背其故何也重臣假所资以树私任臣因所藉以尽公尽公者政之本也树私者乱之源也推斯言之则泰日少乱日多政教渐颓欲国之无危不可得也又非徒唯然而已借令愚劣之嗣蒙先哲之遗绪得中贤之佐而树国本根不深无干辅之固则所谓任臣者化而为重臣矣何则国有可倾之势则执权者见疑衆疑难以自信而甘受死亡者非人情故也若乃建基既厚藩屏强御虽置幼君赤子而天下不惧曩之所谓重臣者今悉反忠而为任臣矣何则理无危势怀不自猜忠诚得着不惕於邪故也圣王知贤哲之不世及故立相持之势以御其臣是以五等既列臣无忠慢同於竭节以徇其上羣后既建继体贤鄙亦均一契等於无虑且树国苟固则所任之臣得贤益理次委中智亦足以安何则势固易持故也然则建邦苟尽其理则无向不可是以周室自成康以下逮至宣王宣王之後到于赧王其间历载朝无名臣而宗庙不陨者诸侯维持之也故曰为社稷计莫若建国夫邪正逆顺者人心之所系服也今之建置宜审量事势使诸侯率义而动同忿俱奋令其力足以维带亰邑若包藏祸心惕於邪而起孤立无党所蒙之籍不足独以有为然齐此甚难陛下宜与逹古今善识事势之士深共筹之建侯之理使君乐其国臣荣其朝各流福祚传之无穷上下一心爱国如家视百姓如子然後能保荷天禄兼翼王室今诸王裂土皆兼於古之诸侯而君贱其爵臣耻其位莫有安志其故何也法同郡县无成国之制故也今之建置宜使率由旧章一如古典然人心系常不累十年好恶未改情愿未移臣之愚虑以为宜早创大制迟回衆望犹在十年之外然後能令君臣各安其位荣其所蒙上下相持用成藩辅如今之为适足以亏天府之藏徒弃谷帛之资无补镇国卫上之势也古者封建既定各有其国後虽王之子孙无复尺土此今事之必不行者也若推亲疎转有所废以有所树则是郡县之职非建国之制今宜豫开此地令十世之内使亲者得转处近十世之远近郊地尽然後亲疎相维不得复如十世之内然犹树亲有所迟天下都满已弥数百千年矣今方始封而亲疎倒施甚非所宜宜更大量天下土田方里之数都更裂土分人以王同姓使亲疎远近不错其宜然後可以永安古者封国大者不过土方百里然後人数殷衆境内必盈其力足以备充制度今虽一国周环近将千里然力实寡不足以奉国典所遇不同故当因时制宜以尽事适今宜令诸王国容少而军容多然於古典所应有者悉立其制然非急所须渐而备之不得顿设也须车甲器械既具羣臣乃服彩章仓廪已实乃营宫室百姓已足乃备官司境内充实乃作礼乐唯宗庙社稷则先建之至於境内之政官人用才自非内史国相命於天子其余衆职及死生之断谷帛资实赏庆刑威非封爵者悉得专之今臣所举二端盖事之大较其所不载应在二端之属者以此为率今诸国本一郡之政耳若备旧典则官司以数事所不须而以虚制损实力至於庆赏刑断所以御下之权不重则无以威衆人而卫上故臣之愚虑欲令诸侯权具国容少而军容多然亦终於必备今事为宜周之建侯长享其国与王者并远者仅将千载近者犹数百年汉之诸王传祚暨至曾玄人性不甚相远古今一揆而短长甚违其故何耶立意本殊而制不同故也周之封建使国重於君公侯之身轻於社稷故无道之君不免诛放敦兴灭继絶之义故国祚不冺不免诛放则羣臣思惧胤嗣必继是无亡国也诸侯思惧然後轨道下无亡国天子乘之理势自安此周室所以长在也汉之树置君国轻重不殊故诸王失度陷於罪戮国随以亡不崇兴灭继絶之序故下无固国下无固国天子居上势孤无辅故奸臣擅朝易倾大业今宜反汉之弊修周旧迹国君虽或失道陷於诛絶又无子应除苟有始封支胤不问远近必绍其祚若无遗类则虚建之须皇子无以继其统然後建国无灭又班固称诸侯失国亦犹网密今又宜都寛其检且建侯之理本经盛衰大制都定班之羣后着誓丹青书之玉版藏之金匮置诸宗庙副在有司寡弱小国犹不可危岂况万乘之主承难倾之邦而加其上则自然永久居重固之安可谓根深华岳而四维之也臣之愚?陛下置天下於自安之地寄大业於固成之势则可以无遗忧矣今闾阎少名士官司无高能其故何也清议不肃人不立德行在取容故无名士下不专局又无考课吏不竭节故无高能无高能则有疾世事少名士则後进无准故臣思立吏课而肃清议夫欲富贵而恶贫贱人理然也圣王大谙物情知不可去故直同公私之利而诡其求道使夫欲富者必先由贫欲贵者必先安贱安贱则不矜不矜然後亷耻厉守贫者必节欲节欲然後操全以此处务乃得尽公尽公者富贵之徒也为无私者终得其私故公私之利同也今欲富者不由贫自得富欲贵者不安贱自得贵公私之涂既乖而人情不能无私私利不可以公得则恒背公而横务是以风节日颓公理渐替人士富贵非轨道之所得以此为政小在难期然教颓来既久难反一朝又世放都靡营欲比肩羣士浑然庸行相佀不可顿肃甚殊黜陟也且教不求尽善善在抑尤同侈之中犹有甚泰使夫昧适情之乐者损其显荣之贵俄在不鲜之地约已絜素者蒙俭德之报列于清官之上二业分流令各有蒙然俗放都奢不可顿肃故臣私虑?先从事於渐也天下至大万事至衆人君至少同於天日故非垂听所得周览是以圣王之化执要而已委务於下而不以事自婴也分职既定无所与焉非惮日昃之勤而牵於逸豫之虞诚以政体宜然事势致之也何则夫造创谋始逆闇是非以别能否甚难察也既以施行因其成败以分功罪甚易识也易识在考终难察在造始故人君恒居其易则安人臣不处其难则乱今陛下每精事始而略於考终故羣吏虑事怀成败之惧轻饰文采以避目下之谴重此政功所以未善也今人主能恒居易执要以御其下然後人臣功罪形於成败之徵无逃其诛赏故罪不可蔽功不可诬功不可诬则能者劝罪不可蔽则违慢日肃此为国之大略也臣窃惟陛下圣心意在尽善惧政有违故精事始以求无失又以衆官胜任者少故不委务宁居日昃也臣之愚虑窃以为今欲尽善故宜考终何则精始难校故也又羣官多不胜任亦宜委务使能者得以成功不能者得以着败败着可得而废功成可得遂任然後贤能常居位以善事闇劣不得以尸禄害政如此不已则胜任者渐多经年小久即羣司徧得其人矣此校才考实政之至务也今人主不委事仰成而与诸下共造事始则功罪难分下不专事居官不久故能否不别何以验之今世士人决不悉良能也又决不悉疲软也然今欲举一忠贤不知所赏求一负败不知所罚及其免退自以犯法耳非不能也登进者自以累资及人间之誉耳非功实也若谓不然则当今之政未称圣旨此其徵也陛下御令法为政将三十年而功未日新其咎安在古人有言琴瑟不调甚者必改而更张凡臣所言诚政体之常然古今异宜所遇不同陛下纵未得尽仰成之理都委务於下至如今事应奏御者蠲除不急使要事得精可三分之二古者六卿分职冢宰为师秦汉已来九列执事丞相都揔今尚书制断诸卿奉成於古制为重事所不须然今未能省并可出衆事付外寺使得专之尚书为其都统若丞相之为惟立法创制死生之断除名流徙退免大事及连度支之事台乃奏处其余外官皆专断之岁终台阁课功校簿而已此为九卿造创事始断而行之尚书尚书主赏罚绳之其势必愈考成司非而已於今亲掌者动受成於上下之所失不得复以罪下岁终事功不建不知所责也夫监司以法举罪狱官案劾尽实法吏据辞守文大较虽同然至於施用监司与夫法狱体宜小异狱官唯实法吏唯文监司则欲举大而略小何则夫细过微阙谬妄之失此人情之所必有而悉纠以法则朝野无立人此所谓欲理而反乱者也故善为政者纲举而纲疏纲举则所罗者广网疏则小必漏所罗者广则为政不苛此为政之要也而自近世以来为监司者类大纲不振而微过必举微过不足以害政举之则微而益乱大纲不振则豪强横肆豪强横肆则百姓失职矣此错所急而倒所务之由也今宜令有司反所常之政使天下可善化及此非难也人主不善碎密之案必责犯强举尤之奏当以尽公则害政之奸自然禽矣夫大奸犯政而乱兆庶之罪者类出富强而豪富者其力足惮其货足欲是以官长顾势而顿笔下吏纵奸惧所司之不举则谨密网以罗微罪使奏劾相接状佀尽公而挠法不亮固已在其中矣非徒无益於政体清议乃由此而益伤古人有言曰君子之过如日月之食焉又曰过而能改又曰不贰过凡此数者皆是贤人君子不能无过之言也苟不至於害政则皆天网之所漏所犯在甚泰然後王诛所必加此举罪浅深之大例者也故君子得全美以善事不善者必夷戮以警衆此为政诛赦之准式也何则所谓贤人君子苟不能无过小疵不可以废其身而辄绳以法则愧於明时何则虽有所犯轻重甚殊於士君子之心受责不同而名不异者故不轨之徒得引名自方以惑衆听因名可乱假力取直故清议益伤也凡举过弹违将以肃风论而整世教今举小过清议益穨是以圣王深识人情而逹政体故其称曰不以一眚掩大德又曰赦小过举贤才又曰无求备于一人故冕而前旒充纩塞耳意在善恶之报必取其尤然後简而不漏大罪必诛法禁易全也何则言法在犯尤而谨搜微过何异放兕豹於公路而禁鼠盗於隅隙古人有言鈇钺不用而刀锯日弊不可以为政此言大事缓而小辜急也时政所失少有此类陛下宜反而求之乃得所务也夫权制不可以经常政乖不可以守安此言攻守之术异也百姓虽愚望不虚生必因时而发有因而发则望不夺事变异前则时不可违明圣逹政应赴之速不及下车故能动合事机大得人情昔魏武帝分离天下使人役居户各在一方既事势所须且意有曲为权假一时以赴所务非正典也然逡廵至今积年未改百姓虽身丁其困而私怨不生诚以三方未悉荡并知时未可以求安息故也是以甘役如归视险若夷至於吴平之日天下怀静而东南二方六郡兵将士武吏戍守江表或给京城运漕父南子北室家分离咸更不宁又不习水土运役勤瘁并有死亡之患势不可久此宜大见处分以副人望魏氏错役亦应改旧此二者各尽其理然黔首感恩怀德讴吟乐生必十倍於今也自董卓作乱以至今近出百年四海勤瘁丁难极矣六合浑并始於今日兆庶思宁非虚望也然古今异宜所遇不同诚亦未可以希遵在昔放息马牛然使受百役者不出其国兵备待事其乡实在可为纵复不得悉然为之苟尽其理可静三分之二吏役可不出千里之内但如斯而已天下所蒙已不訾矣政务多端世事之未尽理者难徧以疏举振领緫纲要在三条凡政欲静静在息役息役在无为仓廪欲实实在利农利农在平籴为政欲着信着信在简贤简贤在官久官久非难也连其班级自非才宜不得傍转以终其课则事善矣平籴已有成制其未备者可就周足则谷积矣无为匪他却功作之勤抑佀益而损之利如其斯而已则天下静矣此三者既举虽未足以厚化然可以为安有余矣夫王者之利在生天地自然之财农是也所立为指於此事诚有功益苟或妨农皆务所息此悉似益而损之谓也然今天下自有事所必须不得止已或用功甚少而所济至重目下为之虽少有废而计终已大益农官有十百之利及其妨害在始佀如未急终作大患宜逆加功以塞其渐如河汴将合沈莱苟善则役不可息诸如此类亦不得已已然事患缓急权计轻重自非近如此类准以为率乃可兴为其余皆务在静息然能善筭轻重权审其宜知可兴可废甚难了也自非上智远才不干此任夫创业之美勲在垂统使夫後世蒙赖以安其为安也虽昏犹明虽愚若智济世功者实在善化之为要在静国至夫修饰官署凡诸作役务为恒伤过泰不患不举此将来所不须於陛下而自能者也至於仰蒙前绪所凭日月者实在遗风系人心余烈匡幼弱而今勤所不须以伤所凭钧此二者何务孰急陛下少垂恩回虑详择所安则大理尽矣世之私议窃比陛下於孝文臣以为圣德隆杀将在乎後不在当今何则陛下龙飞凤翔应期践阼有创业之勲矣扫灭强吴奄征南海又有之矣以天子之贵而躬行布衣之所难孝俭之德冠于百王又有之矣履宜无细动成轨度又有之矣若善当身之政建藩屏之固使晋代久长後世仰瞻遗迹校功考事实与汤武比隆何孝文足云臣之此言非臣下褒上虚美常辞其事实然若所以资为安之理或未尽善则恐良史书勲不得远尽弘美甚可惜也然不可使夫知政之士得参圣虑经年小久终必有成愿陛下少察臣言

东晋元帝为琅琊王在江南并州刺史刘琨冀州刺史段匹磾上书曰臣闻天生蒸民树之以君所以对越天地司牧黎元圣帝明王鉴其若此知天地不可以乏飨故屈其身以奉之知黎元不可以无主故不得已而临之社稷时难则戚藩定其倾郊庙或替则宗哲纂其祀所以弘振遐风式固万世三五以降靡不由之臣琨臣匹磾顿首顿首死罪死罪伏惟高祖宣皇帝肇基景命世祖武皇帝遂造区夏三叶重光四圣继轨惠泽侔於有虞卜年过於周氏自元康以来艰祻繁兴永嘉之际氛厉弥昏宸极失御登遐丑裔国家之危有若缀旒赖先后之德宗庙之灵皇帝嗣建旧物克甄诞授钦明服膺聦哲玉质幼彰金声夙振冢宰摄其纲百辟辅其治四海想中兴之美羣生怀来苏之望不图天不悔祻大灾洊臻国未忘难寇害寻兴逆胡刘曜纵逸西都敢肆犬羊陵虐天邑臣等奉表使还仍承西朝以去年十一月不守主上幽刼复沈虏廷神器流离再辱荒逆臣每览史籍观之前载厄运之极古今未有苟在食土之毛含气之类莫不叩心絶气行号巷哭况臣等荷宠三世位厠鼎司承问震惶精爽飞越且悲且惋五情无主举哀朔垂上下泣血臣琨臣匹磾顿首顿首死罪死罪臣闻昏明迭用否泰相济天命未改历数有归或多难以固邦国或殷忧以启圣明齐有无知之祻而小白为五伯之长晋有骊姬之难而重耳以主诸侯社稷靡安必将有以扶其危黔首几絶必将有以继其绪伏惟陛下玄德通於神明圣姿合於两仪应命代之期绍千载之运夫符瑞之表天人有徵中兴之兆图?垂典自京畿陨丧九服崩离天下嚻然无所归怀虽有夏之遘夷羿宗姬之离犬戎蔑以过之陛下抚宁江左奄有旧吴柔服以德伐叛以刑抗明威以慑不类仗大顺以肃宇内纯化既敷则率土宅心义风既畅则遐方企踵百揆时序於上四门穆穆於下昔少康之隆夏训以为美谈宣王之兴周诗以为休咏况茂勲格于皇天清辉光于四海苍生顒然莫不欣戴声教所加?为臣妾者哉且宣皇之胤唯有陛下亿兆攸归曾无与二天祚大晋必将有主主晋祀者非陛下而谁是以迩无异言远无异望讴歌者无不吟咏徽猷狱讼者无不思惟圣德天地之际既交华裔之情允洽一角之兽连理之木以为休徵者盖有百数冠带之伦要荒之衆不谋而同辞者动以万计是以臣等敢考天地之心因函夏之趣昧死以上尊号愿陛下存舜禹至公之情狭巢由抗矫之节以社稷为务不以小行为先以黔首为忧不以克让为事上以慰宗庙乃顾之怀下以释溥天倾首之望则所谓生繁华於枯荑育丰肌於朽骨神人获安无不幸甚臣琨臣匹磾顿首顿首死罪死罪臣又闻尊位不可久虚万机不可久旷虚之一日则尊位以殆旷之浃辰则万机以乱方今锺百王之季当阳九之会狡寇窥窬伺国瑕隙齐人波荡无所系心安可以废而不恤哉陛下虽欲逡廵其若宗庙何其若百姓何昔惠公虏秦晋国震骇吕郤之谋欲立子圉外以絶敌人之志内以固阖境之情故曰丧君有君羣臣辑穆好我者劝恶我者惧前事之不忘後代之元龟也陛下明并日月无幽不烛深谋远虑出自胷怀不胜犬马忧国之情迟覩人神开泰之路是以陈其乃诚布之执事臣等各忝守方任职在遐外不得陪列阙庭共观盛礼踊跃之怀南望罔极元帝初作相引熊远为主簿时传北陵被发帝将举哀远上疏曰园陵既不亲行承传言之者未可为定且园陵非一而直言侵犯远近吊问答之宜当有主谓应更遣使摄河南尹按行得审问然後可发哀即宜命将至洛修复园陵讨除逆类昔宋杀无畏庄王奋袂而起衣冠相追於道军成宋城之下况此酷辱之大耻臣子奔驰之日夫修园陵至孝也讨逆叛至顺也救社稷至义也恤遗黎至仁也若修此四道则天下响应无思不服矣昔项羽杀义帝以为罪汉祖哭之以为义刘项存亡在此一举羣贼豺狼弱於往日恶逆之甚重於丘山大晋受命未改於上兆庶讴吟思德於下今顺天下之心命貔貅之士鸣檄前驱大军後至威风赫然声振朔野则上副西土义士之情下允海内延颈之望矣

元帝使人齎印板进张骏为大将军自是每岁使命不絶後骏遣参军麴护上疏曰东西隔塞踰历年载夙承圣德心系本朝而江吴寂蔑余波莫及虽肆力修涂同盟靡恤奉诏之日悲喜交并天恩光被褒崇辉渥即以臣为大将军都督陕西雍秦凉州诸军事休振宠赫万里怀戴嘉命显至衔感屏营伏惟陛下天挺岐嶷堂构晋室遭家不造播幸吴楚宗庙有黍离之哀园陵有殄废之痛普天咨嗟含气悲伤臣专命一方职在斧钺遐域僻陋势极秦陇勒雄既死人怀反正谓季龙李期之命曾不崇朝而皆纂继凶逆?目有年东西辽旷声援不接遂使桃虫鼓翼四夷諠譁向义之徒更思背诞鈆刀有千将之志萤烛希日月之光是以臣前章恳切欲齐力时讨而陛下雍容江表坐观祸败怀目前之安替四祖之业驰檄布告徒设空文臣所以宵吟荒漠痛心长路者也且兆庶离主渐再经世先老消落後生靡识忠良受枭悬之罚羣凶贪纵横之利怀君恋故日月告流虽时有尚义之士畏逼首领哀叹穷庐臣闻少康中兴由於一旅光武嗣汉衆不盈百祀夏配天不失旧物况以荆扬慓悍臣州突骑吞噬遗羯在於掌握哉?陛下敷弘臣虑永念先绩?司空鉴征西亮等泛舟江沔使首尾俱至也

哀帝隆和初寇逼河南太守戴施出奔冠军将军陈佑告急桓温使竟陵太守邓遐率三千人助佑并欲还都洛阳上疏曰巴蜀既平逆胡消灭时来之会既至休泰之庆显着而人事乖违屡丧王略复使二贼双起海内崩裂河洛萧条山陵危逼所以遐迩悲惶痛心於既往者也伏惟陛下禀乾坤自然之姿扳羲皇玄朗之德凤栖外藩龙飞皇极时务陵替备彻天听人之情伪尽知之矣是以九域宅心幽遐企踵思伫云罗混网四裔诚宜远图庙筭大存经略光复旧亰疆理华夏使惠风阳泽洽被八表霜威寒飇陵振无外岂不允应灵休天人齐契今江河悠阔风马殊邈故向义之徒覆亡相寻而建节之士犹继踵无悔况辰极既回衆星斯仰本源既运枝派自迁则晋之余黎欣皇德之攸凭羣凶妖逆知灭亡之无日骋思顺之心鼓雷霆之势则二竖之命不诛而自絶矣故员通贵於无滞明哲尚於应机介如石焉所以成务若乃海运既徙而鹏翼不举永结根於南垂废神州於龙漠令五尺之童掩口而叹息夫先王经始玄圣宅心画为九州制为九服贵中区而内诸夏诚以晷度自中霜露惟均冠冕万国朝宗四海故也自强胡陵暴中华荡覆狼狈失据权幸扬越蠖屈以待龙申之会潜蟠以俟风云之期盖屯圮所锺非理胜而然也而丧乱?邈五十余载先旧徂没後来童幼班荆辍音积习成俗遂望絶於本邦宴安於所托眷言悼之不觉悲叹臣虽庸劣才不周务然摄官承乏属当重任愿竭筋骨宣力先锋翦除荆棘驱逐豺狼自永嘉之乱播流江表者请一切北徙以实河南资其旧业反其土宇勤农桑之务尽三时之利导之以义齐之以礼使文武兼宣信顺交畅井邑既修纲维粗举然後陛下建三辰之章振旗旗之旌冕旒锡銮朝服济江则宇宙之内谁不幸甚夫人情昧安难与图始非常之事衆人所疑伏愿陛下决玄照之明断常均之外责臣以兴复之效委臣以终济之功此事既就此功既成则陛下盛勲比隆前代周宣之咏复兴当年如其不效臣之罪也褰裳赴镬其甘如荠

穆帝升平四年慕容暐僭位时外则王师及苻坚交侵兵革不息内则暐母乱政慕容评等贪冒政以贿成官非才举羣下切齿尚书左丞申绍上疏曰臣闻汉宣有言与朕共治天下者其唯良二千石乎是以特重此选必妙尽英才莫不拔自贡士历资内外用能仁感猛兽惠致羣祥今者守宰或擢自匹夫兵将之间或因宠戚藉缘时会非但无闻於州闾亦不经於朝廷又无考绩黜陟幽明贪惰为恶无刑戮之惧清勤奉法无爵赏之劝百姓穷弊侵赇无已兵士逋迯乃相招为贼盗风颓化替莫相纠摄且吏多则政烦由来常患今之见户不过汉之一大郡而备置百官加之新立军号兼重有过往时虚假名位废弃农业公私驱扰人无聊生宜并官省职务劝农桑秦吴二虏僻僭一时尚能任道捐情肃谐伪部况大燕累圣重光君临四海而可美政或亏取陵奸宼哉隣之有善衆之所望我之不修彼之愿也秦吴狡猾地居形胜非唯守境而已乃有吞噬之心中州丰实户兼二寇弓马之劲秦晋所惮云骑风驰国之常也而比赴敌後机兵不速济者何也皆由赋法靡常役之非道郡县守宰每於差调之际无不舍越殷强首先贫弱行留俱窘资赡无所人怀嗟怨遂致奔亡进阙供国之饶退离蚕农之要兵岂在多贵於用命宜严制军科务先饶复习兵教战使偏伍有常从戎之外足营私业父兄有陟岵之观子弟怀孔迩之顾虽赴水火何所不从节俭约费先王格谟去华敦朴哲后恒宪故周公戒成王以啬财为本汉文以皂帏变俗孝景宫人弗过千余魏武宠赐不盈十万薄葬不坟俭以率下所以割肌肤之惠全百姓之力谨桑後宫四千有余僮侍厮养通兼十倍日费之重价盈万金绮縠罗纨岁增常调戎器弗营奢玩是务令帑藏虚竭军士无襜?之赉宰相侯王迭以侈丽相尚风靡之化积习成俗卧薪之谕未足甚焉宜罢浮华非要之役峻明婚姻丧葬之条禁絶奢靡浮烦之事出倾宫之女均商农之赋公卿以下以四海为家信赏必罚纲维肃举者温猛之首可以悬之白旗秦吴二主可以礼之归命岂唯不复侵寇而已哉陛下若不远追汉宗弋绨之模近崇先帝补衣之美臣恐颓风弊俗亦革变靡途中兴之歌无以轸之弦咏又拓宇兼并不在一城之地控制戎夷者怀之以德今鲁阳上郡重山之外云隂之北四百有余而未可以羁服塞表为平寇之基徒孤危托落令善附内骇宜摄就并豫以临二河通接漕毂拟之丘山重晋阳之戍增南藩之兵战守之备衒以千金之饵蓄力待时可一举而灭如其?刘送死俟之境而断之可令匹马不反非唯絶二贼闚????乃是戡殄之要惟陛下览焉暐不纳

宋少帝在位多愆失范泰上封事极谏曰伏闻陛下时在後园颇习武备鼓鞞在宫声闻于外黩武掖庭之内諠譁省闼之间不闻将帅之臣统御之主非徒不足以威四夷秪生远近之怪近者东寇纷扰皆欲伺国瑕隙今之吴会宁过二汉关河根本既揺于何不有如水旱成灾役夫不息无寇而戒为费渐多河南非复国有羯虏难以理期此臣所以用忘寝食而干非其位者也陛下践阼委政宰臣实同高宗谅闇之美而更亲狎小人不免近习惧非社稷至计经世之道王言如丝其出如纶下观而化疾於影响伏愿陛下思弘古道式遵遗训从理无滞任贤勿疑如此则天下归德宗社惟永诗云一人有庆兆民赖之天高听卑无幽不察兴衰在人成败易晓未有政治於上而人乱於下者也臣蒙先朝过遇陛下殊私实欲尽心竭诚少报万分而惛耄已及百疾互生便为永违圣顔无复自尽之路贪及视息陈其狂?陛下若能哀其所请留心览察则臣夕殒于地无恨九泉

历代名臣奏议卷七十九








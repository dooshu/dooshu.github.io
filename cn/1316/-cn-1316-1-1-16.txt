黄县主义鸦诉冤

山东青州府有一客商，姓张名恩，重义慷慨，不吝施舍。一日，带银百余两，往北京买缎匹。行了半月，路遇马夫名李立。前来叫声曰：「客官要租马否？」张恩曰：「本欲租马，但碍有行李在此。」李立曰：「客官只管骑马，行李我自担承。」张恩忖他是来往马夫，想亦停当，遂租马前行。未及一里，见一童子。手执一鸦，悲哀可怜，张恩问曰：「此鸦要卖否？」童子曰：「正是要卖。」张思遂买之，旋放生。不想银包开时，李立见其包中有碎银十余片，有漕银二三锭，遂生心曰：「银包里向尚那多银，这皮箱内不知几多了。」因跟他前走到一深林，四边寂寥，杳无人踪。遂从背后飞打一棍，中其头脑。张思跌落马下，顷刻而死。李立把身尸埋在林里，将皮箱并银包即行取去，踪迹甚密，人莫知者。次日清晨，本县知县姓黄名日甲，正坐堂时，忽见一鸦在檐前哀鸣不止。又飞走庭中及进入堂前，叫声悲哀凄惨。知县心动，因谓手下曰：「看这鸦声声悲惨，莫是有大冤否？」鸦即叫声愈惨。知县曰：「若果有冤，我命手下随你去。」因差一皂隶名赵保，随鸦去，待有下落回报。鸦飞一二里，即停宿路傍，以待赵保。及走上二十里，见一深林，鸦即飞入林中，栖一新土堆上，大声悲鸣，惊得赵保胆落魂丧。赵保既见土堆，随走回报，具说一番。鸦亦复集庭前，点头哀噪。知县曰：「此是冤魂不消疑了。」即叫手下人等，跟我同至土堆相验实迹，立即起行。一彪人马随知县同到深林，铲开土堆，只见一尸埋不多久。正翻底时，见有一马鞭同埋在傍，盖李立埋时，慌慌忙忙，不知堕落一马鞭在此也。知县命人取马鞭审视讫，随即回县。清夜焚香，祝告天神。俄而就寝。以三更时，见一人颜色憔悴，披发行泣，因前跪曰：「愿太爷作主。」知县曰：「你是何人？有何冤苦？」其人曰：「小人冤家非桃非杏，非坐非行。」言毕，放声大哭，起身而去。知县梦中忽然惊觉，时漏下已四鼓矣。即起整衣危坐，踌躇兴思，未得情由。比近天明，即出坐堂。随吩咐手下，将深林附近人家，乱拿数个人来。差人领命，忙忙前去。未到深林三里，有一街坊，名曰平丰街。只有十余人烟。家家有马出租。差人即乱拿三五人到官跪倒。知县问曰：「你这一伙作何生理？」皆应曰：「租马为生。」知县曰：「你既以马租人，何得假此马为由，害人性命，谋取财物？」皆应曰：「不敢。」知县曰：「你们五日内谋死一个客人，埋在深林里，还不肯讲耶？」皆应曰「实无此情由。」知县曰：「既不是你们，缘何尚落一个马鞭在此，可作干证。」众皆近前来认。因说我们虽有马出租，皆轮流日子。」知县曰：「既轮流日子，可各将姓名一一报来。」众因通报姓名。知县看到李立名字，因心中悟曰：「昨之梦应矣。非桃非杏，乃『李』字也。非坐非行，乃『立』字也。」随即差人去拘李立，顷刻拘到。李立心胆惊慌，面无血容。初问诘问，尚不肯服。知县大怒，命取刑具。吓得李立心益慌乱，无辞抵应，只得将前日张恩买鸦放生，银两出现，某因生心，将他谋死，一一情由，从头招认。只见鞫审之时，此鸦突飞人堂前，号鸣哀惨，乃把李立头面啄得出血淋漓。及李立招认毕，鸦即飞出庭前，触石而死。乃知此鸦即前日张恩所放生者也。一县皆惊异之。李立既审谋财害命，所供是实。知县判云：

「张恩慈悲，既捐金以全鸟﹔李立凶猾，反利物而害人。深林之鬼莫伸，冥途多恨﹔堂檐之鸦如诉，冤债稍酬。倘此鸦不逢张恩，难脱一时微厄﹔抑张恩不得此鸦，何快百恨深冤。蠢乌无知，尚明报本。生人有觉，何忍行幸。怨未雪而鸣庭悲伤，鸦情何切﹔仇巳报而触石投死，鸦义何深。人为鸦死，鸦为人亡，一举顿戕两命﹔因鸦害人，因人害鸦，万段何慰双魂。爰服上刑，永兹无赦。」

判毕即将李立监起。于是知县感鸦之义，命埋鸦于张恩之旁，因构亭表之，名曰「义鸦坟」云。


○释祀篇

龙在甲寅，永嘉大水，损盐田。温人曰：“雨潦不止，请陈牲豆，备嘉乐，祀海龙，拣辰告庙，拜如常度。”况曰：“不可。夫天雨若，其冥数也。天苟不已，龙曷能已？先王经物，祀典有常。今海为川长，龙为介长，不应祀而祀之，非礼也。动不合礼，祀犹不典。颓典毁教，皋之大者也。夫温夷越杂居，役敛烦多，皆有远志，宜昭赏刑，谨吏则，勤而不懈，犹恐罔从，而淫神贪福，海盗亦将乱，温人其不免乎？昔三王祭川，先河後海。而诸侯祭其疆，季氏旅於梁甫，孔子讥之。今海庙在温，温人其可祭乎？神祸慢祉虔，丑回嘉直者也。驱迫穷氓，索罄南邑，罔其神以纵，毋乃不可乎？三代之祈甘雨也，则纳稷契；其除水害也，则流共工。其爱人胜祀。”翼日雨止，盐人复本，泉货充府。








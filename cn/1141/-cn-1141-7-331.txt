赠同年季沧苇侍御

肉食废读书，闇陋等蚁蠛。
犹言经世务，章句所不屑。
吾友柱下史，好古剧搜撷。
藏书癖宋版，列架与山埒。
蠹简愁漏遗，手自补残缺。
双烛大如椽，午夜哦未歇。
荟蕞成别编，胥钞罕停辍。
累疏言大事，触忌摧牙蘖。
一斥旋赐环，小挫气不折。
请扬旧诤臣，面陈词敢决。
天子为动容，特诏收喉舌。
岩穴有遗民⑴，惠好肯折节。
谁无橐中金，少此方寸热。
阿兄故给谏（谓天中。），批鳞尤激切。
谪遣不生还，骨鲠日星揭。
安得返鲸驭，台谏俱朝列。
因君感既往，发声重呜咽。
⑴ 谓物色沈徵君及馈遗杜茶村、孙豹人。



奉陪郑驸马韦曲二首

奉陪郑驸马韦曲二首〔一〕


韦曲花无赖，家家恼杀人。绿樽虽一作须尽日，白发好禁一作伤春。石角钩衣破，藤枝一作萝刺眼新。何时占丛竹，头戴小乌巾。

〔一〕韦曲：《雍录》：《吕图》，韦曲在明德门外，韦后家在此，盖皇子陂之西，所谓“城南韦杜”者也。《游城南记》[1]：览韩郑郊居，至韦曲。注云：韦曲在韩郑庄之北，逍遥公读书台犹在。《通志》：韦曲在樊川，唐韦安石之别业。

野寺垂杨里，春畦乱水间。美花多映竹，好鸟不归山。城郭终何事，风尘岂驻颜。谁能共公子，薄暮欲俱还。





寄左省杜拾遗


岑参

联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。

	[1] 游城南记：原作“游南城记”，据引文内容改。






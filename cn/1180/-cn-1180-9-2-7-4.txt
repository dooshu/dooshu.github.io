车辖

五章，章六句


首章讲：此燕乐其新婚作也。若曰：人之所贵于婚姻，岂徒色是尚哉？亦惟其德之足以资内助耳。是故未见而忧，既见而乐，皆是物也，若我于季女有然矣。





间关车之辖兮，思娈季女逝兮。

间关，设辖声。辖，车轴。娈，是美。季，是少。逝，往而亲迎。我间关然设此车辖者，果何为哉？盖思彼娈然之季女，以为内治之助，欲乘此车往而迎之也。





匪饥匪渴，德音来括。

括，是会。斯时也，匪饥也，匪渴也，但望其德音之来括，而心有如饥渴耳。





虽无好友，式燕且喜。

燕，燕饮。喜，喜乐。夫未见而思之切，今既见则何如哉？彼人得好友，可以为辅仁之助，固当燕饮而喜乐也。今虽无好友，然得贤内助，其益盖无异于好友者，亦当式燕且喜，以尽其相乐之情也。

二章讲：然燕乐之情，不但已也。





依彼平林，有集维。

依彼茂密之平林，则有维以集之者矣。





辰彼硕女，令德来教。

辰，及时而嫁。硕女，即上季女。维彼硕女，而际归妹之时也，则以令德来配己而教诲之矣。盖秉柔顺之德，足以赞乾道之成，而启予之益，诚有莫大也。





式燕且誉，好尔无射。

誉，作乐说。尔，指季女。射，是厌。夫惟有令德之教，是以我也乐有美配，举燕饮之礼，致相乐之情，而一时悦慕之深，宁有厌之意乎？

三章讲：夫在我固乐乎尔，尔其可不相乐乎？彼心相得者，略其物之轻；思有余者，忘其德之薄。





虽无旨酒，式饮庶几。

庶几，冀之词。故有旨酒，燕之乐也。今我虽无旨酒以为燕尔，亦忘其不旨之故，而庶几其式饮焉。





虽无嘉殽，式食庶几。

亦有佳殽，燕之乐也。今我虽无佳殽以为燕尔，亦忘其不佳之故，而庶几其式食焉。





虽无德与女，式歌且舞。

女，指季女。以德配德，燕之乐也。今我虽无德以与女，尔亦忘其下德之故，而庶几其式歌且舞焉。盖惟知其情意之当敦，而物之厚薄，人之贤否，皆以情而相忘可矣。

四章讲：夫既相乐如此，则此心复何恨乎？





陟彼高冈，析其柞薪。析其柞薪，其叶湑兮。

是故陟彼高岗，析其柞薪，则其叶湑然而茂盛者矣。





鲜我觏尔，我心写兮。

鲜，是少。觏，见也。写，舒畅悦乐。况此季女，德不恒有，世所鲜之人，而我得以既觏之，而饮食歌舞以相乐焉，则我心输写而无留恨矣，岂复有饥渴之滞于怀耶？

五章讲：





高山仰止，景行行止。

仰，瞻望。行，大道也。今夫高山，势之崇者，则可以仰止矣；景行，道之大者，则可以行止矣。





四牡騑騑，六辔如琴。

如琴，调和如琴瑟。况我之于季女，其往迎也，驾车有马，则騑騑然其驯习；御马有辔，则如琴然其和调。





觏尔新昏，以慰我心。

新昏，即季女。慰，是安。则可以迎彼季女，而既觏之，聆德音之括，获教诲之益，而以慰我之心矣。

是则始之求也，求以德也；终之乐也，乐以德也。若诗人者，可谓得性之正者欤！






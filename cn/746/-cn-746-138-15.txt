卷_15【贻鼓吹李丞，时信安王北伐，李公王之所器者也】 储光羲

北伐昧天造，王师示有征。

辕门统元律，帝室命宗英。

灵威方首事，仗钺按边城。

膏雨被春草，黄云浮太清。

文儒托后乘，武旅趋前旌。

出车发西洛，营军临北平。

曰予深固陋，志气颇纵横。

尝思骠骑幕，愿逐嫖姚兵。

惟贤美无度，海内依扬声。

河间旧相许，车骑日逢迎。

折节下谋士，深心论客卿。

忠言虽未列，庶以知君诚。



○授刘晏吏部尚书制

门下：献善宣美，职在纳言，录贤任能，必归家宰。若万事之本，举得其要，一时之才，选发其实，则致理之体，昭然可见矣。简求硕德，俾之典综。金紫光禄大夫检校户部尚书兼御史大夫东都河南江淮山东等道转运常平铸钱盐钱等使上柱国彭城郡开国公刘晏，时杰国桢，高才博学，超诣精理，澹然素怀，礼法之纲纪，人伦之模表。尝处台弼，以宏训范，载其清静，济我艰难。自劳於外，又竭心力，苟利於国，不惮其烦。领钱谷转输之重，资国家经费之本，务其省约，加以躬亲。小大之政，必关於虑，出入农里，止舍乡亭。先访便安，以之均节，事积而不乱，理简而易从。故得井赋田租，万亿及秭，方舟而下，以给中都。水旱不歉，人怀其惠，可谓尽瘁事国，勤劳王家也。思有裒进，屡申退让，然以官人之任，朝选无逾。藉其参领，用镇风俗，所总群务，一以咨之，中外兼济，固有馀力。可吏部尚书，馀如故。主者施行。


●绎史摭遗卷十三

吴郡李瑶子玉纂

目录

文学、儒行列传

傅山应撝谦林时对黄宗羲顾炎武李容黄宗炎（弟宗会）

于戏！当其残山剩水之局，不有志节之士以品行励人心、以文章维世道，则一线之源几于沦矣。夫啬庐、潜斋暨二曲者，皆诸生耳；其孤介绝俗，惟知以斯道为己任。玺庵、晦木，未免有用违其才之叹，故或于论着间时一流露。矧如太冲者之为孤忠、为硕德，为后世诵之、念之之故老；如亭林者之为孝子、为奇士、为天下可一、不可二之人哉！当其时儒行文学中，岂仅如斯数辈而已。然末节之有遯乎世外而或不近人情者，则概不列。

列传十三

傅山

傅山，阳曲人；字青主，号啬庐。列署朱衣道人，亦曰公之它、亦曰石道人。家世以学行师表晋中。

六岁，啖黄精，不乐谷食；强之，乃饭。少读书，上口即成诵。顾任侠；见天下丧乱，诸荐绅多腐恶不足道，愤之。乃坚苦持气节，不与时媕娿。

提学袁继咸为巡按张孙振所诬（孙振故奄党），乃约其同学曹良直等诣匦使，三上书讼之，不得达；遂自伏阙陈情。时抚军吴甡亦直袁，竟得雪。以是名闻天下。马世奇为作传，以为裴瑜、魏劭复出。已而，良直任兵科。山贻以书曰：『谏官当言天下第一等事，以不负故人之期』！良直瞿然，即疏劾首辅周延儒及锦衣骆养性，直声大震。

山少长晋中，得其山川雄深之气。思以济世自见，不屑为空言。时晋抚为蔡懋德，讲学于三立书院。因寇亟，论及军政、军器之属，往听之；归曰：『迂哉！公言非可以起行者也』。

甲申，梦天帝赐之黄冠，衣朱衣，居土穴以养母。次年，袁继咸为左梦庚挟至燕邸，寄难中书曰：『晋士惟门下知我最深。盖棺不远，断不敢负知已，使异日羞称友生也』。山得书恸哭曰：『公乎！吾亦安敢负公哉』！甲午，以连染遭刑戮，抗词不屈，绝粒九日，几死；门人有以奇计救之者，始得免。于是深自诧，恨恨以为不如速死之为愈；而其仰视天、俛画地者，并未尝一日止。如是者凡二十年；天下大定，始以黄冠自放，稍稍出土穴与客接。

间有问学者，则告之曰：『老夫学庄、列者，于此间诸仁义事实羞道之；即强言之，亦不工』。又雅不喜欧公以后之文；曰：『是所谓江南之文也』。平定张际，亦遗民也；以不谨得疾死。抚其尸哭之曰：『今世之醇酒妇人以求必死者，有几何哉！呜呼！张生，是与沙场之痛等也』！又自叹曰：『弯强跃骏之骨，而以占毕朽之；是则埋吾血千年而碧不可灭者矣』！

素工书，自大小篆、隶以下无不精；兼工画。尝自论其书曰：『弱冠学晋、唐人楷法，皆不能肖。及得松雪、香山墨迹，爱其员转流丽；稍临之，则已乱真』。已乃愧之曰：『是如学正人君子者，每觉其觚棱难近；降与匪人游，不觉其日亲：此心术坏而手随之也』。弃去，复学颜。曰：『学书之法，宁拙毋巧、宁丑毋媚、宁支离毋轻滑、宁真率毋安排』。君子以为山非仅言书也。

山既绝世事，而家传故有禁方，乃资以自活。其子眉，字寿髦；能养志。每日入山樵采，置书担头；休担则取读。中州有吏部郎者，故名士；访之，问郎君安在？曰：『少需』！俄而有负薪者归；山呼曰：『孺子来！前肃客』。吏部颇惊。抵暮，令之伴客寝；则与叙中州文献，滔滔不置。吏部或不能尽答；诘朝，谢曰：『吾甚惭于郎君也』。山故喜苦酒，自称「老蘖禅」；眉亦自称曰「小蘖禅」。或出游，眉与子共挽车。暮宿逆旅，仍篝灯课读经、史、骚、选诸书。诘旦，必成诵始行；否则，予杖。故其家学，大河以北莫能窥其藩篱。尝批欧公「集古录」曰：『吾今乃知此老真不读书也』！

戊午，天子有大科之命。时年七十有四，当事荐之；而眉以病先卒，山固辞称疾。有司舁其床以行，二孙侍。既至京师三十里，以死拒不入城。于是在朝自相国而下，公卿毕至；山卧床不具礼，遂以老病闻。诏免试，许放还山，且特予中书舍人以宠之。匦臣曰：『朝廷恩命出自格外，征君虽病，其强入一谢』！意不可。复令宾客百辈说之，遂称疾笃，以竹榻舁之入；望见午门，泪涔涔下。执政者掖之使谢，则仆于地。次日，遽归；在廷诸贤，皆出城送之。山叹曰：『自今以还，其脱然无累哉』！既又曰：『使后世或妄以刘因辈贤我，且死不瞑目矣』！闻者咋舌。

及卒，以朱衣、黄冠殓。着述之仅传者，曰「霜红龛集」十二卷；眉之诗亦附焉。

应撝谦

应撝谦字嗣寅，学者称为潜济先生；仁和人。父尚伦，故孝子。撝谦生而有文在手，曰「八卦」；左重耳、右重■〈目重〉。少即以斯道为己任。

逾冠，作「君子贵自勉论」。偕其同志之士曰虞畯民、曰张伏生、曰蒋与恒为狷社，取「有所不为」也。其时大江以南社事盛，杭则读书社、小筑社、登楼社；然不过以文词相雄长。撝谦于其中稍后出，而狷社之所相淬励者，乃别有在。

其母病，服勤数年。母怜之曰：『吾为汝娶妇以助汝』！撝谦终不肯入私室。母卒除丧，始成礼。

性坦白，直谅表里。洞然于遗经，皆实践力行之，不以剿说。一筵一席，罔不整肃。其倦而休，则端坐瞑目；其寤而起，则游息徐行。终日无疾言遽色。所居仅足蔽风雨，箪瓢屡空，晏如也。生平不为术数之学；一日见白蛇堕地，曰：『兵象也』！奉亲逃之山中。既遭丧乱，自以故国诸生，绝志进取；叹曰：『今日唯正人心而维世教，庶不负所生耳』！乃益尽力着书。

戊午，阁学合肥李天馥、同里项景襄以大科荐之。舆床以告有司曰：『撝谦非敢却聘，实病不能行』。俄，抚军范承谟知其名，又荐之；遂称废疾。盖其和平养晦，深惧夫所谓名高者。

海宁许令酉山请主讲席，造庐者再，不见；致书者再，不赴。既而曰：『是非君子中庸之道也』。扁舟至其县报谒。令喜曰：『应先生其许我乎』！乃逡巡对曰：『使君学道，但从事于爱人足矣。彼口说者，适所以长客气也』。令默然不怡。既出，即解维疾行。弟子曰：『使君已戒车骑，且即至；何恝也』？笑曰：『使君好事，吾虽不就讲席，彼必有束帛之将。拒之则益其愠，受之则非我心所安。行已，莫更濡迟也』。异日，杭守稽叔子以志局召。辞之；则曰：『愿先生暂下榻郡斋数日以请益』！撝谦但一报谒而已。盖不为逾垣凿坏以自异，而卒不能夺也。

同里姜御史图以视鹾归，于故旧皆有所馈；撝谦独不受。一日遇诸涂，盛暑衣木棉衣，憔悴踯躅。御史者归，以越葛二投之曰：『雅知先生不肯受人一丝，然此区区者非盗跖物，聊以消暑；幸毋拒』！辄谢曰：『昨偶感寒耳。感厚意；然吾自有絺绤，实不需』。卒举还之。

及门弟子致多，以楼上、楼下为差，如马融例。里中一少年使酒素无厉，忽来听讲；门下弗纳。撝谦独许之曰：『来者不拒、去者不追，是孟子之教也』。其人听三日，不胜拘苦，不复至；酒如故。一日醉，持刀欲击人于道，汹汹莫能阻；忽有人曰：『应先生来』！其人顿失魄，投刀垂手，汗出浃背。及前抚之，曰：『一朝之忿，何至于此？盍归乎』！乃俛首谢过而去。

晚年，益以义理无穷、岁月有限，歉然不足于心。病革，尚手辑「周忠毅公传」；未竟而卒。年六十有九。

「摭遗」曰：潜斋先生素不喜陆、王之学。所着书二十有八种；其大者：「周易集解」、「诗传翼」、「书传拾遗」、「春秋传考」、「礼乐汇编」、「古乐书」、「论孟拾遗」、「学庸本义」、「孝经辨定」、「性理大中幼学蒙养编」、「朱子集要」、「教养全录」、「潜斋集」共如干卷。尝自作「无闷先生传」，盖其自道也。其论「易」，谓孔子得「易」之「干」、老子得「易」之「坤」，亦别自有名理。先生践履笃实，涵养冲融，是人师也；其于经师之品则其次也。

林时对

林时对字殿扬，学者称为茧庵先生；鄞人。崇祯己卯、庚辰连荐，成进士；时年十八，授行人司行人。逾年，以使淮藩出；旋以忧去。又逾年，南都亡，踉跄归里。鲁王监国，从戎江干；累迁太常寺卿，晋都察院右副都御史。及事去，杜门不出，又十有八年而终。

方其少也，执经倪文正元璐门下。既释褐，诸先哲皆重之，多所指授。常熟钱侍郎谦益闻其名，招致之，不往；于同官最与刘中藻、陆培、沉宸荃相昵。或曰：『冷官索莫，何以自遣』？曰：『苟不爱钱，原无热地』。其居制归里，钱肃乐一见，契之。

及在科中，时局正恣昏狂。乃以轮对三上折；言『史督相可法之军江北，所以藩卫江南者也；不当使之掣肘。至于进战退守，当假以便宜。左都御史刘宗周，四朝老臣、天下山斗；当置左右。翰林检讨方以智，忠孝世家，间关南来；不当诬以傅会之说』。并留中不下。当是时，台省混沓，邪党过半；独掌科熊汝霖、掌道章正宸清望谔谔，顾皆引之为助。阮大城深恶之，乃嗾方国安以东林遗孽纠之；遂与同里沉履祥偕去。

截江之役，孙嘉绩故时对庚辰房师，挽以共事。熊、钱诸督师交章荐，乃起佐嘉绩幕。后上封事，每遭阻格；中枢余煌辄叹息，以不能力持为媿。前御史姜采兄弟避地天台，以谓人望，请召之；御史不至，已而其弟垓赴军。时对力主渡江议；汝霖之下海军，实力赞之。及江干师溃、监国遯去，遂恸哭弃冠服，转徙山海间久之，而年尚未四十也。一腔热血，旁魄无所寄。

比归，则家门破碎。因博访国难事，上自巨公元夫、下至老兵退卒，随所闻见，折衷而论定之。斜日荒江，以此自消其块磊。既闻征车四出，当事荐其名；以病辞。有同年者来访以出处；答曰：『此事宁容商诸人耶！吾志自定。为君谋，宁有殊』！同年愧其言而止。素论人物，不少假借。

未几，咸淳诸老凋落殆尽，时对独逾大耋；幅巾深衣，踯躅行吟，至莫可与语。于是悒悒弥甚，乃令小胥舁篮轝遍行坊市，遇场头演剧，辄驻足视之。轝之所至，五尺童子俱让道。一日，至湖上；远望场间，不辨何曲，但见有冕旒而前者。或曰：『此流贼破京师也』。因狂号，自篮轝撞身下，踣地晕绝，流血满面；伶人亦共□涕，观者迸散，是日为之罢剧。嗣是不复出，揜关咄咄而已。及卒，遗命柳棺、布衣，不许以状闻。

「摭遗」曰：先生所着「茧庵逸史」，阙而不完；存世者，惟「诗史」四卷。尝语人曰：『野史之难信者有二：彭仲谋「流寇志」，错讹十五出于传闻，是君子之过；邹漪「明季遗闻」，则有心淆乱黑白，是小人之过』。

黄宗羲

黄宗羲字太冲，海内称为梨洲先生；余姚人。垂髫读书，即不琐守章句。年十四，补诸生。随父尊素任京邸；夜分秉烛观书，辄不及经、艺。

尊素为杨、左同志，逆奄势张，诸贤昕夕过从，屏左右论时事，或密封急至。宗羲独得侍侧，尽知朝局清流、浊流之分。尊素死诏狱（事详「明史」），而门户臲卼，宗羲以伯子奉养王父，以孝闻。夜读毕，每呜呜然哭，顾又不敢令母知。庄烈即位，年十九；袖长锥，草疏入京讼冤。至则，逆奄已磔。有诏：死奄难者赠官三品，予谥、予祭葬；祖、父如所赠官，荫子。尊素谥「忠端」。宗羲既谢恩，即疏请诛曹钦程、李实；盖其父之削籍，初由钦程奉奄旨论劾，李实则成丙寅之祸者也。有旨：刑部作速究问，得会讯许显纯、崔应元。及对簿，出所袖锥锥显纯，流血蔽体。显纯自诉为孝定皇后外甥，律有「议亲」之条；宗羲曰：『显纯与奄构难，忠良尽死其手，当与谋逆同科。夫谋逆，则以亲王高煦尚不免诛，况皇后外亲乎』！二人卒论斩，妻子流徙。因又殴应元胸，拔其须归而设祭。又与先时同难诸子弟共锥狱卒二人，应时毙。时钦程归入「逆案」，李实辨原疏不自己出：『忠贤取印信空本，令李永贞填之；故墨在朱上』；又阴致金三千，求宗羲弗质。宗羲立奏之，谓『实今日犹能贿赂公行，其所辨岂足信』！于对簿时，复以锥锥之。然丙寅之祸，确由永贞填写空本；故永贞论死，而实末减。狱竟，偕诸家子弟设祭狱门，哭声如雷达禁中。庄烈闻而叹曰：『忠臣孤子，甚恻朕怀』！

洎归治葬事毕，肆力于学。当忠端之被逮也，尝言学者不可不通知史事。遂自有明「十三朝实录」、上溯「二十一史」靡不究心；而归宿于诸经，旁求之九流百家，无所不窥。已而，愤科举锢人，思所以变之。既尽发家藏书读之；不足，则钞之诸藏书家，穷年搜讨。游屐所至，故遍搜故书，乘夜丹铅；次日复出，率为常。是时山阴刘宗周倡道蕺山，以忠端遗命从之游。而越中承海门周氏之绪，援儒入释，为之魁者石梁陶奭龄；狂澜鼓众，姚江之绪几于是坏。宗周忧之，未有以为计；宗羲年尚少，奋然曰：『是何言与』！乃约吴越高材六十余人共侍讲席，力排其说。故蕺山弟子如祁、章诸子，皆以名德重；而御侮之助，莫如宗羲。蕺山之学专言心性、漳浦黄道周则兼及象数，当时拟之程、邵两家；因出己所治律历诸说相疏证，多不谋合。一时老宿闻其名，竞延致之。阁学文文肃震孟见其行卷曰：『是当以大着作名世者』！弟宗炎，字晦木；宗会，字泽望：并负异才，皆自教之。不数年，皆大有声；儒林中有「东浙三黄」之目。

南都作「防乱揭」攻阮大铖，东林子弟推无锡顾果居首，天启被难诸家推宗羲居首；大铖恨之刺骨。说者谓庄烈帝十七年中，善政莫大于坚持「逆案」之定力；而太学清议，亦足以寒奸人之胆。壬午入京，周延儒欲荐为中书，力辞不就。一日，闻市中铎声；曰：『此非吉声也』！遽南下。已而，大清兵果入口。甲申难作，大铖骤起；遂按「揭」中一百四十人姓氏，欲尽杀之。时方至南中，上书阙下而祸作。姚江里中，有奄党首纠刘宗周三大弟子；祁与章尚列名仕籍，而宗羲徒以人望亦挂弹章，闻者骇之。遂与杲并逮。母氏姚叹曰：『章妻、滂母，乃萃吾一身耶』！揭中人士如陈贞慧、周镳，俱逮至论死；沉寿民、吴应箕、沉士柱等，亡命；而桐城左氏兄弟入左良玉军。晋阳之甲虽良玉自为，然大铖以为「揭」中人所为；咸惴惴不保。驾帖未出，而南中归命；宗羲踉跄还浙东。

会孙嘉绩、熊汝霖以一旅之师画江而守，因纠合黄竹浦宗族子弟数百人随诸军于江上，共呼之为世忠营。请援李泌、客从义以布衣参军事，不许；授职方主事。寻以嘉绩及柯夏卿等交荐，改监察御史，兼旧官。方、王跋扈，诸乱兵因之；总兵陈梧自嘉兴之乍浦浮海至余姚大掠，职方王正中方行县事，集兵击杀之。乱兵大噪，有欲罢正中以安诸营者。宗羲曰：『借丧乱以济其私致于众怒，是贼也。正中守土，即当为国保民；何罪之有』！监国是之。已进所作「监国鲁元年大统历」；即命颁之浙东。马士英在方国安营欲入朝，朝臣皆言当杀；熊汝霖恐其挟国安为患，好言曰：『此非杀士英时，宜使立功自赎』！宗羲曰：『诸臣力不能杀耳；春秋之孔子，岂能加于陈恒？但不得谓其不当杀』！又遗书王之仁曰：『诸公何不沉舟决战，由赭山直趋浙西？若日于江上鸣鼓放船攻其有备，盖意在自守也。蕞尔三府以供十万之众，北兵即不发一矢，一年之后亦何能支？何守之为』！又言：『崇明为江海门户，曷以兵扰之，分江上之势』？不能用。寻张国柱浮海至，诸营大震；廷议欲爵以伯。曰：『如此则益横已，且何以待后！请署将军足矣』。从之。当时抢攘之际，持议岳岳；悍帅亦慑于义，而不敢有加。自其力陈西渡策，惟汝霖尝再以所部火攻之；既而尽以营卒付之，因与王正中合军得三千人。正中为之仁从子，能以忠义自奋；深结之，使之仁不以私意相挠。故熊、钱诸督师皆不得饷，而正中与世忠二营独不乏食。海宁职方查继佐军乱，披发走入营，乃床下；乃呼其兵责之，以定。遂偕继佐渡海札潭山，烽火遍浙西；太仆卿陈潜夫以军同行，尚宝卿朱大定、兵部主事吴乃武等来会。议由海宁取海盐入太湖，招吴中豪杰；百里之内，牛酒日至，军容甚整。直抵乍浦，约崇德义士孙奭等为内应。会大兵綦严，不得前，少顿。复议再举，而江上已溃，废然归。因入四明山结寨自固；余兵愿从者尚五百余人，驻军杖锡寺。微服潜出，欲访监国消息为扈从计，戒部下善与山民结；部下不能尽遵节制，山民畏祸，潜焚其寨，部将茅翰、汪涵死之。无所归，而迹捕累及，复走入郯中。

己丑，闻监国在海上，乃与都御史方端士赴之；晋左佥都御史，再晋左副都御史。时方发使拜山寨诸营官爵；为言『诸营之强而乃心王室者，莫如王翊。诸营文臣辄自称都御史、侍郎，武臣自称都督；其不自张大，亦莫如翊。宜优其爵，使之总临诸营，以捍海上』。朝论为然；定西侯张名振弗善也。俄而，大兵围健跳，城中危甚，置靴刀待命；荡湖伯阮骏救至，得免。时诸帅之悍甚于方、王，文臣稍有异同，祸立致；如熊汝霖非命死、刘中藻失援死、钱肃乐忧死。宗羲既失兵，日与尚书吴钟峦坐船中，正襟讲学；暇则注「授时」、「泰西」、「回回」三历。当其从亡也，母氏尚居故里；而朝廷以胜国遗臣不顺命者，录其家口以闻。宗羲闻之，叹曰：『主上以忠臣之后仗吾，吾所以栖栖不忍去。今方寸既乱，吾不能为姜伯约矣』！亟陈情监国，得请；钟峦乃棹三板船送之数十里，呜咽涛中。遂变姓名，间行归家。

是年，监国由健跳至翁洲；复召之，副冯京第乞师日本。抵长埼，不得请，为赋「式微之章」以感将士。自以为从桑海中来，杜门匿影，东迁西徙，靡有宁居。而名悬象魏，又有上变者以之为首。时方搜剿沿海诸寨之窃伏与海上相首尾者，诸山寨相继灭亡。其弟宗炎首以交通冯京第有状，被缚；刑已有日，乃潜至鄞计脱之。辛卯夏秋之交，遣使入海告警，令为备。后复连有牵涉，幸而不死。熊汝霖妻孥被逮，将入燕；独为调护脱之。

其后，海氛渐灭，无复有望；乃奉其母返里门。于是始毕力于着述，而四方请业之士渐至矣。尝自谓受业蕺山时，颇熹为志节斩斩一流，不免牵缠科举之习，所得尚浅；患难之余，始多深造，胸中窒碍为之尽释。而追恨为过时之学，盖不以少年之功自足也。问学者既多，丁未后举证人书院之会于越中，以申蕺山余绪。复东之鄞、西之海宁，皆主讲席，大江南、北从者骈集，守令亦或与会。已而大府皆请之开讲，不得已应之，非其志也。

康熙戊午，诏征博学鸿儒；掌院学士叶方蔼寓以诗，敦促就道；再辞以免。未几，方蔼奉诏与同院学士徐元文监修「明史」，将征之备顾问，督、抚以礼来聘。时以母既耄期、己亦老病，又辞之。朝论必不可致，请敕下浙抚钞其所着书关史事者送入京。其子百家，得预参史局事。自后屡蒙圣祖存问，叹为得人之难！以乙亥秋卒于里中，年至八十有六。

「摭遗」曰：时汤文正公斌为工部尚书，尝曰：『黄先生论学如大禹导水、导山，脉络分明；吾党之斗杓也』。庚午，刑部尚书徐公干学因侍直，上访及遗献，以先生对；且言：『曾经臣弟元文奏荐』。上曰：『可召之京，朕不授以事。如欲归，当遣官送之』。徐公对似笃老，恐无来意；因叹『得人之难如此』！谢山全氏云：『呜呼！公为胜国遗臣，盖濒九死之余，乃卒以大儒耆年受知当宁，又终保完节；不可谓非贞元之运护之矣』！戌辰冬，自营生圹于忠端墓旁；中置石床，不具棺椁。作「葬制或问」一篇，援赵邠卿、陈希夷例，戒子弟无违。盖以身遭变故，期于速朽也。遗命：以所服角巾、深衣殓。平居着书千数百卷；凡志甲、乙后国事者，亦数百卷。其目不及备载。

顾炎武

顾炎武字宁人，原名绛；乙酉后，改名。或自署曰蒋山佣，学者称为亭林先生。少落落有大志，不与人苟同，耿介绝俗。其双瞳子中白而边黑，见者异之。最与里中归庄相善，共游复社；相传有「归奇、顾怪」之目。于书无所不窥，尤留心经世之学。其时，四国多虞；太息天下乏材，以至败坏。自崇祯己卯后，历览「二十一史」、「十三朝实录」、「天下图经」、前辈文编说部以至公移、邸抄之类有关于民生之利害者，随录之；旁推互证，务质之今日所可行而不为泥古之空言，曰「天下郡国利病书」。然犹未敢自信；其后周流西北且二十年，遍行边塞亭障无不了然而始成。其别有一编曰「肇域志」，则考索「利病」之余，合图经而成者。

乙酉夏，奉母避兵常熟之郊。既应昆山令杨永言之征，与嘉定诸生吴其沆及归庄共起兵，奉故郧抚王永祚以从夏允彝于吴；浙中授为兵部司务。事既不克，永言行遁去，其沆死之，炎武与庄幸得脱；而母氏王遂不食卒，遗言『后人勿事二姓』。次年，闽中使至，以职方郎召。欲与族父延安推官咸正赴之；念母丧未葬，不果。次年，几豫吴胜兆之祸；更欲赴海上，道梗不前。

顾虽世籍江南，而其姿禀颇不类吴会人。以是不为乡里所善，己亦甚厌裙屐浮华之习。尝言：『古之疑众者，行伪而坚；今之疑众者，行伪而脆，了不足恃』！既抱故国之戚，焦原毒浪，日无宁晷。庚寅，有怨家欲陷之；乃变衣冠作商贾游京口，又游禾中。次年，之旧都，拜谒孝陵。癸巳，再谒；是冬，又谒而图焉。次年春，侨居神烈山下；遍游沿江一带，以观旧都畿辅之胜。顾氏有三世仆曰陆恩，见其日出游，家中落；叛投里豪。丁酉，四谒孝陵归；持之急，乃欲告为通海。炎武亟往擒之，数其罪，湛之水。仆婿复投里豪，以千金贿太守求杀之；不系讼曹，而即系之奴之家。危甚，狱日急；有为之求救于钱尚书谦益者，欲称门下而后可。其人知必不许，而惧失之援，乃私书一刺与之；既而闻之，亟索刺还不得，遂列揭通衢以自白。曲周路舍人泽溥者，故相振飞子；侨居洞庭东山，识兵备使者。乃为愬之，始得移讯松江而事解。于是，浩然有去志。五谒孝陵，始东行；垦田长白山下，颇赡足。

戊戌，遍游北都诸畿甸，直抵山海关外。归至昌平，谒长陵，图而记之。次年，还江南以览山水之未尽者，六谒孝陵；东游至会稽。已复北谒思陵；由太原、大同入关中，直至榆林。是年，浙中史祸作，幸而得脱。甲辰，四谒思陵毕，乃垦田于雁门之北、五台之东。初，其居东也，以其地湿，不欲久留。每言马伏波、田畴皆从塞上立业，欲居代北；尝曰：『使吾泽中有牛羊千，则江南不足怀也』。然又苦其地寒；乃但经营创始，使门人辈司之而身出游。

丁未，之淮上。越明年，自山东入京师。莱之黄氏有奴告其主所作诗，事多株连。奴得计，复指吴人陈济生所辑「忠义录」为炎武作，首之；书中列名者三百人。时在京师，驰赴山东听勘，讼系半年。富平李因笃亲至历下急告有力者，狱始白。复入京，五谒思陵。自是，往还河北诸边塞者几十年。

丁巳，六谒思陵；始卜居陕之华阴。初，遍观四方，其心耿耿未下，谓秦人慕经学、重处士、持清议，实他邦所少；而华阴绾毂关河之口，虽足不出户，亦能见天下之人、闻天下之事。一旦有警，入山守险，不过十里之遥。若志四方，则一出关门，亦有建瓴之便；乃定居焉。置田五十亩于华下供晨夕；而东西开垦所入，别贮之以备有事。尝饵沙苑、蒺藜而甘之；曰：『啖此久；不肉、不茗可也』。每游，以二马、二骡载书自随。所至厄塞，呼老兵、退卒询曲折；或与平昔所闻不合，即坊肆中发书对勘之。或径行平原大野无足留意，则于鞍上默诵诸经注疏；有所遗忘，则即坊肆中发书熟复之。

时有钜公者，以史事自任，具书招之；答以『愿一死自谢；最下，则逃之世外』。遂止。戊午，诏举大科，诸钜公争欲致之；乃豫语诸门人之在京者曰：『刀、绳具在，无速我死』！及大修「明史」，当事又将特荐之；竟请以身殉，始免。或曰：『先生盍亦听人一荐！荐而不出，名不愈高』？笑曰：『此所谓钓名者也。譬夫妇人之失所天也，从一而终，之死靡慝，其心岂欲见知于人！若曰「盍亦令人强委禽焉而力拒之以明节」，则吾未之闻矣』。

华下诸生请讲学；谢之曰：『近日二曲徒以讲学得名，招逼迫，几凶死；虽曰「威武不屈」，然名之为累则已甚！又况东林覆辄之进于此乎』！有求其文者；则曰：『韩文公起八代之衰；若但作「原道」、「谏佛骨表」、「平淮西碑」、「张中丞传后」诸篇，而一切谀墓之文不作，岂不诚山斗乎』？其论学，则曰：『孔子尝言「博我以文，约之以礼」；刘康公亦云「民受天地之中以生，所谓命也」。是以动作礼义、威仪之则以定命；然则君子为学，舍礼何由！近来讲学之师，专以聚徒立帜为心，而其教不肃』。

乙未春，出关观伊、洛，历嵩山；曰：『五岳已游其四』。岁饥，乃渡河至代北，复还华下。炎武既负用世之略，不得一遂；而所至，每小试之：垦田度地，累致千金，故随寓即饶足。尚书徐干学，兄弟甥也；当其未遇，常振其乏。至是鼎贵，为东南人士所宗。累书迎请南归，愿分别业为之买田以报；终不至。或叩之，对曰：『昔岁孤生，飘摇风雨；今兹亲串，崛起云霄。思归尼父之辕，恐近伯鸾之灶！且天仍梦梦，世尚滔滔；犹吾大夫，未见君子！徘徊渭川，以毕余年足矣』。

庚申，其妻卒于里中，仅寄诗挽之。次年，竟客死华阴；年六十九。无子，徐尚书为之立其从孙洪慎以承祀；门人奉丧归葬昆山。吴江潘耒，弟子也；收其遗书序而行之。又别辑「亭林诗文集」十卷，而「日知录」最盛传。

「摭遗」曰：王高士不庵云：『宁人身负沉痛，思大揭其亲之志于天下；奔走流离，老而无子。其幽隐莫发，数十年靡愬之衷曾不得快然一吐；而使后起少年推以多闻博学，其辱已甚：安得不掉首故乡，甘于客死！噫！可痛也』！谢山全氏曰：『历年渐远，世之能读先生之书者虽多，而能言其大节者已罕。且有不知其大节而妄为之立传者，以先生为长洲人；可哂也』！

李容

李容字中孚，盩厔人；学者称为二曲先生。其先世无闻。其父本烈士，名可从，字信吾；以壮武从军。崇祯壬午，督师汪乔年讨贼，监纪孙兆禄偕可从以行。时贼势大张，官军累战不利；可从濒行，抉一齿与其妇彭曰：『战危事。不捷，吾当委骨沙场，子其善教儿矣』！中途寓书三，惟容是念。时容年甫十有六，家贫甚。已而师徒挠败，可从死，从者五十人尽没。赴闻，彭欲以身殉；容哭曰：『母殉父固宜，然儿亦必殉母；如是，则父且绝矣』！彭氏乃制泪抚之。然无以为活，其亲族谓之曰：『可令儿佣以餬口』；或言：『可给事县廷，则母子不致有冻馁』。彭氏皆弗许；乃令之从师受学。顾修脯不具，而师皆谢之；已而彭氏曰：『经书固在，亦何必师』。时容已麤解文义，母能言忠孝大节以督课之，茕茕相依；或一日不再食、或数日不火食，恬如也。但闻其教者甚远且大，里巷非之、诮之，而母不顾。容乃果能自拔于流俗，以昌明「关学」为己任。家故无书，俱从人借之；自经、史、子、集至二氏书，无不博览，■〈广，心代八〉然会通。其论学曰：『天下大根本，人心而已；天下大肯綮，提醒天下之人心而已。是故天下之治乱，由人心之邪正；人心之邪正，由学术之晦明』。尝曰：『下愚之与圣人，本无以异；但气质蔽之、物欲诱之，积而为过。此其道在悔；知悔必改，改之必尽。夫尽则吾之本原已复，复则圣矣。「易」曰：「知几其神」。夫子谓颜子其庶几；以其有不善必知，知必改也。颜子所以能之者，由于心斋静极而明，则知过矣。上士之于过，知其皆由于吾心；则直向根源刬除之，故为力易。然中材，稍难矣。要之，以静坐观心为入手；静坐乃能知过，知过乃能悔过，悔过乃能改过以自新』。其论朱、陆之学曰：『学者当先观象山、慈湖、阳明、白沙之书，阐明心性，直指本初。熟读之，则可以洞斯道之大源。然后取二程、朱子以及康斋、敬轩、泾野、整庵之书玩索，以尽践履之功；由工夫以合本体，下学上达，内外本末一以贯之。至诸儒之说，醇驳相间；去短集长，当善读之。不然，醇厚者乏通慧、颖悟者杂竺干；不问是朱、是陆，皆未能于道有得也』。于是关中士子争就之学。关中自横渠而后，三原、径野、少墟累作累替，至容而复盛。

当事慕容名，踵门求见，力辞不得者则一见之；终不报。曰：『庶人不可入公府也』。再至，并不复见。有所馈遗，虽十反亦不受。或曰：『交道接礼，孟子不却；先生得无已甚』！答曰：『我辈百不能学孟子；即此一事稍不守孟子家法，正自无害』。当事请主关中讲院；容方为冯恭定公设俎豆，勉就之。既而悔曰：『合六州铁，不足铸此错也』！亟舍去。寻陕抚军欲荐之，哀吁得免。督学使将进其所着书，亦不可。然关中利害在民者，则未尝不为当事言之也。

初，彭氏葬可从之齿，曰「齿冢」；留穴以待身。后容屡欲之襄城招父魂，惟以母老不敢遽出，且惧伤母心。及母卒服阕，庚戌始徒步往。抵城，绕城走遍，觅遗蜕不得。乃为文祷于社，服斩衰，昼夜哭；泪尽继以血。襄城令闻之，出迎适馆；辞不受。令亦为之祷，卒不得。容遂设祭招魂，狂号不绝聋。令因议为可从立祠祀，且造冢于故战场，以慰孝子心。知常州府骆钟麟前令盩厔，尝执贽门下。至是闻已至襄城，谓祠事未能亟具，请先南下谒道南书院，发顾氏、高氏诸遗书且讲学，以慰东林余望；容赴之，远近之从游者云集。凡开讲于无锡、江阴、宜兴间，昼夜不息。忽静中雪涕如雨，搥胸自詈曰：『不孝！汝此行为何事，竟喋喋于此。尚为有人心乎！虽得见诸贤遗籍，究何益』？申旦不寐，即戒行。毘陵学者固留之，不可。时祠事已毕，还宿襄城祠下。夜分，鬼声大作；盖尝祝于父，愿以五千国殇魂同返关中故也。襄城令乃为之设祭，上列督师汪乔年、监纪孙兆禄主，以容父从事可从为配；下列长筵，遍及当时之殉国者。容伏地大哭，观者亦哭。于是立碑于冢曰「义林」；取其冢土西归告母墓，附之齿冢中，更持初服如初。

既而制府竟以隐逸荐；容辞以书曰：『仆少失学问，又无他技能；徒抱皋鱼之至痛，敢希和靖之芳踪哉！古人学真行实，轻于一出，尚受谤于当时，困辱其身；况如仆者，而使之应对殿廷？明公此举，必当为我曲成！如必不获所请，即当以死继之；断不惜此余生，以为大典之辱』！牍凡八上，更辞以病；得旨：『俟病愈，敦促至京』。自是，大吏岁时来问起居，欲具车马送之入觐；遂称废疾，长卧不起。寻部臣以海内真儒荐，时词科荐章遍海内。而容独有「昌明绝学」之目，以故朝议必欲致之，将大用。官司劝行益急，檄县守之；不获已，舁床诣行省。方伯而下，亲至榻前怂惥之；容乃绝粒，水桨不入口者六日。大吏犹强之，容乃突出佩刀自刺。于是诸官属骇绝，始得予假疗治。已复叹曰：『此事恐不死不止！所谓「生我名者杀我身」，不幸有此！皆生平学道不纯、洗心不密，不能自晦所致』。戒其子曰：『我日抱隐痛，自期永栖垩室；平生心迹，惟在「垩室录感」一书。令万一见逼死，宜麤衣、白棺，即以是书殉。厝室中三年后葬，毋受吊；毋使我泉下重有憾』！自是，当道亦不复敦迫。荆扉反鐍，弗与世通；虽旧日生徒，亦罕一觐。惟吴中顾炎武至，则具鸡黍以尽欢。越年，天子西巡狩，令督臣传旨引见，容以疾废辞；当赐御书「关中大儒」四字以颜其庐。

容年四十以前，着有「十三经纠缪」、「廿一史纠缪」及「象数」诸书。既而自以为近口耳之学，无当身平；不复示人。尝语门弟子曰：『授受精微，不在乎书，要在自得而已』。晚岁迁居富平，四方之士不远而至。容起自孤根，上接「关学」六百年之统，于寒饿清苦中守道愈严。耿光四出，而一无凭籍，尤为人所莫及。子二：慎言、慎行。慎言以门户故，出补诸生，终未尝与科举之役。后陕学使者以选拔贡之太学，卒不赴。兄弟皆克守父志，时论予诸。

「摭遗」曰：先生名从「禺」、从「页」，避作容；尝自别署为「二曲」、「土室病夫」。时海内称三大儒者：北方孙先生夏峰，当明之季，已与杨、左诸公善；易代而后，声名益大。南方，则黄先生梨洲；西方，则先生也。先生所以终身不出者，良以痛其父之截齿、母之葬齿；然襄城、盩厔各得专祠以显其亲，其道愈尊，斯可谓之大孝也矣！

黄宗炎（弟宗会）

黄宗炎字晦木，一字立溪；世称鹧鸪先生。崇祯中，以明经贡诸太学。其学术，大略与兄宗义等；而奡岸几有过之。己卯秋试不售，与弟宗会约闭关尽读天下之书而后出。

画江之役，兄弟蠲家资，尽帅家丁荷殳前驱、妇女胥执爨以饷，步迎监国于蒿坝。宗义西下海昌，宗炎乃留龛川治辎重；所谓世忠营者是。事败，狂走入四明山之道岩，为冯侍郎京第参军，奔走诸寨间。

庚寅，山寨军歼，宗炎亦被缚。京第之嫂，其妻母也；匿于其家，迹得之。验实，待死牢户中。宗义还至鄞，谋以计活之。会有冯尚书子道济，故人也；既然独任其责。与高旦中等为画策，而方僧木欲挺身请之幕府。道济曰：『姑徐之，定无死法』。及行刑之日，傍晚始出，潜载死囚随之。既至法场，忽灭火。暗中有突出负宗炎去者，不知何许人也。及火至，以囚代之。暮行十里始息肩，亟入一室，则万户部履安白云庄也；负之者，即户部子程也。鄞之诸遗民毕至，为之解缚，置酒慰惊魂，陶然而醉。既闻弦管声出隔岸，棹小舟往听之。因自取调之曰：『广陵散，幸无恙』！寻京弟故部复合，复与共事。慈湖寨主沉尔绪又以帑寄，兄弟辈交阻之，不得。丙申，再遭名捕；宗羲叹曰：『死矣』！故人朱湛侯、诸雅六救之，免。

于是尽丧其资，提药笼游于海昌、石门之间以自给。或以古篆为人镌花乳石印，或以李思训、赵伯驹二家画法为人作屏轴，或为人制砚，其贾值皆有定；世所传卖艺文者也。生平于象纬、律吕、轨革、壬遁之学，皆有所密授。既自放，乃着「忧患学易」以存遗经、着「六书会通」以正小学。雅不喜先天太极之说，论八卦方位凡数千言。自先天太极之图出，儒林疑之者亦多；然终以出自大贤，不敢立异。即言之，亦嗛嗛莫敢尽；至宗炎，而悉排之。尝语问学者曰：『诸子收拾自己聪明，归之有用一路，足矣』！

其解「易」「离」之三曰：『人至日昃，任达之士托物情外，则自谓有观化之乐；故鼓缶而歌。不然，忧生嗟老，戚戚寡欢！不彼则此，人间惟此二种皆凶道也。君子任重道远，死而后已；卫武公之所以贤也』。其论小学虽好奇字，然谓『杨雄但知识奇字、不知识常字；不知常字乃奇字所自出，奇而犹不诡于法也』。生平作诗几万首，沉冤凄结。晚更颓唐，性极僻；虽其伯兄时有不满意处。

弟宗会，字泽望；从者称石田先生。性更狷介。国变后，尝髡发作头陀状，浪游名山。后俱以抑塞而卒。

「摭遗」曰：或云晦木晚年尝作一石函，锢其所着述于中，悬之梁上；谓其子曰：『有急，则埋之安化山丙舍』！身后，果有索之者；其子遂埋之。及其子卒，而莫知所在（或言不戒于火，非也）。其生平酷嗜古玩，所聚孔多。尝一日入金陵，市买汉、唐铜印数百，肆为之空。乱后，以贫故，俱不守；叹曰：『夺我希世珍，天真扼我已』！尝阅澹归「遍行堂集」（澹归，即金堡披缁后名），笑曰：『不为雪庵之徒，而甘自堕落于沿门托钵之堂头；又尽书之于集，以当供状，以贻不朽之辱。甚矣！此老之耄也』。

案姚江黄氏伯仲，当时以其各悬象魏，不免嫌讳相因，无敢为之传者。及全氏之文出，而曲折始详。以太冲之理学文章，特邀圣鉴，固炳炳百世者矣。然其志节，惟在陵谷崎岖起军、乞师、从亡诸大案。故「摭遗」详其前事，而于被征以后则从略也。晦木之行，与伯子少有殊致；故别立一传，而以泽望名附。








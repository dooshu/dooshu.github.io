答甘肃巡抚侯掖川


西凉重地，番虏杂居，措画稍差，便成乖阻。往嘉靖初年，赖建庵、晋溪二大老经略数年而后定。近廖公以节士之概，当边阃之任，非其宜矣。比荐公于上，或有言公好以智自免，不肯任事者。兹奉翰教，措画周详，音旨慷慨，用智者固如是乎！且今英主御极，名实之辨，较若黑白；阃外之议，悉假便宜，不从中制。智者不以此时取旂常钟鼎，更复何俟？以是知谈者之妄也。






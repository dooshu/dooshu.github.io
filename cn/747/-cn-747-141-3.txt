○嫂叔舅服议

臣窃闻之，礼所以决嫌疑，定犹豫，别同异，明是非者也，非从天降，非从地出，在人情而已矣。人道所先，在乎敦睦九族。九族敦睦，由乎亲亲，以近及远。亲属有等差，故丧纪有降杀。亲疏有九，服术有六，随恩以薄厚，称情以立文。舅之与姨，虽为同气，推之於母，轻重相悬。何则？舅为母之本宗，姨乃外戚他族，求之母族，姨不预焉。考之经文，舅诚为重。故周王念齐，每称舅甥之国；秦伯怀晋，实切渭阳之诗。今在舅服止一时，为姨居丧五月，徇名丧实，逐末弃本。此古人之情，或有未达，今之损益，实在兹乎。《记》曰：“兄弟之子犹子也，盖引而进之也；嫂叔之无服，盖推而远之也。”礼，继父同居者，则为之期；未尝同居，则不为服。从母之夫，舅之妻，二人相为服。或曰同爨缌。然则继父之徒，并非骨肉，则服重由乎同爨，恩轻在乎异居。故知制服虽系於名文，盖亦缘恩之厚薄者也。或有长年之嫂，遇孩童之叔，劬劳鞠养，恩若所生，分饥共寒，契阔偕老，譬同居之继父，方他人之同衅，情义之深浅，宁可同日而言哉？在其生也，爱之同於骨肉，及其死也，则曰推而远之，求之本原，深所未喻。若推而远之为是，则不可生而共居；生而共居为是，则不可死同行路。重其生而轻其死，厚其始而薄其终，称情立文，其义安在？且事嫂见称，载籍非一，郑仲虞则恩礼甚笃，颜宏都则竭诚致感，马援则见之必冠，孔则哭之为位，此并躬践教义，仁深孝友，察其所行之旨，岂非先觉者乎？但於其时，上无哲王，礼非下之所议，遂使深情郁於千载，至礼藏於万古，其来久矣，岂不惜哉？今属钦明御宇，光华再旦，五礼详洽，一物无遗，犹且永念慎终，凝神远想，以为尊卑之叙，虽焕乎大备，丧纪之帛，或情理未除，爰命秩宗，详议损益。臣等奉遵明旨，触类旁求，采摭群经，讨论传记，或损其有馀，益其不足，使无文之礼咸秩，敦睦之情毕举，变薄俗於既往，垂笃义於将来，信六籍所不能谈，超百王而独得者也。其损益之事，备陈如左。谨按高祖父母旧服齐衰三月，请加为齐衰五月；适子妇旧服大功，请加为期；众子妇旧服小功，今请与兄弟子同为大功九月；嫂叔旧无服今请服小功五月；服其弟妻及夫兄，亦小功五月；舅旧服缌麻，请与从母同服小功五月。谨议。


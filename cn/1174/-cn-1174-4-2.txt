白云观

白云观，元太极宫故墟。出西便门，下上古隍间一里，麦青青及门楹者，观也。中塑白晰皴皱无须眉者，长春丘真人像也。观右有阜，藏真人蜕。像假也，蜕者亦假也，真人其存欤？真人名处机，字通密，金皇统戊辰正月十九日生，有日者相之，曰神仙宗伯。年十九，辞亲居昆仑。二十，谒重阳王真人，请为弟子。道成，而成吉思皇帝自乃蛮国手诏致聘，诏文云：朕居北野，嗜欲莫生，每一衣一食，与牛竖马圉，共弊同享，谋素和，恩素畜。是以南连赵宋，北接回纥，东夏西夷，悉称臣佐。念我单于国，千载百世未之有也。访闻丘师先生，体真履规，怀古君子之肃风，抱真上人之雅操，朕仰怀无已，避位侧身，选差近侍官刘仲禄，备轻骑素车，谨邀先生，不以沙漠悠远为念。真人庚辰正月，乃北至燕。令从官曷刺驰奏：登州栖霞县志道丘处机，近奉宣旨远召，海上居民，心皆恍惚。处机自念，同时四人出家，三人得道，惟处机虚名，憔悴枯槁。比到燕京，听得车驾遥远，风尘澒洞，天气苍黄，老弱不堪。伏望圣裁。龙儿年三月日奏。十月，曷刺回，复敕师前。壬午四月，达行在所。雪山之阳，设座黄幄东，与讲钧礼而不名，延问至道。真人大略答以节欲保躬，天道恶杀，治尚无为之理。命史书策，赐号神仙，爵大宗师。赐金印章，曰神仙符命，掌管天下道教。夜醮焚简，五鹤翔焉。寻乞还，诏居大都太极宫，改从真人号，曰长春。真人每晨起，呼果下骝，其徒数十，徜徉山水间，日暮返。年八十时，北山口崩，太液池竭，真人曰：其在我乎？七月九日，留诵而逝。逝之明年，其徒尹清和，始以师入龛，葬于处顺堂之后。今都人正月十九，致浆祠下，游冶纷沓，走马蒲博，谓之燕九节(又曰宴丘)。相传是日，真人必来，或化冠绅，或化游士冶女，或化乞丐。故羽士十百，结圜松下，冀幸一遇之。西十余里，为唐太宗哀忠墓。西南五六里，为萧太后运粮河，泯然漶灭，无问者。

莆田陈音重九白云观○长春宫殿锁寒烟，驻马斜阳古树边。白鹤不归人影外，黄花仍发酒杯前。龙山岘石参军帽，蓝水寒山子美篇。聚散几回时序别，令人对此一茫然。

太仓王世贞游白云观遇钟丫髻○行散到古院，翛然遇真师。落日澹眉宇，清霜疏鬓丝。饭温初煮石，丹冷旧封泥。嗒坐浑无语，蝉声秋树枝。

内江赵贞吉白云观○一丘长枕白云边，孤塔高悬紫陌前。到此心澄思出世，当年丹熟可曾仙。花泥几度供铺席，榆影更番佐数钱。谁道灯残燕九节，不教游罢早春天。

肥乡张懋忠白云观○沿堤细路接西清，河北仙凡此会盟。坞月幽人寒抱膝，岭云仙史夜吹笙。天连帝座蝉应蜕，火合羲爻药待成。误我黄粱初入梦，侍臣方奏泰阶平。

固始余廷吉游白云观○金台空往迹，玉律谷寒开。蕙帐白云动，芝房紫气回。年年仙化现，处处道流来。走马儿方健，花茵坐举杯。

黄陂蔡士吉游白云观○春灯市罢散千红，驰射当年太极宫。蛛带日光飞野马，兔丝古木蔓游龙。运余故役隍为陆，战罢哀忠陇有封。共道真人来隐迹，茫茫海峤想高踪。


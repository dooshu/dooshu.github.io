○授裴度中书令制

缉熙柄政，亮采皇猷，宏道德而辅昌图，调阴阳而平景纬。我惟求旧，人亦与能，正位台阶，实资元老。河东节度观察处置等使开府仪同三司守司徒兼中书令太原尹北都留守上柱国晋国公食邑三千户实封三百户裴度，星辰禀秀，山岳炳灵，文蔚采章，量包江海。负经邦之远略，怀许国之明诚，研几而识洞蓍龟，运筹而道光竹帛。风雨一致，仪刑四朝，万方所瞻，百辟为宪。洎扬旌雁塞，建节龙山，谨管籥而戎索烟清，壮襟带而军牙气肃。虏绝南牧，声雄北门，懿兹殊庸，予所嘉叹。是用专授衡轴，俾清化源，统和神人，茂育区夏。夫宰相之任，作予股肱，外可以怀柔四夷，内可以亲附百姓，大可以赞亭毒阜生成，小可以激贪廉正雅俗。尔有休躅，予不重言，至於玉立岩廊，风行号令，端若植表，为时指南。开予胸襟，广我视听，实赖人杰，代兹天工。爰罢麾幢，再操舟楫，庶展乞言之礼，岂唯论道之尊，伫竭訏谟，无忝毗倚。可守司徒兼中书令，散官勋封如故。


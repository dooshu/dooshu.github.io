◇谢赉扇启

臣纲启，传诏饶僧明奉宣敕旨，垂赉细绫大文画柳蝉山扇一柄，文筠析缕，香发海檀，肃肃清风，即令象簟非贵，依依散彩，便觉夏室含霜，饮露青蜩，应三伏之修景，群飞黄雀，送六月之南风，蔽日垂阴，薰泽惭采，浮凉涤暑，频末愧吹，圣人造物之巧，俯萃庸薄，王府好玩之恩，於兹下被，顶载曲私，伏增欣跃，谨奉启事谢闻，谨启。（《初学记》二十五）


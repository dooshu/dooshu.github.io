○又论进瓜果人拟官状

右。钦溆赍中书所与《进瓜果人拟官状》示臣，仍奉宣圣旨：“朕所到处，欲得人心喜悦，试官虚名，无损於事，宰臣已商量进拟，与亦无妨者。”臣愚以为信赏必罚，霸王之资；轻爵亵刑，衰乱之渐。信赏在功无不报，必罚在罪无不惩。非功而获爵则爵轻，非罪而肆刑则刑亵。爵赏刑罚，国之大纲，一纲或棼，万目皆弛，虽有善理，未如之何？天宝季年，嬖幸倾国，爵以情授，赏以宠加，天下荡然，纪纲始紊。逆羯乘衅，遂乱中原，防戍岁增，策勋日广。财赋不足以供赐，而职官之赏兴焉；职员不足以容功，而散试之号行焉。青朱杂沓於胥徒，金紫普施於舆早，薰莸无辨，泾渭不分，二纪于兹，莫之能整。当今所病，方在爵轻，设法贵之，犹恐不重，若又自弃，将何劝人。圣旨以为试官虚名，无损於事，臣伏恐陛下思之未熟，偶有是言；傥或谓之信然，臣窃以为过矣。夫立国之道，惟义舆权，诱人之方，惟名与利。名近虚而於教为重，利近实而於德为轻，凡所以裁是非立法制者，则存乎其义。至於参虚实，揣轻重，并行而不伤，迭用而不悖，因众之欲，度时之宜，消息盈虚，使人不倦者，则存乎其权。专实利而不济之以虚名，则耗匮而物力不给；专虚名而不副之以实利，则诞谩而人情不趋。故国家之制赏典，锡货财，赋秩廪所以彰实也；差品列，异服章，所以饰虚也。居上者必明其义达其变，相须以为表里，使人日用而不知，则为国之权得矣。谨按命秩之载于甲令者，有职事官焉，有散官焉，有勋官焉，有爵号焉。虽以类而分，其流有四，然其掌务而授俸者，唯系於职事之一官，以序才能，以位贤德，此所谓施实利而寓之虚名者也。其勋、散爵号三者所系，大抵止於服色资荫而巳，以驭崇贵，以甄功劳，此所谓假虚名以佐其实利者也。虚实交相养，故人不渎赏；轻重互相制，故国不废权。今之员外、试官，颇同勋、散、爵号，虽则授无费禄，受不占员，然而突锋排患者，则以是赏之；竭筋力展勤效者，又以是酬之。其为用也，可谓重矣。今或捧瓜一器，挈果一盛，亦授试官，以酬所献，则彼突锋而竭筋力者，必相谓曰：“吾以忘躯命而获官，此以进瓜果而获官，是乃国家以吾之躯命同於瓜果矣。”瓜果草木也，视人如草木，谁复为用哉？且员外、试官，无俸禄之资，无摄管之柄，无见敬之贵，无免役之优，唯假空名，以笼浮俗。浮俗所以若存若亡而未甚厌弃者，徒以上之所惜耳。今陛下若又轻用之，以为无损於事，人寤斯旨，复何赖焉？後之立功，曷用为赏？陛下若欲赏之以职事，则官员有限，而勋伐无穷，固不胜其用矣；陛下若欲赏之以货财，则人力已殚，而帑藏皆匮，固不充其费矣。既未有实利以敦劝，又不重虚名而滥施，人无藉焉，何以为国？且植瓜树果，多是野人贫者，所资唯在衣食，假以冗号，亦奚用焉？必欲使之欢欣，不如厚赏钱帛，人不失利，国不失权，各得所宜，两全其宝，何有不可。顾伤大猷，愿留睿思，更少详度。谨奏。








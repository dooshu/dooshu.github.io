列传第五 太祖诸子三


△拖雷上〔旭烈兀　出伯　阿八哈　台古塔儿〕

拖雷，太祖第四子也。甫能言，太祖为泰亦赤兀人所虏，额诃伦太后及家人皆谓不能免。拖雷独曰：“我父乘栗色马归矣。”咸以为妄语。翼日，太祖果至，乘锁儿罕失剌所赠之栗色马，众始奇之。稍长，英武有干略。太祖亲征，常携以自随，呼为那阔儿，译言伴当也。

太祖七年，攻金德兴府，不克。使拖雷与驸马赤苦帅师再往，先登，毁其楼橹，拔之。八年，从太祖攻雄、霸、莫、河间、沧、献、深、祁、蠡、冀、恩、濮、开、滑、博、济、泰安、济南、滨、棣、益都、淄、潍、登、莱、沂诸州、路，皆望风款服。

十四年，从伐货勒自弥，别将一军，渡阿母河，略定呼拉商部，事具西域传。二十年，太祖分封诸子，拖雷分斡难河上源及合剌和林之地，太祖四大斡儿朵所在也。其后皇孙阔出等来求赏，太祖曰：“吾产业已尽与拖雷，彼家主也，可向拖雷索之。”国俗，少子守父遗产，故太祖独以旧居之地与拖雷云。

二十二年，太祖崩于灵州，诸皇子奉梓宫北还，葬毕，各归本部。拖雷监国，以待立君。又明年春，召集忽里勒塔，译言大会议也。国俗，承大位者，必经忽里勒塔之议定，太宗虽有太祖之前命，犹遵国俗，召诸王、驸马及诸大将会议。众议多拥戴拖雷，太宗亦固辞，于是犹豫不决者四十余日。已而斡赤斤与察合台决计，遵太祖前命，乃扶太宗即位。拖雷进酒，诸王、驸马、诸大将脱帽九顿首，称可汗万岁者三。太宗自御帐出，先拜日，而后受贺焉。

二年，太宗伐金，拖雷帅子蒙哥及诸王阿勒赤台、口温不花等各以所部兵从行，渡漠至官山，遂入河东，拔韩城、蒲城。金大将合达、布哈守凤翔，进攻之，前军战不利。明年二月，克凤翔。五月，从太宗避暑官山，集诸王、大将议伐金之策。先是，有降人李昌国言于拖雷：“金人迁汴二十年，恃黄河、潼关为固。若出宝鸡，道汉中，不一月可抵唐、邓。金人失险，首尾不相顾，我取之如探囊底物矣。”拖雷然其计，及是以闻。太宗从之，遂定议三道进兵，期以明年春会汴。先遣搠不罕如宋假道，至青野原，为宋将张宣所杀。

时拖雷已将右军由凤翔渡渭，过宝鸡，入小潼关，欲沿汉水而下。闻宋杀使人，大怒，遂总三万骑入大散关，破凤州，径趋华阳，出武休关，围兴元府，屠洋州。分一军由沔西取大安军，撤屋为筏，渡嘉陵江入八关堡，取葭萌，略地至西水县，破城寨百四十而还。十一月，至兴元、洋州间，与东军合，进至饶风关，遂取金、房二州，破宋兵于武当山，趋均州。十二月戊辰，由峭石滩浮骑渡汉水而北，遣夔曲涅帅千骑驰白行在。

太宗方欲渡河分兵南应拖雷，会夔曲涅至，即日使返报，约南北会师。拖雷既渡汉，谍知合达、布哈步骑十五万据邓州西之禹山以待，拖雷总七提控兵凡三万骑，金兵四倍之，惟步多骑少。拖雷悉留辎重，轻骑以进。丙子，日未出，次禹山，见金步、骑傅出前后阵，因命我军分布如雁翅，转山麓，出敌阵之后，以锐骑突之。金人不得不战，至以短兵相接，我军少却。别将在西者，望见布哈躬擐甲骑而督阵，亦自阵后袭之，金将蒲察定住力战，为所却。遂退匿光化对岸枣林中，昼作食，夜骑以待，遣谍十人，敝衣羸马，亡入金师，泣诉饥寒。金人信之，与之酒食，置阵后。十人乘间逃归，尽得敌之虚实。庚辰，金大兵过林后，我军突出攻之，敌弃辎重走，不复成列。我军夜追之，比至邓，敌已入城，围之三日不下。相持至岁除。

四年正月壬午朔，金人耀兵城外，拖雷不与战，集诸将议，以顿兵坚城下非计。明日，悉率大军逾邓而北，命札剌儿将三千骑殿。合达等虑我军直袭汴京，亦弃邓蹑我军之后。甲午，我军次五朵山，明日晓行，大雾失道。金人以万骑抄我军，札剌儿战失利，多所折伤。拖雷怒其失律，以额勒只吉歹代之。我军驻沙河北，命失吉忽都虎以五千骑诱敌，敌夺桥而进，我军不与战，南渡沙河。敌欲安营，我军复渡河袭之，金人不得食宿。明日雨雪，拖雷自以万骑尾敌后，且战且行，至黄榆店，距钧州二十五里。雨雪不能进，两军对垒相持，拖雷命终夜鼓噪以扰之。

丙申，雪益甚。时太宗已由白坡济河，先遣诸王口温不花等帅万骑来会，伐大树塞敌前路。会合达等得金主密谕，言北骑已过怀孟，促入援。丁酉，雪不止。金将杨沃衍拔树开道，完颜彝率所部为前锋，至三峰山，彝先据山上，武仙、高英军于山西南，樊泽、杨沃衍军于东北。拖雷欲击之，诸将请俟车驾至破之未晚，拖雷曰：“机不可失，脱彼入城，未易图也。况大敌当前，敢以遗君父乎！”乃佯却以诱之。金将按忒木、张惠见我军势却，即挥兵乘高而下，我军回拒之。

须臾雪大作，白雾弥天，人不相觌。战地多麻田，往往耕四五过，积雪盈尺，人马所践，泥淖没胫。金军中有三日不食者，被甲胄，僵立雪中，枪槊冻结如椎。拖雷合南北两军围之数重，令军士番休，析薪燃火，割牛羊肉炙而啖之。久之，料敌惫，故开钧州路纵之走，伏军于前路夹击之。金师大溃，声如山崩，天忽开霁，日光皎然。金之精锐尽为我军所杀，合达、彝、沃衍以数百骑走入钧州，布哈走汴，至望京桥就获。

明日，车驾至，按行战地，顾谓拖雷曰：“微汝不能破敌神速如此。”拖雷逊谢而已，闻者服其不伐。从拔钧州，获合达、彝杀之。寻从拔许州，遂围汴。

夏四月，扈驾北还，避暑官山。五月，太宗不豫，暴瘖。六月，疾甚。师巫言：“金国山川神以我杀戮过多为祟，非牺牲所能禳，惟子弟可以代之。”拖雷乃祷于天，请以身代，取衅袚之水而自饮焉。数日，太宗疾果瘳。拖雷从还漠北，行至阿剌合的思而卒，年四十。

宪宗即位，追上尊号，谥曰：英武皇帝，庙号睿宗。至元二年，改谥景襄皇帝。至大二年，加谥仁圣景襄皇帝。子十一人，长宪宗，次忽都秃，世祖，旭烈兀，阿里不哥，不者克，末哥，岁哥都，雪别台，二子失名。

史臣曰：周公金縢之事，三代以后，能继之者惟拖雷一人。太宗愈而拖雷竟卒，或为事之适然，然孝弟之至可以感动鬼神，无疑也。世俗浅薄者乃疑其诬妄，过矣。

旭烈兀，拖雷第六子也，少世祖二岁。太宗二年，旭烈兀伐宋，拔安丰，赐河中、陕西诸路为分地。宪宗即位，使旭烈兀开藩西域，一切承制专决，授为叶尔堪。西域之制，汗曰阿塔毕，次汗位一等则为叶尔堪。初，定宗中分西域之地，以额勒知吉歹管角儿只，领西域之西半境；阿儿浑管呼拉商，领西域之东半境。宪宗又分西域为四部，曰呼拉商、马三德兰、义拉克、阿耳佩占，皆统于旭烈兀。

宪宗二年，以木剌夷凶悍无道，命旭烈兀率诸将讨之。乃蛮人宝儿赤怯的不花有勇略，率万二千人为前锋。三年，怯的不花攻木剌夷吉儿都苦堡，地势险峻，坚守不下。是年，宪宗又命大将撒里等征印度，亦听命于旭烈兀。撒里等入克什米尔，涉印度斯单界，大掠而还。旭烈兀以怯的不花师老无功，乃决计亲征。是时西域统兵大将为绰儿马罕、贝住，分驻于克什米耳者为岱儿巴图，三将皆受旭烈兀节制。未几岱儿巴图卒，以撒里代之。太祖诸孙所部之兵，十佥其二，从旭烈兀讨木剌夷。

旭烈兀命贝住先至罗马修桥道，峙粮储。宪宗谕旭烈兀：“木剌夷平后，即入伊拉克、罗耳、库儿特诸部。”以劫蒙古商旅也。“报达如来修好，勿拒绝，否则移兵伐之。凡大兵所过之地，勿扰民，以广招徕。军事与杜库司哈敦同议，听其区画。”宪宗意俟诸部平，尽畀旭烈兀为封地，然未明言也。皇弟雪别台幼，亦从行。

是年，旭烈兀自和林返西域。四年，率诸将出师，杜库司哈敦以第二子台古塔儿从，察阔台孙也速蒙哥妃倭耳干纳来犒师。免大兵所过之地今年租赋。五年，驻兵撒马儿干，其长官马素特献金织纹斡尔朵。未几，皇弟雪别台卒。乌鲁克射姆思哀丁先上谒，旭烈兀优礼之。至渴石，阿儿衮亦率所部来迎。旭烈兀分遣使者，谕各属国，令出兵讨木剌夷，有不从命者先伐之。于是罗马、法而斯、伊拉克、呼拉商、阿尔佩占、阿而法、失儿湾、角儿只诸酋，皆以兵至。造浮桥于阿母河以济师。中途大雨雪，驻兵于渴石，阿儿衮亦以金织纹斡尔朵进，旭烈兀大悦。

先是怯的不花使裨将率三千人过阿母河，至库亦斯单，攻拔数堡。自将五千人围吉儿都苦堡，筑垒掘濠，以裨将布里守之，自引兵攻墨喝林堡，又袭破沙喝堡，又遣别将分兵攻他勒姆与洛特巴儿两堡。四年，吉儿都苦堡人夜袭布里营，杀伤甚众，布里战殁。怯的不花闻之，亟引还，攻拔徒唔及台而舍司两堡，别将沙而班攻拔墨喝林堡。

明年，木剌夷酋阿拉哀丁为马三德兰人哈三所刺杀，子兀克乃丁库沙嗣，人咸谓兀克乃丁库沙使哈三弑其父。是年，旭烈兀遣乌鲁克射姆思哀丁至赛而担寒堡，谕其守将降，民不从。旭烈兀进至撒瓦及哈瓦甫之地，命怯的不花、库喀伊而喀等以兵来会，攻库亦斯单附近诸堡。旭烈兀由徒思进至噶尔珊，遣贝克帖木克等谕降库而沙喝，复回军入木剌夷。兀克乃丁库沙遣其弟荫恒沙来见，又使其异母弟伪为己子入质，以甲士三百人卫送之。旭烈兀命兀克乃丁库沙自来，终不至。旭烈兀遂分兵三道而进，期会师于鹿忒巴耳。不花帖木儿将右翼，自祃拶答尔进；台古塔儿、怯的不花将左翼，自西模囊进；布而嘎脱忽儿向阿剌模忒；旭烈兀自将中军向塔勒耳，直至低帘，捣其巢穴。密杀兀克乃丁库沙所遣之三百人于可疾宁。

九月，进薄梅门迭思，兀克乃丁库沙之新都也。诸将以冬寒马无刍秣，请旋师，俟来春再举。不花帖木儿不谓然，乃定议炮攻，谕堡民五日出降，逾期则屠杀无噍类。守者登陴告曰：“兀克乃丁库沙不在堡中，不得其命不敢降。”旭烈兀不信，命造冲车刻日攻城。次日，兀克乃丁库沙始遣使请降，已而其弟开城先遁，城民大哗，复誓以死守。兀克乃丁库沙又遣使白其事，旭烈兀以甘言抚之，下令亟攻城，城民亦发机弩拒之。是日风雪，兵士皆冻瘃，不能仰攻。翼日雪霁，大军复乘势攻之。

至第四日，兀克乃丁库沙率其子及将吏出降，旭烈兀厚抚兀克乃丁库沙，命以手书谕低帘、库母斯诸堡撤守备来降，惟阿剌模忒及兰巴撒耳不下。旭烈兀自将攻阿剌模忒，裨将贝而该先登，仍为矢石所却。乃使兀克乃丁库沙以书谕之，城民夜遁，大军入空城，焚其庐舍而去。又至兰巴撒耳，命塔亦儿不台围之，自率诸将返哈马丹，木剌夷平。旭烈兀以木剌夷诸堡险峻不易下，乃许兀克乃丁库沙不死，使谕降诸堡，故大小五十余堡不烦兵力而定。明年，旭烈兀议进攻报达，与诸将简料军实，同时大举。初，旭烈兀出师，奉宪宗命，尽杀木剌夷人。迨兀克乃丁库沙入觐，旭烈兀下令，无少长男女咸杀之。

是年，报达境内大水，民多饿莩。又明年，旭烈兀至秋纳维思之地。未几，仍返哈马丹，遣使谕哈里发，事具报达传。哈里发问退敌之策于诸将，其低瓦答儿、谟牙代丁劝以纳贿行成，凡祈祷之文及铸钱皆用旭烈兀名，哈里发欲从之。其小低瓦答儿、哀倍克不从，力请用兵。哈里发遂改计，谓诸将曰：“我与蒙古大汗及旭烈兀素通好，不至相仇，恐其部下所为，虚声哃喝耳。”谟牙代丁不敢复言。哈里发以书币至，历述攻报达者咸获天谴，旭烈兀益怒，然亦踌蹰不决。恐报达不易攻，先使裨将率千人探其道路。至得而腾克之地，其守将曰忽珊姆哀丁，以城降，旭烈兀许以附近之地封之。已而哈里发大将素黎曼沙兵至，忽珊姆哀丁又中悔，使告哀而陛耳军官：“向者降于蒙古，欲觇其军之虚实耳。如哈里发厚待我，我能集库而特人十万，据险邀之。”其军官告于哈里发，不以为意。

旭烈兀闻忽珊姆哀丁反覆，遣怯的不花乘其无备袭杀之，堕其城。与诸将决策深入，留哈塔克守哈马丹。命贝住等为右翼，自报达西北进；怯的不花等为左翼，自报达东南进；自将中军进次耶塞脱阿卜秃。再遣使招谕哈里发，仍不从，遂逾阔薛斯单之隘，大掠乞里茫沙杭，建黄斡儿朵于倭古儿之地。召诸将议军事，贝住等乃自体格力斯河上游东渡，以土耳基军校二人为向导，又使谕哈里发：“如不能自来，当使低瓦答儿、素黎曼沙先至。”哈里发亦不答。

旭烈兀进至呼耳汪，时怯的不花已入罗耳斯单，贝住等还渡体格力斯河，从塔克里丹东南入。哈里发使哀倍克、费度曷丁、喀拉辛酷耳等守体格力斯河东之牙库拔城，闻贝住等已渡河，亦引兵西渡。遇前锋将苏衮察克于盎瓦拔耳，再战，全军尽覆。费度曷丁、喀拉辛酷耳死之，哀倍克单骑遁归，报达亟缮城守。贝住等沿体格力斯河直抵城西，河东诸将怯的不花营于开克拔提门，布而嘎等营于速克莎勒坛门，旭烈兀自营于阿郑门，城围遂合。哀倍克欲乘小舸突围走，为巡逻所邀截，仍引还。

哈里发再遣长子与谟牙代丁至军中，旭烈兀拒不见，遣使召素黎曼沙及哀倍克至，纵之归，使告城中：“蒙古将迁城民于西利亚，愿出者听。”及城民出，分于各营，次日悉杀之，并杀素黎曼沙、哀倍克。越日，哈里发率其三子及法官、教士、贵族等出降。旭烈兀置哈里发父子于怯的不花营，大宴宫中，命絷哈里发至，告以“君为室主人，我为客，何以赠我？”哈里发献锦衣二千袭、黄金一万的那，其他珍宝称是。旭烈兀曰：“是但可犒吾从者。”促令发窖藏，黄金珠玉充物，其中阿拔斯五百余年之蓄积，悉为旭烈兀所有焉。事定，以毡裹哈里发，置通衢，驱马践毙之，纵兵杀掠，死者八十余万。自是兵威所及，望风披靡。八年，进攻西里亚。明年，入他古木斯都城。闻宪宗大渐，兵始返，事具西里亚传。

初，朮赤后从旭烈兀征报达者曰土拉尔，曰布而嘎，曰库里。土拉尔以事被谗，旭烈兀严刑鞫之，诬服。命苏衮察克执送于伯勒克汗，伯勒克以谳已实，使返而听命，旭烈兀杀之。已而布而嘎、库里亦相继卒，伯勒克疑毒死，大怒，又以旭烈兀师行所至，残杀素尼、十叶教士无人理，中统二年，尽暴旭烈兀之恶，兴师问罪，声言为冤死者复仇。分二军，自将一军入呼拉商，又南取哥疾宁；其一军命土拉尔从兄弟诺垓将之，由得耳盆脱进至设里汪，败旭烈兀前锋将失剌木于沙马起。

已而大将阿拔台继至，诺垓败，旭烈兀自将出得而盆脱，与阿拔台兵合，诺垓遁走。即诺垓幕中置酒三日，以庆战功。明年春，诺垓搜集散亡，军复振。旭烈兀拒战失利，退渡帖列克河，冰泮士卒多溺死。埃及王比拔而斯以西里亚事，夙怨旭烈兀，闻旭烈兀兵败，遂通好于伯勒克，与之连合。至元元年，世祖遣使者，册封旭烈兀为伊而汗，自阿母河至西里亚，益兵三万戍之。

明年，旭烈兀病卒，遗命以长子阿八哈为嗣。旭烈兀封地，南界印度洋，西南界阿剌伯河，东北界察合台、朮赤分地，与察合台、朮赤后王并称三大藩。子十三人，知名者曰阿八哈，曰客儿来，曰台古塔儿牙世摩特，曰蒙哥帖木儿，曰台克实，曰空古斡儿，曰出木哈儿。其子孙多留西域，惟诸孙出伯居中国。

海都叛，出伯率所部捍御西陲。至元二十年，封西宁王，赐银印龟纽。二十五年，海都犯边，出伯总驸马昌吉、诸王也只烈等御之，赐金银币帛。二十七年，又击败叛王昌吉。元贞初，立都元帅于北庭及曲先塔林，并受出伯节制。在西边十余年，为朝廷倚重。大德初，特赐征行马粟。四年，赐钞万五千四百锭。五年，又赐六万锭，别赐市马直三十八万四千锭。宠眷莫与为比。

及海都死，察八儿嗣，朝廷未审其向背，益出伯军三千人人马二匹，官予其直，又籍甘州善射者二千人隶之，使严备西边，以观敌变。明年，察八儿降。八年十二月，以功晋封威武西宁王，换金印驼纽，镇哈密。十一年，晋封豳王。出伯营军之地，西接兀丹，有八答山产玉，常谪罪人采之，道远进奉劳费。至元中，朝廷赐出伯钱币，载以官驴，至则并驴赐之。桑哥议，请以驴载玉而回。至大初，出伯又进玉六百斤，赐金、银锭有差。延祐七年卒。子南忽里嗣，改封肃王。卒，弟恩特帖木儿嗣。降于明，封忠顺王。

阿八哈，旭烈兀长子。生于太宗七年。从父西征，躬擐甲胄，甚有战功。旭烈兀开藩西域，使领马三德兰、义拉克、呼拉商三部。旭烈兀卒，阿八哈来奔丧，管旭烈兀斡尔朵之大臣曰伊而喀以遗命告。阿八哈既葬，伊而喀与诸大将曰苏衮察克，曰苏纳台，曰阿拔台，曰台马库，曰辛图尔，曰阿儿衮阿喀，会议遵遗命，奉阿八哈嗣位。阿八哈让于弟台古塔儿，众不可；复欲俟世祖册命，众以汗位不可久虚，再三劝进，乃即位于察罕淖尔。

国俗，新君即位，群臣从新君朝日，皆解带挂于项，向日九拜。新君入帐殿，群臣拜贺如初礼。阿八哈自以未奉天子命，不敢遽践汗位，设小坐于下以受朝，仍以射姆沙丁谟罕默德志费尼行尚书省事，阿儿衮阿喀司财赋，以弟台古塔儿辖得而盆脱及阿拉他克，弟台克实辖马三德兰、呼拉商，以伊而喀之子图古司、苏衮察克之弟杜丹辖罗马，以杜而台辖的牙佩壳耳与美索卜塔米牙，以希拉们辖角儿只，以苏衮察克辖报达与法而斯，阿拉哀丁阿塔玛里克志费尼副之，定都于台白利司。夏驻阿拉他克昔耶库，冬驻阿而俺，或报达，或楚喀图。

至元三年夏，诺垓侵得而盆脱，台古塔儿与战于阿克索河，诺垓伤目而退。阿八哈闻伯勒克汗自率大军南来，乃退渡库尔河，撤桥梁自守。两军隔河相持十五日，伯勒克欲改道自角儿只进兵而病卒，军亦罢。阿八哈遂筑边墙于库耳河北，自达兰淖尔至得世库耳提俺，分兵守之。是年冬，埃及王比拔而斯知与朮赤后王称难不能西顾，以兵夺西里亚境内滨海数地，复侵小阿昧尼亚。小阿昧尼亚酋海屯第一乞援于阿八哈，兵未至，其子立盎已战败被禽。海屯第一与埃及议和，赎其子归。是时阿八哈以东方有警，听其行成。七年，阿八哈与察合台后王博拉克战于徒思，大败之，事具博拉克传。阿八哈留台克实守呼拉商，自引军西行至低巉，遇木剌夷人行刺罗耳酋约索甫，下马亟救之获免。

是冬，世祖使命至，锡以冠服，册封为汗，阿八哈乃重行即位礼焉。博拉克卒，其子伯克帖木儿、笃哇、布里亚忽拉洼夷与阿鲁忽之二子楚班、基颜合兵攻海都，躏阿母河北，数与海都战而数败。志费尼谓阿八哈曰：“彼之争我之利也，然必有一胜。胜者并其众，祸必及我，宜先掠其地，勿令生聚。”乃使捏克拜巴都尔、察而杜阿克贝将一军渡阿母河，约索甫、喀而噶带、楚而喀达夷、伊拉布哈将一军，自呼拉商循阿母河之西，以侵乌尔鞬赤、机洼之地，捏克拜一军入布哈尔，虏民五万以归。楚班率众来追，夺还所俘之半。

是时埃及攻西里亚，数年兵不解，来乞援。八年，阿八哈命大将萨马嘎尔率万人援西里亚。冬，埃及人自丹马斯克奄至，我军败退，埃及陷哈俺城而去。次年，又为阿八哈所取。先是比拔而斯欲与阿八哈行成，遣二使见萨马嘎尔于昔挖斯城，因入谒阿八哈。时朮赤后王忙哥帖木儿屡约埃及夹攻阿八哈，使人泄其事，阿八哈闻之大怒，即遣二使归，遂渝平。至元九年，阿八哈遣使至丹马斯克，要比拔而斯自来议和，比拔而斯亦要阿八哈自往以答之。冬，遣将攻陛而哀城，比拔而斯来援，以驼马负舟，舟可分合。既至哀甫拉特河，步卒乘舟，骑泅水，败守河兵，攻城之将引还。

十一年，比拔而斯令阿剌伯之贝杜音人来侵，至谙拔尔。十二年，又入小阿昧尼亚，分兵赴陛而哀，以拒援兵。冬，其将阿拔台攻陛而哀，以天寒粮运不继而退。十四年，比拔而斯自将攻罗马，阿八哈遣图古斯、倭而洛克图、杜丹三将统十一队以援之。罗马之配而斡乃亦以兵从，配而斡乃，译言宰相也。遇于阿白拉斯丁城，比拔而斯先登陷阵，图古司、倭而洛克图皆战没，兵士死者六千七百余人。配而斡乃潜通埃及，遣使贺捷。比拔而斯不敢久留，即班师。

阿八哈闻兵败，自将大军继至，比抵罗马，则埃及人已先一月去矣。经阿白拉斯城，见尸骸山积，大哭，詈配而斡乃不多出兵助之，纵兵大掠，留空库斡台统罗马兵而返。道过贝布而堡，堡长出谒，请毕一言，许之。乃曰：“汗所仇者埃及，今多俘罗马民，何也？”阿八哈悟，责诸将不早言，尽返所俘。既而闻配而斡乃潜通埃及，乃责以三罪：一战败而逃，一敌兵至不亟报，一败后不来请罪，十五年，戮之于阿拉他克。

十八年，阿八哈命弟蒙哥帖木儿统军，角儿只、小阿昧尼亚人皆从，与埃及王开拉温战于哈马希姆斯。埃及遣人伪降，临阵刺蒙哥帖木儿坠马，军乱，敌乘之，遂败。时右翼已败，敌兵追至希姆斯城下，待后军不至，侦之，则中、左两军俱溃，亟退。埃及人逐于后，渡哀甫拉特河，多溺死，有逃入沙漠者，亦暍死。阿八哈自为后援，未及渡河，而前军败，亦退。十九年，归至哈马丹，愤恚而卒，年四十八。

二子，长阿鲁浑，次盖喀图。阿八哈妃八人，一为东罗马王密哈哀儿巴里洛克之女。初，旭烈兀与东罗马通好，结为婚姻。罗马俗一夫惟一妇，蒙古妃嫔多，东罗马王难之，重违其请，乃以私生女玛里亚字之。送至中途，旭烈兀已卒，阿八哈遂娶之，以是厚抚天主教人，与教王及法兰西诸国通使命。其臣曰纳昔儿哀丁，通天文、算术，著有测日仪器历算等书。讲舆地学者曰只马拉丁牙库特，讲乐律者曰阿白图而谟爱明。人才辈出，一时称盛焉。阿八哈卒，弟台古塔儿牙世摩特嗣。

台古塔儿，阿八哈母弟也。蒙古家法，君卒，择其子及弟之年长者立之。阿八哈欲传位于子阿鲁浑，议未定而卒。诸弟以台古塔儿为最长，其弟曰阿载，曰康廓而拉台，曰忽喇术；其兄子曰楚式喀泼，曰景术；与诸将苏衮察克、辛杜而等皆拥戴之，附阿鲁浑者惟布哈与乌洛克等数人，劝阿鲁浑勿与争。至元十九年，诸王大将定议，立台古塔儿。

夏六月，台古塔儿即位，以素奉天方教，改名牙世摩特，不称汗而称苏而滩，下令国人皆奉教。以苏衮察克为大将，以射姆思丁志费尼为相，司钱谷。其弟阿累屋丁志费尼先坐事下狱，释之，仍使镇报达。以与埃及同教，遣使往议和。阿鲁浑虽让位，然心不能平，又不欲入天方教，诸王大将亦多以天方教为非。阿鲁浑奏于世祖，言台古塔儿违祖训，从异教。世祖寝其事不问。

阿鲁浑分地为柯拉森，岁赋少，军储不赡，请于台古塔儿，以法而斯、义拉克、阿术迷三部为属地，台古塔儿不与。是年，阿鲁浑在报达驻冬，台古塔儿以康廓而拉台镇罗马，恐与阿鲁浑连合，遣兵驻的牙佩壳耳，扼其中路。康廓而拉台果与诸将约，欲俟台古塔儿西巡袭杀之，而立阿鲁浑。事觉，台古塔儿断其脊骨杀之，同谋诸将与罗马酋结牙特丁皆死，以重兵围报达，捕阿鲁浑。及兵至，阿鲁浑已返柯拉森，时二十年正月也。

台古塔儿征兵八万伐阿鲁浑，以大雪缓师期。四月，兵至塔马干，阿鲁浑自将御之，战于开而布逐而克之地。阿鲁浑兵败，遣其子合赞与察合台孙尼古他而之子倭马倭古而来议和。台古塔儿命阿鲁浑自来，则受其降，前事释不问。阿鲁浑不敢往，台古塔儿再遣使谕之。六月，阿鲁浑始至，命归柯拉森，以部将阿里那克监之。台古塔儿旋师，密谕阿里那克：“阿鲁浑归即杀之。”

初，阿鲁浑部将布哈将兵，兼管阿鲁浑内政，台古塔儿即位，命喀阿布哈代之，故布哈怨台古塔儿，潜告诸将：“台古塔儿必欲杀阿鲁浑及吾辈。”于是，忽喇术、楚式喀泼等皆信其言。七月，请阿里那克夜宴，阿里那克谓：“我监守阿鲁浑者，不敢离。”楚式喀泼请代之，乃赴宴。既醉，布哈挟阿鲁浑出，杀阿里那克于坐上，并将其兵。楚式喀泼之弟控库世亦引所部来会，诸将皆俯首听命。台古塔儿失众，走其母杜库司可敦营中。

初，尼古他而将兵从旭烈兀征报达，遂留事阿八哈，及薄拉克来伐，贻书约其合应，尼古他而得书未举兵。阿八哈召之，尼古他而疑事泄，乃率所部奔得而盆脱，为希拉们所败，执送于阿八哈，囚之，其旧部溃散在库密失之地为盗，称其众曰：喀敖唔。至是，阿鲁浑招之，使捕台古塔儿。康那而拉台部将亦欲为旧主复仇，率所部应之。

台古塔儿与杜库司可敦赴得而盆脱，欲入奇卜察克察，适喀阿布哈、辛杜而二将至，见台古塔儿势去，反以兵守之。喀敖唔群盗至，大掠，执台古塔儿送于阿鲁浑。阿鲁浑以杜库司可敦哀祈，欲宥之，康廓而拉台子请复仇，乃断其脊骨以死。是年，台古塔儿使者至埃及，埃及王开拉温闻国有内乱，下使者于狱杀之。

史臣曰：旭烈兀辟地万里之外，其功名与拔都相伯仲。兄弟阋墙，自招外侮，使西略之雄图限于埃及，惜哉！




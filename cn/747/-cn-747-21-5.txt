○命李延昌等屯兵秦州制

朕闻天生五材，废一不可，不教人战，是谓弃之。我国家光宅天下，守在海外，后於吊伐之义，岂穷兵以黩武；先以威德之怀，欲安人而和众。将戒不虞，谅不获已。突厥比通和好，颇负盟约，不有金革，孰宁疆场，不有师徒，谁扞牧圉。昔者命彼南仲，城於朔方，军出陇西，劳於渭北，此其备也。今寒露腓草，秋风扬尘，必顺时以致师，方休农以简卒。我图靖国，其在绥边。卫尉卿兼检校左金吾卫大将军凉国公李延昌，克树勋庸，遍该韬略，关张万人之敌，勇不顾身；程李二将之名，忠於卫主。董司戎事，行料兵权，可充陇右道防御大使。左武卫将军白道恭等，居运六奇，行谋百胜。早闻营平之议，思睹票姚之捷，可为之副。宜取朔方后军兵，及前年朝堂应募健儿等，总十万人，群牧马四万匹，於秦州成兰渭等州界，逐便屯集教练。仍书报赞普，共为声援。明加侦候，勿使失机。


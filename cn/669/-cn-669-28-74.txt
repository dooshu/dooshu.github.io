74　重君子敬而遠之　輕小人狎而近之　中庸尊賢以修身爲本


魏鄭公曰：「重君子也，敬而遠之；輕小人也，狎而近之。」語見魏徵本傳。武帝之於汲黯、衞青、公孫弘，明皇之於姚崇、宋璟、李林甫可見矣。中庸之尊賢，必以修身爲本。

【元圻案】漢書汲黯傳：「大將軍青侍中，上踞厠視之。丞相弘宴見，上或時不冠。至如見黯，不冠不見也。上嘗坐武帳，黯前奏事，上不冠，望見黯，避帷中，使人可其奏。其見敬禮如此。上既數征匈奴有功，黯言益不用，坐法免官，召爲淮陽太守，十歲而卒。」〇唐書姦臣李林甫傳：「帝之幸蜀也，給事中裴士淹以辨學得幸。時肅宗在鳳翔，每命宰相，輒啓聞。及房琯爲將，帝曰：『此非破賊才也。若姚元崇在，賊不足滅。』至宋璟，曰：『彼賣直以取名耳。』因歷評十餘人，皆當。至林甫，曰：『是子妬賢嫉能，舉無比者。』士淹因曰：『陛下誠知之，何任之久邪？』帝默不應。」






牛尚书谅四首

【画梅】

梨花云底路参差，折得春风玉一枝。

南雪未消江月晓，欲从何处寄相思。

【红梅】

陇头人未来，江南春几许？

惆怅玉箫声，吹落胭脂雨。

【庚戌五月十三夜梦侍读先生枕上成诗】

（侍读，张以宁也。偕谅奉使，卒于安南）

出使艰虞万里同，归期日日待秋风。

宁知永诀蛮江上，才得相逢客梦中。

岸帻尚看头似雪，掀髯犹觉气如虹。

起来抆泪凭阑久，落月啼鏚绕殡宫。

【破窗风雨图】

风雨东南接漏天，客窗吹破碧纱烟。

十年世事关心曲，一片秋声到枕前。

花落不妨尊有酒，客来未觉坐无毡。

老予曾觅苏端隐，藜杖春泥绿水边。


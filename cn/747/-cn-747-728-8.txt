○批宰臣贺下诛回鹘德音表

省表具知。回鹘背弃恩亲，犯扰边鄙，枭音不息，兽性难驯，自号天骄，常为国患。比者虽闻困弱，尚肆猖狂。朕念以亲姻，隐忍而已，良思忌器，难决用师。曾无悔祸之词，屡有干诛之状。戎臣奋志，甲士齐心。用奇而果建殊勋，决胜而且无遗策。今则公主归止，元凶遁逃，罪恶既盈，诛夷难逭。用颁制命，以正典刑。每思除害之言，岂以佳兵为念。故非获已，有愧贺章。


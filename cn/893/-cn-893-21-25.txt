与夏十二登岳阳楼





《方舆胜览》：岳阳楼，在岳州郡治西南，西面洞庭，左顾郡山，不知创始为谁。唐开元四年，中书令张说出守是邦，与才士登临赋咏，自此名著。



楼观岳阳尽，川迥洞庭开。[一]

雁引愁心去，山衔好月来。

云间连下榻，[二]天上接行杯。[三]

醉后凉风起，吹人舞袖回。

[一]岳阳，谓天岳山之阳，楼依此立名。洞庭一湖，正当楼前，浩浩荡荡，茫无涯畔，所谓巴陵胜状，尽在是矣。



[二]下榻，用陈蕃礼徐稚、周璆事，见十四、二十卷注。沈约诗：“宾至下尘榻。”王勃文：“徐孺下陈蕃之榻。”“下”字本此。



[三]传杯而饮曰行杯。






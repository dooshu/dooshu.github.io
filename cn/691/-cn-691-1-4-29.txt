◎修符

家大人陈臬山左时，考课泺源书院，有海阳修生者，文颇佳。异其姓，因询家世，则读书旧家，其父修符者，曾中解元。并述其父来省赴试时，途次遇夫妇二人携幼子哭甚哀，诘之，则将鬻子以偿富家债者，修乃计其数倾囊与之。及入闱，题为"孔子于乡党"句，属思未就，忽梦一老人告之曰："此题若作两乡党，必元"。惊觉，即以宋鲁分股。出闱后，遇一人泥首于地，视之，即将鬻子人也。坚请过其家，甫入门，见壁悬绘像，与梦中老人宛然无二，询之，为其父遗像也。榜发果首选。按此事已载先大父《天池公书香堂笔记》中，家大人近复录入《制艺丛话》。忆张惕庵先生曾云："乡党自是昌平阙里。"然《礼儒行篇》云："某少居鲁，衣摧掖之衣，长居宋，冠章甫之冠。"则宋鲁并称乡党，非无据也。


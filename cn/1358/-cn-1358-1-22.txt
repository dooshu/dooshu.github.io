琵琶行

乐天《琵琶行》云：“门前冷落鞍马稀，老大嫁作商人妇。”东坡举此以喻杭妓琴操，即感悟而求落籍。龙仁夫《题琵琶亭》云：“老大姮娥负所天，忍将离恨寄哀弦。江心正好观秋月，却抱琵琶过别船。”中含讽意。又有女子题诗船窗云：“爷娘重利妾身轻，独抱琵琶万里行。弹到阳关齐拍手，不知元是断肠声。”含无限悲怨，非抱器过船者比也。


卷五十七

钦定四库全书

怀麓堂集卷五十七

明　李东阳　撰

诗後稿七

七言律诗

送衍圣公闻韶袭封还阙里

夜来佳气绕门阑晓听郎君已拜官鲁郡山川归旧国孔林苹藻荐新盘田无公税堪为养家有遗书正好看从此云霄是平地道途长为报平安

赠阙里孔闻礼【南溪圣公次子】

少年文采动公卿剩说尼山有俊英千载衣冠三氏学五更钟漏九重城极知东岳瞻云意酷似西堂听雨情寄谢南溪溪上水几时容我棹舟行

方石先生祖母赵节妇没已五十年方石以礼部侍郎诰请移为旌表为诗纪事奉次二首

凤函飞度越江遥江上离鸾恨始消故国山川增秀拔旧家门户起萧条诗书泽远传三世雨露恩深浃四朝从此贞心长不死九泉披豁见层霄

路接清风岭未遥【清风岭台州事】旧乡遗俗岂全消百年始报生成德六馆重开节义条星小竟随孤月照江清耻受恶溪朝先生不为彛伦起兹事何因彻九霄

又二首

故家华胃本非遥薄俗真堪鄙吝消始信忠臣元有训谁言孝子不同条【谢高祖孝子讳温良】隂晴到底天须定江汉何心海自朝多少穷嫠委沟壑夜台无力叫重霄

思山梦岭路非遥【谢有思山改会缌又山名大梦皆世墓】旧事多从话里消看取霜松高万丈任他风柳弱千条丝纶命许兼先代【谢始欲移所得诰命诏并与之】竹帛名应载本朝昨夜文星连婺女共将光彩动青霄

次李白洲六十自夀韵

宦情元不困诗魔白战犹闻夜枕戈南去扶揺无限路北来安乐有行窝孤松岁晩心能壮丛桂秋深影渐多自爱黑头双鬓在每呵青镜手亲磨

送焦守静先生使襄府

丹书玉节又南行一日龙光起四瀛新使早占唐李合旧恩犹识汉桓荣三朝委质君臣义两世通家父子情应向别筵怀往事曲江花底拜年兄

悬车旧第卷为宝庆谢太守公子业题次方石韵二首

山头牛背稳如车犹记当年谢事初地僻有时穷岭峤家贫无计问田庐屋梁落月分明在霄汉晨星次第疎因过竹林谈旧隐几声清啸一长歔

仕涂随地有摧车野服何人得返初老去功名皆外物旧时山水是吾庐达能玩世心非放清足传家计未疎屋不可瞻乌可爱天涯一见一欷歔

爱日楼为钱郎中荣作

白日红顔映鬓丝百年心事此楼知生憎暮色经檐短每恨晨光出海迟寸草有春犹物类长安虽远未天涯彩衣催进长生酒莫待高庭树影移

荣夀楼为仲佥事本作

百尺高楼肯构新郎君家有白头亲骈罗合敞长生宴升降全轻未老身泼眼湖光堪酿酒卷帘山色似娱人豸冠骢马朝天路夜夜凭阑望北辰

病中言怀八首

三年病後强趋朝又拥重门卧寂寥梦绕千山心不定枕欹双臂力全消笼灯月暗疑无影园雪风稀未满条睡起忽然忘握髻不胜愁鬓晚飘萧

瓦炉初冷更添香更漏沉沉月转廊身老病随年共至愁多心与夜争长尘编倦扫时防蠧壠树新移尚怯霜自笑闲情缘底在向来公事已全荒

身病何如目病难极知昏眊胜衰残愁来强阁东门泪老去从欹杜甫冠新酒纵篘仍断饮好书虽借懒开看枕边莫道无余事犹有诗成字未安

门掩疎篱雪满池夜寒惟有病先知氷轮影薄当窻近竹叶声稀到枕迟三径业荒秋去後十年心苦梦醒时一身经济元无术医国如今合付谁

返櫂湖南路已微买田阳羡事多违老看天地余生少远别江湖旧伴稀灵囿藻深鱼尚在故林松暝鹤还飞天寒岁晚无聊赖吟倚高楼送落晖

东归重下潞河船犹有江山未了缘望远真穷沧海际登高空指泰山巅流光转眼清秋过往事经心白昼眠寂寂闭门多病里始知游赏是神仙

高梁桥北畏吾村壠树成行石兽蹲岂谓驱除非旧主始知封表是君恩愁来霜露情多感老去烟霞癖尚存已办轻车随欵段挂冠须向国西门

几囘班召入彤扉又向经筵劝讲归温语问时劳睿想霁顔开处识天威相如病久经旬卧汲黯身长与愿违万里云霄双倦翼侧看鸾鹄让囘飞

郊坛分献得夜明

夜色灯光远近中广寒元是水精宫九重阊阖随高步万里山河入半空歌罢乐声还彻外拜时人影尽朝东高明愿托无私照四海长瞻配日功

庆成宴次焦少宰韵二首

南郊礼罢及辰良春殿筵开爱日长神贶已沾颁後胙宫衣犹带祭时香旌旗簇拥千人队衮绣分明五色光乾饮满斟皆圣语共将涓滴报吾皇

共随经幄辅元良玉署金銮岁月长学士几陪天上宴侍郎还立案头香迁宫地隔新曹省赐坐身沾旧宠光应是老臣偏感事碧桃曾见醉先皇

次李白洲留别韵二首

少日相忘汝与吾老来俱已变头颅家贫尚有千头橘身健何须九节蒲酒兴不输诗力壮野心偏向世情粗上东门外应囘首谁为疏郎作画图

俯仰平生不愧吾肯随弘景叹头颅归心白忆霜前鴈别意青怜水上蒲唐代百篇希世有汉廷三尺本君粗亨衢不隔安车路回首风云是壮图

奉送梓宫至土城哭而有述

郭外宫车驻复行万方臣妾共吞声惊颷惨似升遐日落景深留返照情千载再逢真隔世百身能代敢偷生清尘望尽犹翘首愿作飞云绕去旌

过小西门怀旧垄有作

古城西北气萧森旧路苍茫不易寻手种青松今易主耳闻乌鸟更关心山堂尚忆风霜破野径犹虞鹿豕侵遥指故原新树里晚风吹泪湿衣襟

畏吾村先墓忽枉刘司马见过感而有诗

满地悲风起白杨壠头斜日半荒凉巨卿白马期能到范叔绨袍义可忘话旧畧教肝胆尽忧时同感鬓毛苍我来君去何匆促犹有官曹债未偿

奉迎神主观御容哭而有述是日复大风

园陵北望路迢遥夜候禅宫坐寂寥已向人心占梦寐更从天意识风颷目瞻遗像山河秀泪滴空原草树凋神御入城当午霁不堪重拜阙西桥

和方石先生留别韵二首

宦情今日为君微别卷诗成强自挥欧冶金呜孤剑跃海天云尽一鸿归行踪得与浮萍似尘世休言大梦非何物人间堪更比向来风槩十分巍

客心乡路转依微囘首风尘袂一挥已起谢安还复卧未秋张翰忽先归桃源再入花应在赤壁重游事恐非试向画图占夀考老来诗骨更崔巍

伦修撰文叙颁诏安南便道省亲

藩邦地重极炎洲诏使名高出状头一代风云龙虎会百年郊薮凤麟游殊方尽处闻天语旧屋归时记海筹采得民风兼国俗玉堂青史待删修

正德丙寅正月二日雪

三冬腊雪已无期两日春风尚及时朝士揽衣惊起早都人勒马爱行迟年华过眼人须惜帝力如天物不知却讶桑林才六事也能照格应商祈

徐侍读穆颁诏朝鲜

六龙飞御九重天天上文星下海堧万物发生新雨露累朝封锡旧山川鸾书共识中华字凤历初开正德年珍重登高能赋手玉堂青简待同编

初开经筵纪事【正德元年二月二日是日开讲大学】

曾侍宫筵入桂坊又开经幄引鵷行春秋义重初元岁大学书陈第一章讲罢天顔犹咫尺朝回日色半苍凉兼金彩币皆恩泽四表同瞻圣德光

亲耕籍田纪事【二月十五日时陪祀先农且预九推之列】

短犂长策共分曹白石坛空碧殿高七奏耳闻神听远三推心识圣躬劳伶人曲按新翻谱御酒恩沾旧赐袍帝业艰难民事苦愧时筋力助分毫

沈编修焘册封安南

玉堂书史暂休衙银汉星辰早泛槎已向夏坛分赤社更从周雅赋皇华主恩前後重颁诏使节从容两过家今日赠诗他夜梦紫微枝上月鈎斜

题许给事天锡驻节寜亲图

黯淡滩头舟若飞安南国里使臣归宫恩满载黄封酒官様新裁白泽衣天上两星当户动人间寸草自春晖咨诹本是皇华职随意周原四牡騑

赠阙里孔以昌

魏阙威仪见两朝汉雍经史听圜桥烟霄旧路星河近草树新恩雨露饶已向云仍占圣泽还从伯仲识风标分明阙里墙东地何日寻君再举镳

闻刘东山司马致仕之命是日得谢方石祭酒到家日所寄诗感而有作

越客书来自海滨楚乡重见拂衣人名如洛社非同里诗到梁州各有神万里云霄俱税驾两山风月自为隣试将出处论心事惭愧官曹一病身

十年两度送君归听说乡山兴欲飞岁久儿孙头角变日长宾客往来稀平桥着板通樵径老树盘根作钓矶强欲相从无旧业定於何处解朝衣

陈司空之南京例赠二首

簿书丛里日纷龎四十年来老鬓双水部官高聨八座石城形古镇三江秋波舣棹花迎客晓梦趋朝月在窻兼喜故园衣锦地几多髦稚拥归幢

泮水芹香共几秋曲江花底复同游君从北省移南国我已红顔变白头舟檝地经生道路画图人识旧风流明年夀骨应全健预写诗篇当酒筹

木斋先生将登舟以诗见寄次韵二首

十年黄阁掌丝纶共作先朝顾命臣天外冥鸿君得志池边蹲凤我何人官曹入梦还如昨世路论交半是新仄柁歌帆何日定茫茫尘海正无津

暂从中秘辍丝纶同是羔羊退食臣偶为庭花留坐客岂知宫树管离人杯余尚觉情难尽棋罢惊看局又新极目春明门外路扁舟明日定天津

石封君徐节妇挽诗二首次沈仲律提学韵

试问元方与惠连故家风范尚依然曾同姓字题金牓不见功名到白颠身後子书能读父古来人定可胜天当庭种得梧桐树直待巢成凤已骞

不羡徐家有二雏眼看一一上云衢九原再作心无愧万里生还事可吁敢谓荣名堪比养故知隂教不相诬嗟予谈虎神伤处却恐神伤虎不如

鲁编修铎颁诏安南

命使炎邦帝选才状元刚去省元来车从北斗杓前指诏向南天尽处开史局事严应暂辍宫袍恩重许新裁归装不载官中物自写黄封作夀杯

石学士珤之任南京

黄金台上玉为堂刚送罗生又石郎四海豪英唐意气两都风物汉文章旧传衣鉢吾空老世业箕裘子最良可与语人今渐少不胜南望立斜阳

题义声贞则二卷为林知府世远父母作

三十浮生一梦余义声先已动州闾门高邓尉堪容马家富唐侯剩有书岁久佳城双璧掩恩深令子一官如褒章两字同华衮夜夜虹光照墓庐

贞则堂高世所传栢舟风节故依然道傍绰楔行人驻天上丝纶内史宣老去深恩犹襁褓生平遗泽尚桮棬旧家本是泷冈後长记辛勤教子年

储都宪静夫在南曹时尝取鹤鸣诗义名其园曰檀园又取杜少陵渼陂诗义名其轩曰浄拭轩比再入南京请各赋一首

山林城市两相忘退食官曹白日长正爱庭隂深覆緑却嫌阶叶乱堆黄窥园董子心仍在扫室陈蕃志且偿今去行台还种栢可应重和伐檀章

红花碧叶照清池长忆东曹坐对时纵有尘埃无地着絶无雕饰有天姿年华过眼频经几风景撩人更属谁官署不同心赏在也应重和少陵诗

孝宗皇帝禫祭有感

病羽无心逐鹭行偶因祥禫忆先皇三年泪尽苍生血万古名齐日月光天上神灵龙变化庙中音乐凤趋跄无由执绋桥山路空负西陵一瓣香

王永嘉献臣恩养堂王自御史谪海南以诏例量移今职

曾是中台执法臣亲从天上捧丝纶一身去国将三载万里还家有二亲手种椿萱堪比夀岁供鱼笋未为贫河阳县里花无数秪得东风一半春

守静先生得曾孙席间奉贺一首

家书何止问晨昏报道灵芝更有根已喜一门为太史最难三世见曾孙直教简册书香远转觉乡邦行数尊从此小同称大阮衣冠盛事好重论

元日看牲复命纪事一首【己巳岁是日有庙牲节食之赐】

履端新制未传宣复命先承黼座前名秩正当华盖殿封题犹是戊辰年岂应衰老仍供职敢谓精诚不愧天归到玉堂重拜赐可将恩海报微涓

郊坛分献再得夜明

尘土全消半夜风氷轮初徧广寒宫分坛位出星辰上万象光悬宇宙中燔气入云烟缥缈佩声和乐响丁东神心豫悦天顔喜愿佐忧勤保圣躬

怀麓堂集卷五十七








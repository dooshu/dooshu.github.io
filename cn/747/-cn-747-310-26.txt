○立忠王为皇太子制

门下：大宝曰位，实在於丕承；万邦以贞，由建於明两。朕嗣宁鸿业，祗严永图，恭惟七鬯之主，岂舍人神之望。开府仪同三司兼单于大都护河北河东道行军元帅朔方军节度大使兼关内支度营田盐池押诸蕃部落等大使上柱国忠王，天假聪明，生知仁孝，君亲一致，孝悌三成。温文之德，合於古训；敬爱之风，闻於天下。尝亦视其所以，察其所安，考言有章，询事皆中。知子者父，允叶於元良；以长则顺，且符於旧典。宜膺择嗣之举，俾受升储之命。可立为皇太子，仍取来月内择日册命，所司准式。主者施行。


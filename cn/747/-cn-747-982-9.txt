○对梦殿上有禾判

〈乙梦太极殿上，有禾三穗，跳而取之，得中穗。其友贺云：“中台之象。”人告其妖。〉

执古以道，格人其经，舍而或逾，动则奚轨。乙位居尧岳，名列汉藩。拥百姓（一作城）之寄，乘六梦之吉。朱门雄雄，虚受冠盖；翠楼奕奕，傍挂烟霄。同唐叔之得禾，身居大殿；异张华之《博物》，忽践中台。觉後成空，赖功曹之来贺；失而复得，允蔡茂之高班。夫何妖哉？古则有矣！告人无识，其若是乎？


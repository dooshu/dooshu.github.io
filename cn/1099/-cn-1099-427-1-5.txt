○議明春運船疏 【 運船】

為海口?堅、糧船守凍、酌議明春運船、以濟征餉事、竊惟東征軍餉、資陸輓者十之二、資海連者十之八、臣受任之初、即檄天津兵備道按察使汪應蛟、將新募塩船六十隻、刻日裝糧起運、甫至海口、忽遇颶風大作、一夜氷合、遂不能前進、雖原任副留守武懋德所統兵船四十隻、并山東新造沙船四十隻、亦俱在大姑守凍矣、兵船如此。糧船可知也。天津如此。登萊可知也。除一面移咨遼東撫臣、督行司道等官、多方陸輓接濟、及差贊理員外周一梧往山東、主事楊恩往遼東、分路催儹外、又念倭酋退回釜山、水陸列寨、守者甚逸。攻者甚勞。今冬果能一鼓蕩平、使之片帆不返、因而撤兵罷餉、孰不願之、萬一釜底遊魂、尚未授首、則戰攻方始、徵調更煩明春濟運之策、可不急為之講哉。近據天津兵備道按察使汪應蛟呈稱遵奉新准天津造船五十隻既宜召匠買料、刻日興工、據清軍同知鄒學曾面稟本道、謂天津一帶、既無楠木、又無南匠、且北地嚴寒、與南方不同、即有工料、冬深亦難措手、查得山東撫臣、近委官于南京天寧洲打造沙船四十隻、巳到天津河下、本道親詣看驗頗為堅固、據原造委官周維慶、稟稱梁頭一丈六尺、計費工價銀三百兩。每船堪載五百石。少亦載四百石。看得天寧洲、為木商鱗集之地、物料稍賤、且匠作近而易致寒氣薄而易開若乘冬春之間、多召木艌匠役、晝夜併工、不過四五十日、可以報完、但每船工料、費至三百兩、計造船五十隻該銀一萬五千兩、前項部發銀數止五千兩、恐一時補發不及、前工不無遲悞、相應咨發、以便差官齎銀往造、又查天寧洲坐属應天府地方、各差官召匠聚材、終不若本管有司、督責尤速仍乞移南京操江都察院、行委應天府佐貳官一員、躬親調度、旦夕責成、庶不誤轉運等因、隨經臣批糧從海運、遠至朝鮮、必須堅厚南船、方可利涉、據呈楠木南匠、北方皆無、冬月嚴寒、真是難為措手、周維慶所造沙船既驗、堅固堪運。即可如式委造其增給料價、及咨操院、委官調度、俱如議行、近接經略軍門揭、稱天津定歲運糧二十四萬石、分為三運、恐又非五十隻船所能辦也。仰再議確速詳、又據該道呈天津既定歲運米二十四萬石、分為三運、每一運當八萬石、前議止造船五十隻、委不足用。應再添造五十隻。連前共一百隻。該銀三萬兩、合候移咨戶工二部、一併給發、及照沙船一隻、須用舵工水手二十名。即當一面于吳淞淮安等處召募、每舵工一名每月約計銀一兩六錢、水手一名、約計銀一兩二三錢每歲約工食銀三百餘兩、以百船通計、歲該工食銀三萬餘兩、查得餉務專屬戶部、合無先行咨會、一面照數給發、以便召募水手。俟船完速駕。則人與船相習、而船亦與海相狎矣、仍再比照山東事例、咨行漕撫衙門、煩委官于淮安地方、雇募船五十隻、并凑募天津密雲漁塩等船五六十隻、則每運八萬之數、方可無誤也、至于各船駕運水手工費、歲以數萬計、向未議有正項。近日雇募塩船、運米二萬一千餘石、計腳價五千一百餘兩。該本道暫議、于本年河間府存留折色京庫銀內動支、但查前銀止三萬四千餘兩、原係存留地方買糴米穀、為餉兵備歉之資。近議一半買穀、一半仍存折色、然一二月間、動支兵餉并運價業費七八千矣。在山東有藩司之積蓄。尚可那移。在天津止河間之一郡。安從輸運。合無併乞將保河二府、萬曆二十六年應解折色京庫銀、俱准存留、以備海運募價工食之用等因、臣看得海運河運。難易頓殊。涉遠衝濤。利害莫測。故談海運者。必稱沙船。必稱南方水手。謂其揚帆甚捷。木?戾柁有神也。今天津每運既定八萬石。即使每船載四百石。亦應用船二百隻。據該道稱造百隻、再兼行漕撫衙門雇募五十隻、誠不為過、若責之以必運之數。而不假之以堪運之船。卒之人糧兩損。竟亦何濟。且此船東事未定。則可用之以灌輸海上有警即可用之以待戰一舉而兩得。尤為計之善者也。其應增造募錢糧及請留保河二府、萬曆二十六年應解折色京庫銀、以備運募工費、俱萬萬不可已者、軍儲緊急、海運險艱、冬月若不早圖。明春何以急濟。伏乞敕下該部上緊議覆、其應增銀兩、速為給發、應解折色、准其存留、仍行漕撫衙門、委官速為雇募、行操江衙門、委官上緊監造、其原差賚銀守催官員、勒限明春三月初旬駕船、定至天津、庶可不誤餉務矣、再照前准登萊亦造船五十隻、與天津同、近據山東撫臣萬象春咨稱登萊地方、既無木植可採、亦無造船匠役欲移咨漕撫衙門、速于清江廠內、多造大船五十隻、費省工倍、大有裨于軍興等因、竊思天津既經定造沙船、登萊應從此例、增價議定、或在清江廠、或在天寧洲、任從其便、但登萊已有周維慶造船四十隻、不必再添、已有前募淮船五十隻、不必再募。且地近募順風開洋。一日夜可至。運自易易耳。相應一併覆行、餉務幸甚、萬曆二十五年十一月二十一日具題、本月二十一日奉　聖旨、戶部知道、


●大明會典卷之八十四

郊祀四

祈穀【今罷】

嘉靖十年定

一前期五日、上詣犧牲所視牲。先一日告

廟、及還參拜、俱如大祀之儀。告辭、曰明日恭視

祈穀牲儀。參辭、曰恭視

祈穀牲儀回還。次日以後命大臣輪視如常儀

一前期四日、太常寺、奏祭祀。

諭百官致齋三日。

上親填告請

太祖祝版於文華殿

一前期三日、上詣

太廟、請

太祖配

神。以脯醢酒果、行再拜一獻禮。祝文曰維嘉靖　年歲次　　　月　朔　日

孝玄孫嗣皇帝[御名]敢昭告於皇祖太祖高皇帝。曰、茲以今月　日啟蟄之辰、恭祀

上帝於圜丘、為民祈穀。謹請

皇祖侑

神。伏惟鑒知。謹告

一前期二日、太常卿同光祿卿奏省牲如常儀

一前期一日、上親填祝版於文華殿。遂告於廟。告辭曰孝玄孫嗣皇帝[御名]明日祗詣

南郊、行

祈穀禮。謹詣

祖宗列聖帝後神位前、恭預告

知。夜二鼓、禮部尚書上香、侍郎導引、太常卿捧請

神版奉安於壇位、俱如天祀之儀

一陳設上帝位

犢一　　　　玉用蒼璧一　　帛一 【 青色】

豋一　　　　簠簋各二　　　籩十二

豆十二　　　蒼玉爵三　　　酒尊三

篚一　　　　祝案一

配帝位 【 同惟不用玉】

一正祭。是日

上常服乘輿。至昭亨門右。

上降輿。導引官導

上至大次、具祭服出。由左門入。至陛上、行祭禮、如大祀之儀。 【 惟不燔柴】

上還至廟參拜。致辭曰孝玄孫嗣皇帝[御名]祗詣

南郊祈穀禮成。躬詣

祖宗列聖帝後神位前、謹用

參拜。畢。還宮

一祝文

維嘉靖　年　月　日

嗣天子臣御名祗奏於皇天上帝。曰、候維啟蟄、農事將舉。爰以茲辰、敬祈

洪造。謹率臣僚、以玉帛犧齊粢盛庶品、備斯明潔。恭祀

上帝於圜丘。仰希

垂鑒、錫福烝民。俾五穀以皆登。普萬方之咸賴。奉太祖聖神文武欽明啟運俊德成功統天大孝高皇

帝侑

神。尚

享

一樂章

迎

帝神 【 中和之曲】

臣惟穹昊兮民物之初。為民請命兮祀禮昭諸。備筵率職兮祈

洪庥臣衷微眇兮悃懇誠攄。遙瞻

駕降兮霽色輝。歡迎鼓舞兮迓

龍輿。臣愧菲才兮後斯民。願福斯民兮

聖恩渠

奠玉帛 【 肅和之曲】

烝民勤職兮農事顓。蠶工亦慎兮固桑阡。玉帛祗奉兮暨豆籩。仰祈

大化兮錫以豐年

進俎 【 咸和之曲】

鼎烹兮氣馨。香饈兮旨醽。

帝垂享兮以歆。烝民蒙福兮以寧

初獻 【 壽和之曲】

禮嚴兮初獻行。百職趨蹌兮佩琤鳴。臣謹進兮玉觥。

帝心歆鑒兮歲豐亨

亞獻 【 景和之曲】

二觴舉兮致虔。清醴載斟兮奉前。仰

音容兮忻穆。臣感

聖恩實拳拳

終獻 【 永和之曲】

三獻兮一誠微。禋禮告成兮

帝鑒是依。烝民沐

德兮歲豐機。臣拜首兮竭誠祈

徹饌 【 凝和之曲】

三獻週兮肅乃儀。俎豆敬徹兮弗敢遲。願

留福兮丕而。曰雨曰暘兮若時

送帝神 【 凊和之曲】

祀禮告備兮

帝鑒彰。臣情上達兮感

昊蒼。雲程肅駕兮返

帝鄉。臣荷

恩眷兮何以忘。祥風瑞靄兮彌壇壝。烝民率土兮悉獲豐康

望燎 【 太和之曲】

遙睹兮

天衢長。邈彼寥廓兮去

上方。束帛薦火兮希昇聞。悃愊已通兮

沛澤長。樂終九奏兮神人以和。臣同率土兮咸荷

恩光祈穀陳設圖

正位 【 南向】

（見圖）

配位 【 西向】

（見圖）

大享【今罷】

嘉靖十七年定

一前期五日、上詣犧牲所視牲。其先一日、上告於廟、及還參拜、俱如大祀之儀。告辭、參辭、改稱大祀曰大享。餘並同。次日以後命大臣輪視如常儀

一前期四日、太常寺奏祭祀如常儀。

諭百官致齋三日

一前期三日、上詣

太廟寢殿、告請

睿宗配

帝。以脯醢酒果行再拜一獻禮。祝文曰維嘉靖　年　月　日

孝子皇帝[御名]敢昭告於皇考睿宗獻皇帝。曰、茲以今月　日恭行

大享禮於大享殿。謹請

皇考配

帝侑

神。伏惟鑒知。謹告

一前期二日、太常卿光祿卿奏省牲如常儀

一前期一日、上親填祝版於文華殿。夜二鼓、禮部同太常堂上官請安

神御版位、俱如祈穀之儀

一陳設上帝位

犢一　　　玉用蒼璧一　　　帛十二 【 青色】

豋一　　　簠簋各二　　　　籩十二

豆十二　　玉爵三　　　　　酒尊三

篚一　　　祝案一

配帝位 【 同惟不用玉】

一正祭 【 與祈穀同】

一祝文

維嘉靖　年　月　日

嗣天子臣御名恭奏享干

皇天上帝。曰、時當季秋、鹹成農事。群生蒙利。黎兆允安。邦家是賴。

帝德敷天。臣統臣工、宜為酬

享。謹用玉幣犧牷、祗謝

生成大福。備此禋燎。奉皇帝睿宗知天守道洪德淵仁寬穆純聖恭儉敬文

獻皇帝配

帝侑歆。尚

享

一樂章

迎

帝神 【 中和之曲】

於皇穆清兮、弘覆惟仁。既成萬寶兮、惠此烝民。祗受厥明兮、欲報無因。爰稽古昔兮、式展明禋。肅肅廣庭兮、遙遙紫旻。笙鏞始奏兮、祥風導雲。臣拜稽首兮、中心孔懃。爰瞻

寶輦兮、森羅萬神。庶幾昭格兮、眷命其申。徘徊顧歆兮、鑒我恭寅

奠玉帛 【 肅和之曲】

捧珪幣兮瑤堂。穆將愉兮

聖皇。秉予心兮純一。荷

帝德兮溥將

進俎 【 凝和之曲】

歲功阜兮庶類成。黍稷馝兮濡鼎馨。敬薦之兮慚菲輕。大禮不煩兮惟一誠

初獻 【 壽和之曲】

金風動兮玉宇澄。初獻觴兮交

聖靈。瞻

玄造兮懷鴻禎。曷以酬之心怦怦

亞獻 【 豫和之曲】

帝眷我兮居歆。紛繁會兮五音。再奉觴兮莫殫臣心。惟帝欣懌兮生民是任

終獻 【 熙和之曲】

綏萬邦兮屢豐年。眇眇予躬兮實荷

昊天。酒三獻兮心益虔。

帝命參輿兮勿遽旋

徹饌 【 雍和之曲】

祀禮既洽兮、神人肅雍。享

帝享

親兮、勉竭臣衷。惟洪恩兮罔極。儼連蜷兮

聖容

送帝神 【 清和之曲】

九韶既成兮、金玉鏗鏘。百辟森立兮、戚羽斯藏。

皇天在上兮、昭考在傍。嚴父配天兮、祗修厥常。殷薦既終兮、神去無方。玄雲上昇兮、鸞鵠參翔。靈光回照兮、郁乎芬芳。載慕載瞻兮、願錫亨昌。子孫黎民兮、維

帝是將。於昭

明德兮、永懷不忘

望燎 【 時和之曲】

龍輿杳杳兮歸上方。金風應律兮燎斯揚。達精誠兮合靈光。

帝庭納兮玉幣將。顧下土兮眷不忘。願錫吾民兮長阜康

大享殿圖

（見圖）

雩祀

國家凡遇水旱災傷、及非常變異。或躬禱。或露告於宮中、於奉天殿陞。或遣官祭告

郊、廟、陵寢、及社稷、山川。無常儀。嘉靖八年春祈雨、冬祈雪、皆御製祝文。躬詣

南郊祠

皇天

後土。遂躬祠

山川

神祇於山川壇。次日、祠

社稷壇。冠服淺色。鹵簿不設。馳道不除。皆不設配。不奏樂。後建

崇雩壇、始定雩祀之儀。十七年、躬禱雨於崇雩壇。青服。用一牛以熟薦。具禮樂、與雩祀同。亦不設配。萬曆十三年、上親禱

郊壇、卻輦步行。有步禱儀、詳具於後嘉靖十一年定雩祀儀 【 歲旱、則於季春之末。禮部奏請行禮】

一前期四日、太常寺奏祭祀如常儀。

諭百官致齋三日

一前期二日、太常卿同光祿卿奏省牲如常儀。

次日復命

一前期一日、上親填祝版於文華殿。遂告於廟、如祈穀之儀

一陳設 【 與祈穀同】

一正祭。是日

上乘輿至昭亨門西。降輿。過門東。乘輿至崇雩壇門西。降輿。導引官導

上至帷幕內、具祭服出。導引官導至壇門內。內贊導引官導

上至拜位行禮、如祈穀之儀。禮畢。

上至帷幕內易服。

駕還、詣

廟參拜。回宮

一祝文 【 臨時撰用】

一樂章

迎

帝神 【 中和之曲】

於穆

上帝、爰處

瑤宮。咨爾黎庶、覆憫曷窮。旂幢戾止、委蛇雲龍。霖澤斯溥。萬寶有終

奠帛 【 肅和之曲】

神之格思。奠茲文纁。盛樂斯舉。香氣氤氳。精禋孔熯、徹於紫冥。懇祈膏澤、渥我嘉生

進俎 【 咸和之曲】

百川委潤。名山出雲。愆暘孔熾。膏澤斯屯。祈年於天。載牲於俎。神之格思、報以甘雨

初獻 【 壽和之曲】

有嚴崇祀。日吉辰良。酌彼罍洗。椒馨苾香。

玄功溥濟。時雨時暘。惟神是聽。綏以多穰

亞獻 【 景和之曲】

皇皇禋祀。孔惠孔明。瞻仰來歆。拜首欽承。有醴維醽。有酒維清。雲韶侑獻。肅雝和鳴。

聖靈有赫。鑒享精誠

終獻 【 永和之曲】

靈承無斁。駿奔有容。嘉玉以陳。酌鬯以供。禮三再稱。誠一以從。備物致志。申薦彌恭。

神昭景貺。佑我耕農

徹饌 【 凝和之曲】

有赫旱暵。民勞瘁斯。於牲於醴。載舞載詩。禮成三獻。敬徹不遲。

神之聽之。雨我公私

送帝神 【 清和之曲】

爰迪寅清。昭事顥穹。仰祈甘雨。惠我三農。既歆既格。言歸太空。式受下土。萬方其同

望燎 【 太和之曲】

赤龍旋馭。禮洽樂成。燔燎既舉。昭假精禋。維

帝降康。雨施雲行。登我黍稌。溥受厥明

雲門之曲 【 祭畢、使道童群歌之】

景龍精兮時見。測鶉緯兮宵懸。肆廣樂兮鏗鍧。列皇舞兮蹁躚。祈方社兮不莫。薦圭璧兮孔虔。需密雲兮六漠。霈甘澍兮九玄。慰我農兮既渥。錫明昭兮有年

萬曆十三年步禱儀

一前期一日、上具青服、以躬詣

南郊祈禱、預告於奉先殿。行禮如常儀

一前期一日、太常寺進祝版。

上親填御名訖。太常寺博士捧出安輿亭內。抬至南郊神庫奉安一太常寺預設酒果脯醢香帛於圜丘。牛一、熟薦。設上拜位於壇壝正中

一錦衣衛設隨朝駕。不除道

一正祭。是日免朝。昧爽。

上具青服御皇極門。太常寺官跪奏請聖駕詣

圜丘。

上起步行。護駕侍衛並導駕侍班翰林科道等官如常儀。百官各青衣角帶、恭候於大明門外。

內閣禮部太常寺近前。其餘文東武西、各照常朝班行序立。

駕至。魚貫前導。卑者在前。崇者在後。緣道兩旁、離

御路稍遠。文武兩班就中又各自為對。至昭亨門、照前序立候駕。監禮御史等官如常儀。鴻臚寺仍委序班十餘員整肅班行。不許諠譁越次

一

駕至昭亨門。導引官導

上至左櫺星門外幕次少憩。禮部尚書侍郎太常寺卿少卿跪奏詣壇位。內贊對引官導

上行。典儀唱執事官各司其事。內贊奏就位。

上至拜位。典儀唱迎神。內贊奏陞壇。導

上至香案前。奏跪。奏上香。

上三上香、訖。奏復位。奏四拜。 【 傳贊百官同】 典儀唱奠帛。行初獻神。內贊奏陞壇。導

上至神御前。奏獻帛、訖。奏獻爵、訖。奏詣讀祝位。奏跪。 【 傳贊百官皆跪】 贊讀祝、訖。奏俯伏、興、平身。 【 傳贊百官同】

奏復位。典儀唱行亞獻禮。內贊奏陞壇。導

上至神御前。奏獻爵、訖。奏復位。典儀唱行終獻禮。 【 儀同亞獻】 典儀唱送神。內贊奏四拜。 【 傳贊百官同】

典儀唱讀祝官捧祝、進帛官捧帛、各詣燎位。內贊奏禮畢。導引官導

上出至幕次少憩。

上還。仍詣

奉先殿參謁如常儀

崇雩壇圖

（見圖）

節拜

嘉靖初、沿

先朝舊儀。每日於宮中行拜

天禮。後以為瀆、罷之。遇正旦、冬至、萬壽聖節、於奉天殿 【 今皇極殿】 丹陛上行禮。既定

郊祀。遂罷冬至之拜。惟正旦、萬壽聖節、行禮於玄極寶殿。降慶元年罷。仍於皇極殿丹陛上行禮

嘉靖中定

玄極寶殿拜天儀 【 今罷】

前期一日、太常寺博士捧祝版於文華殿、或精一堂、或臨時於玄極門內、候

上親填御名。太常寺辦祭品。晡時、同供事官入殿內陳設。夜二鼓、太常寺官入候行禮。三鼓初、上具服乘輿、至凌霄門外。降輿。入門內。太常寺卿跪奏

神御位奉安訖。導引官導

上至玄極門內、由集真門入、至左陛。內贊對引官導

上由左門入。就位。典儀唱迎

帝神內贊導

上由中陛登臺、至香案前。上香。復位。四拜。典儀唱奠帛。行初獻禮。內贊導至御案前。獻帛。獻爵。詣讀祝位。讀祝。行亞獻終獻禮。典儀唱送帝神。奏四拜。奏詣望燎位。禮畢。

上回宮

祝文

元旦

維　年　月　日

嗣天子臣御名敢昭奏於皇天上帝。曰、適維斯辰、節當元旦。歲時所重。爰奉典常。祗對

皇穹。仰瞻拜

祀。祈垂

洪造、大賜亨豐。臣無任瞻奉之至。謹奏

萬壽聖節

維　年　月　日

嗣天子臣御名謹昭奏於皇天上帝。曰、臣以昧愚微資、上叨

帝心簡在。報稱無由。稔諸愆戾。今日臣生之辰、祗申叩拜。仰祈我天慈

俯垂賜鑒。伏望

降歆。益大生生之仁。均囿民物於康和福壽之域。臣下情不勝瞻對之至。謹奏








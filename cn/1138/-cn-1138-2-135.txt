送荀淑公归里二首（尊公余受业师也。）

其一


童稚追随竹马年，康成门下客如烟。
过庭共羡星辰聚，负笈亲承弟子篇。
乡国陆沉桑变海，鬓毛萧飒雪盈颠。
耦耕亟为求黄犊，七子峰前有石田。

其二

客中况复唱骊歌，典尽鹴裘唤奈何。
乱后山川那可问，别来亲串竟无多。
世情落落休弹铗，归梦迢迢在伐柯。
君到淮阴倍惆怅，王孙祠畔满青莎。


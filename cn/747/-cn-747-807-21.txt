○太原王公同州修堰记

洛自西北趣大河，盖同源於积石，伏而乃发，离而复合耳。故其流皆浑而悍，暴而难制。然左辅土田，赖之为膏壤。堰虽劳，不可废也。而又振泥加厚，水势益抑。去故治之，治之勤日倍也。大中末，州南堰坏，久不能复。比岁旱蝗，关畿尢困。咸通五年，太原王公自中书舍人出牧是邦，思所以利人者，无易於此。乃省公用，节私费，僦徒赋役，躬亲率属，得健吏於班，授以成规。亦既集事，而中作雨甚。川壑会流，雷风蹴南而鼓之，益肆狂啮。虽有力者，坚百仞之阜，亘为其防，亦不能御，势明矣。必俟至诚克敷，旁资感效耳。公晨往河Й，跪陈牢醴。既而阴溃散，功倍人悦。翌日堰乃成，水折而光，皆若导而徙。令邑里交贺，合乐以迓之。流闻京师，中外以为国庆。时国家兵役屡与，漕鞔已绝。故自淮汴至於河潼之交，百敖皆刳，人无所仰视之者。虽已鼎食，亦若衔馁而返。农饥卒怠，何以振其威力哉？关中不涸之辙，必本是堰。公果成之，以明大计。虽旋亦决败，而功绪足遗後人矣。七年秋，愚自满获展贽见之礼，出次近垌，备得其事，因著於篇，以彰勤济之志云。


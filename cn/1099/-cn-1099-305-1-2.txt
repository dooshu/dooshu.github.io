○荅諸老北虜乞貢市書 【 北虜貢市】

北虜連年求貢與市者、非慕中華之義、畏中國之威不過利中國之財耳。恐有限之財、不滿無窮之欲、將來歲歲而索之、不知可長繼乎、既不可以長繼、則邊方不可以長恃、既不可以長恃、則非禦虜之長策可知矣、予自在主事時、即從事于宣大、彼時在宣府則有總兵郤永、在大同則有總兵周尚文、皆一時名將之選、初建修墻之議胡馬出沒不常、而興工之防範難周、周尚文遣宋銀輩、始與俺荅私通葢欲借彼之勢。以鈐朿諸夷。俟邊工就緒。然後絕之。原其初心。皆謀國之忠無他志也此即吐番所云李令公召我來也後虜犯宣鎮、犯山西、皆借口為尚文之指使尚文懼、遂上入貢之策、葢欲借入貢之名、以掩私通之計耳、虜人何嘗有進貢之心乎、此進貢之名所由始也後虜勢日強。群議沸騰。尚文懼、遂飲藥而死。繼之者張達也。達勇將也。不與虜和。不久陣亡。繼之者陳鳳也。鳳亦不與虜和。胡馬果犯大同。鳳即拿解至京師。再繼之者仇鸞也。鸞非邊將也。怯于戰陣。備訪往事。則知和虜者生。背虜者亡。彼時貢例斷自宸衷不敢再請鸞不得巳而猖為馬市之說此馬市之名所由始也。葢馬市者、不過與虜相和、乃進貢之別名、亦非別有長策也、既開之後、往往失利該御史蔡朴題請　明旨甚嚴、邊臣始不敢為馬市之議也。此皆巳往之事、俱有案呈可據者也、後鄙人巡撫大同、時俺酋曾差通事以貢市請備言其不敢侵擾之利而予自籌之、四夷來王、帝王盛事、且免邊方殺虜之害、將士鋒鏑之危、其心非不欲也、葢以虜人嗜利無厭若明題為例、一切撫賞之費、在虜人以為應得之物年年索求不巳。歲歲增添愈多。數年之後其財勢必有不可繼者萬一不滿所欲別生變詐。則以廢弛之戎馬而當猖狂之虜勢。其力必有不可支者。雲谷之地。乃虜人出沒之鄉。論者不曰繼之者不能成其終則曰開之者失之于其始也、况不能殺賊之禍小。而通賊之禍大漢唐和戎俱有明徵所以北虜乞請至再、不敢輕于奏　聞者、葢以此耳、豈敢執巳見而別有平胡之上策者哉、


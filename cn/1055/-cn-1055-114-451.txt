【隋蒙州普光寺碑〈仁寿元年〉】

右《蒙州普光寺碑》。蒙州者，汉南阳郡之育阳县也。应劭曰：育水出弘农卢氏，南入于沔，故后人于“育”加水为“氵育阳”。西魏置蒙州，隋仁寿中改为氵育州，又为氵育阳郡。唐为县，属金州。碑，仁寿元年建，犹曰蒙州，既而遂改氵育州矣。碑无书撰人名氏，而笔画遒美，玩之忘倦。盖开皇、仁寿以来碑碣，字书多妙，而往往不著名氏。惟丁道护所书，常自著之，然碑石在者尤少，余每与蔡君谟惜之。自大业已后，率更与虞世南书始盛，既接于唐，遂大显矣。治平元年正月七日书。


杜兰香

杜兰香者，不知何许人也。有渔父者，于湘江洞庭投纶自给，一旦，于洞庭之岸闻儿啼哭声，四顾无人，惟三岁女子在于岸侧，渔父怜而举之还家，养育十余岁，天姿奇伟，灵颜姝莹，迨天人也。忽有青童灵人自空玄而下，来集其家，携女而去，临升天，谓其父曰：“我仙女杜兰香也，有过谪于人间，玄期有限，今将去矣。”于是凌空而去，自后时亦还家，其后于洞庭包山降张硕家。硕盖修道者也，兰香降之三年，授以举形飞化之道，硕亦得仙。初降时，留玉简玉唾盂红火浣布，以为登真之信焉。又一夕，命侍女赍黄鳞羽帔，绛履玄冠，鹤氅之服，丹玉佩，挥灵剑，以授于硕，曰：“此上仙之所服，非洞天之所有也。”不知张硕仙官定何班品，传记未显，难得详载也。渔父亦自老益少，往往不食，亦学道江湘间，不知所之矣。


○授前盐铁淄青催勘使检校左散骑常侍王鄯卫尉卿制

敕。具官王鄯等。称职之吏，无所陟明，则陈力者之志怠矣。尔自居官次，必公为先。若耻告劳，但思责实。顷者乘诸轺传，使彼海滨。善徵榷酤之名，允集咸鹾之利。往不废命，还可程功。是用进尔於朝，且升卿列。宜奉警巡之事，如专行役之心。克念不渝，後宠当至。可依前件。


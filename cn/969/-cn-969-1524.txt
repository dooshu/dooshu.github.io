刘克庄　戊午元日二首

过去光阴箭离弦，河清易俟鬓难玄。

再加孔子从心岁，三倍周郎破贼年。

耄齿阻陪鸠杖列，瞽言曾献兽樽前。

磻溪淇澳吾何敢，且学香山也自贤。

刘克庄

刘克庄　戊午元日二首

败絮萧然拥病身，久疏朝谒作闲人。

公卿各趁黄麾仗，宾客谁看乌角巾。

菱照无情难讳老，杏梢作意已撩春。

卧闻儿女夸翁健，诗句年光一样新。

刘克庄


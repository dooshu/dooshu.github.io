○请不簿录窦参庄宅状

右。希颜奉宣进止：“凡是官吏贪浊，取受钱物，犹并徵赃。窦参负朕至深，广纳贿货，又更交结，谋行恶事，其庄宅钱物奴婢之类，岂不合收纳入官？窦参身既远贬，亦恐被人破除隐没，今欲使人勾当收拾，卿等商量可否者。”

谨按国家典法，没入官产，唯有两科：一谓奸赃，一谓叛逆。皆须先鞫犯状，审得实情，宪司察冤，法寺论罪，会府覆奏，掖垣参详，如是悉无异词，然後谓之狱成，而闻于天子。其有抵于深辟者，制可既下，所司犹三五覆奏，庶或宥之。圣王爱人恤刑，乃至如此精慎。罪法既定，方合徵收，叛逆则尽没其家，奸赃则止徵所犯。盖示惩戒，匪贪货财，何尝有罪未断，有法未详，而可以纳其资产者也？伏惟圣德广大，如天包含，惩忿於彝宪之中，念终於常情之外，已存惠贷，不严刑。今若簿录其家，窃恐以财伤义。猥蒙下问，实荷皇明，辄罄愚诚，所祈天鉴。谨奏。


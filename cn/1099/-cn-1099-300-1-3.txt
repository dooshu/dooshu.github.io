○議裁續添兵將以節邊餉疏 【 裁兵將】

竊見陝西之患、不在無兵而在無食。食既不足。兵何可。使兵無實用。又從而虛耗之。若新增參將營、所部馬步官軍三千員名、係近年廵撫建議凑設。徒張標下有兵之虗聲絕無應援守衞之實效。似宜裁革。以樽節糧餉者也。臣謹畧舉始末而陳之、先年陝西廵撫、與鎮守總兵、並駐省城、至秋西嚮防守、後虜屢犯河套、遂移總兵固原、而廵撫亦就彼調度兵食、時總督猶未設也、　孝廟以來、虜占據河套、添設總督大臣、駐劄固原、聯絡三鎮官兵、增兵置將。固原遂稱巨鎮。嘉靖十八年、該主事許綸具題奉欽依、每遇秋防總督移駐花馬池、總兵官駐平虜城、廵撫都御史有或駐固原、或駐慶陽、或駐蘭州之議、此遙度之言、非曾履其地、諳道里而審事勢也、竟不可行、節年止於防秋之月。暫駐固原。然本鎮各兵、俱屬總督調遣、標下無兵、故廵撫向無軍務之衘、至嘉靖四十一年、都御史裴紳始議將西安左等四衞步隊軍四百九十八名、新軍八百六十一名、城操軍七百二十二名、寄名軍四百一十九名、加增月糧、與馬軍五百名、凑合三千、題准添設參將一員統領、每年隨同固原防秋迄今將及十年、並未效有分寸之勞、四十四年、臣至彼中、但見白水瓦雲瓦亭宜祿等處、或一百名、或二百名、或數十名、零星派撒、問之曰節年常規。若屯聚鎮城。恐糧餉不繼。至今歲則總督衙門。先巳派修築鎮戎等處城垛。實亦未嘗在固原也。夫設兵之意。本以壯廵撫出邊之威。助固原恊守之力。而竟散處四旁分土遠地。是明知其無益而遣去之顧歲費糧銀不下三千餘兩。豈非捐實費而賈虛名哉。然而總督撫按不遽言及者、以增置有飭武之名。而減削貽僨事之議。慮後人得藉口於此也。臣謂全陝地方、三邊分守彊界、實地內之門庭、廵撫所轄郡邑、即邊境之堂奧、門庭不守、則八府州縣鎮堡、孰非廵撫之責、安能提三千疲懦之兵、往來於二三千里之內、與強虜萬眾較勢力哉。且虜不大舉。不深入。其來也。迅疾如風雨。備東則犯西。顧此則失彼。必俟有警調發。比未至而賊巳出境矣。何濟於緩急。而每歲蠲資。以養此粉餙之具乎。夫三鎮各宿重兵。據守險要。陝西總兵亦擁重兵往來應援。邊兵不能拒之于外。總兵不能禦之於中。乃諉罪於廵撫標兵之無也。豈通論哉。伏乞勑下兵部、將前添設陝西參將裁革、馬步旗軍、聽臣嚴行簡閱、量留馬軍一百八十名、與見在一百二十名、共合三百之數、選委中軍指揮統領。一體操練。每遇防秋。隨臣出邊防禦。其餘散歸原衞。止倉原糧。庶兵無虛設、軍餉少節矣、


○授李珏扬州节度使制

门下。维扬右都，东南奥壤。包淮海之形胜，当吴越之要冲。星繁，舟车露委。若非人伦硕望，台鼎旧臣，则何以镇抚巨藩，允膺佥属。金紫光禄大夫守吏部尚书李珏，器量宏深，襟灵冲粹。道光朝彦，德契人师。文章穷三变之风，学术洞九流之奥。庄敬形外，温和积中。松筠自高，玉不耀。负经国之策，蕴致君之谟。辅弼两帝，始终一心。忠直贯於金石，节操励於冰霜。邦家克宁，毗倚是属。扬历斯久，声猷益光。洎受钺孟津，宣风列郡。而能训齐师旅，润泽蒸黎。奸豪惧秋霜之威，孤弱怀冬日之爱。载膺参选，望洽冢卿。铨管无差，操鉴惟允。惟尔早践骊龙之位，再分邵武之雄。儒臣之荣，可谓全美。式崇端揆之重，仍兼亚相之权。勉思令图，副我嘉宠。


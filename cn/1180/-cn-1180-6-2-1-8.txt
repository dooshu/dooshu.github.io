答少司马杨二山


比来士习人情，渐落晚宋窠臼。中有识者，虽心忧之，而不敢言。仆不揣浅陋，妄有所陈，猥辱高明特垂鉴奖。感谢，感谢！

贾生有言：使管子而愚人也则可，使管子而少知治体，则岂不为之寒心哉！今遇清明之朝，当改弦之会，而不相与励翼协力，共图实事，犹欲守故辙，骛虚词，则是天下之事，终无可为之时矣。来教谓自今只论事功以为黜陟，凡称清称高谈玄及议论无实者，一切斥之不顾。旨哉！旨哉言乎！






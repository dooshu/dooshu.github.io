○應制陳言疏 【 大祀】

刑部　奏為應　制陳言事、臣等伏覩　制命百官、稽古議禮、考　天地　日月　羣神合祀之是非、博采羣議、責之必言、廣聽克讓、合天下之心、以奉祭祀臣等有以知　陛下之事　天明、事　地察也、臣等竊聞治人之道、莫急於禮、禮有五經、莫大於祭、祭者非物自外至者也。自中出。生于心者也、　陛下慮大祀之典、神祗失位、　聖心所格、上通于天、即此心也祭之本立矣。臣等伏念　陛下開兼容之路、而臣祭祀之本立矣。臣等伏念　陛下開兼容之路、而臣下犯緘默之戒、誠有大不可者、竊以古昔所聞、并愚陋之見、為　陛下陳之、竊惟　本朝大祀之禮所可議者三、而願加　聖心者四、夫古之郊祀、其詳不可得聞矣、禮曰燔柴於泰壇、祭天也、瘞埋於泰折、祭地也、周禮大司樂、冬日至地上圜丘之制、曰禮天神、夏日至澤中、方丘之制曰、禮地示、則天地之分祀明矣、自漢元始以後、議者牽合附會、廼合祀天地于南郊、后世沿訛襲敝、墮隳古典、中間分合之議迄無定制我　朝驅逐胡元、統一中夏、凡典章文物、一舉先王之盛、而祀　天饗　帝、禮之大者、顧尚襲漢唐之舊儀、此其所可議者一也、古者天神地示之祀、必求諸陰陽、故冬至祀天、夏至祀地、日月星辰司中司命、飌師雨師、天神之類也、合之圜丘、社稷、五祀五嶽山林川澤、地示之類也、合之方丘至於六宗四望、又皆有專祀焉、是故陰陽定時、上下定位、分合有宜、此百王不易之禮也、后世孟春郊祀、從以羣神、配至千有餘位、晉賀循巳非之、况其他乎、我朝創立　郊殿、繯以二十四壇、去其淫瀆之祠、稽之祀法、亦云正矣。然日月止一從祀。而朝日夕月之初制弗行。　神祗人鬼。上下聚列。而天地卑高之分未正。此其所可議者二也。　皇祖即位之初、創制立法首建圜丘方丘于鍾山之陰陽、每歲分祀　天地、又以仲春秋分、專祀　日月、自十二年以後、始創合祀之禮、則分祀亦　皇祖之舊也。夫從祖而與古弗合。固不若從　祖而循古者之尤為愈也。况王者之制。多更數世而后定。其儀文制度。亦必潤色損益而後全。我　明之興、百六十年、海內又安、方外賓服、制禮作樂、稽古憲后、此固其時矣。况　陛下制心、禮義見其精微、建中和之極宣人情之所安、去百代之敝、文以復三王之舊、此萬世一時也、此其所可議者三也。臣等又竊聞之、禮曰天子之祭也、與天下察之、是故表文以備物、修德以立本、其御下也、葢之如天、容之如地、照臨之如日月、體元育物、無有疾戾、四海之內、歡欣交通明德馨香、上帝悅豫、由是宣之樂以達中心之和、故郊之樂六變、而天神降、地之樂八變、而地示出此無他致和之極也、伏惟　陛下懷保小民、慎簡守令、而郊祀之禮、下詢臣工、無間小大、　帝王之德、誠無以加矣、臣等竊覩　制命之詞、不無尚疾異同之論。是以私憂過計。誠恐在　廷之臣。或有考禮不定。執論不一。上干天威。　陛下因而怒之。則雷霆之下。或多摧折者。其於盛德誠恐少損萬分之一。伏望　陛下體古聖人隱惡揚善之心。用其公言。容其拂逆。俟彼徐考而自定。則　聖德益昌。而感神之本無不至所謂願加　聖心者一也。禮又云、天子卜郊、則受命于祖廟、而作龜于禰官、言慎之至也、夫以歲郊恒典、而先王至慎如此、况夫創建　鴻業。廢百年之舊。以定中興之治。其可不慎哉。書曰汝則有大疑、謀及乃心、謀及卿士謀及庶民、謀及卜筮、郊祀之禮、　陛下所謂巨疑者也。　聖志先定。卿士協從。固有不待言者。臣等尤望陛下告之　祖考。決之蓍龜。上稽　天心。仰承　列聖。夫苟從矣。乃命禮官稽漢時故事。刊刻　昭制頒之　宗室。及南京各省官員。俾其博考古制俟以歲月。各列條件。　上陳。必待人謀僉同。然後斷之　睿思。肇舉　大禮則所謂大同之慶身其康強。子孫逢吉者在是所謂願加聖心者二也。　國家大祀殿之制。規模宏麗。窮極尊奉。凡百六十年來。　天帝降格。百神萃享。自近郊數十里望之。欝然穹窿。為　朝廷南面巨案。今曰不殿而壇。則　大祀殿將安置之。萬一有所改易。議及簷棟。誠恐　天神震驚。朝野異色。而小民無知者亦必狂視駭聽。訛言相驚。大非　國家之利。所謂願加　聖心者三也。夫　殿宇既不可議。室祀又非古禮。則大祀殿必將存之。而圜丘之祀。又必建之他方。其齋宮服殿。朝房樂院。亦必創為新制。與舊相等。方丘之制。又必與圜丘相等。其人力工價王石土木之費。必將數十巨萬。况今　仁壽宮先蠶壇起工在即。誠恐今之財力。有所不贍。伏望　陛下豫令戶工二部。度其經費量今日之財力既周。二壇之外。足餘國用幾年。然後鳩集大工。成之不日。則陛下制豐保大之慮周。而亦無時絀舉嬴之患。所謂願加　聖心者四也。臣等下愚不足以對揚　休命謹昧萬死塞　明詔、惟　陛下垂神明之聽、以無忽芻蕘之言、天下幸甚、


答总宪李渐庵言驿递条编任怨


近来驿递困敝至极，主上赫然思以厘振之，明旨屡饬，不啻三令五申矣，然犹不信。承教，谓外而方面，内而部属以上，凡得遣牌行者，有司不敢不一二应付。若如近旨，但无勘合者，皆不应付，则可尽复祖宗之旧，苏羆困之民。夫有司官卑，岂敢与大官相抗？所赖以行法振弊者，全在抚按耳。抚按官狃于故常，牵于私意，而责有司以奉法令、抗大官，势不能也。朝廷欲法之行，惟责之抚按，不责之有司。异日倘有犯者，或别有所闻，则抗命之罪，必当有归。昨决囚之事可鉴也。

条编之法，近旨已尽事理，其中言不便，十之一二耳。法当宜民，政以人举，民苟宜之，何分南北？

白令，访其在官素有善政，故特旨留之。大疏为之辩雪，殊惬公论。惜公不倡言于朝廷，而独以私示于仆也。天下至大，非一手一足之力所能成。唐、虞内有百揆、四岳，外有十二牧。十乱同心，周业乃昌。仆今不难破家沈族，以徇公家之务；而一时士大夫，乃不为之分谤任怨，以图共济，亦将奈之何哉！计独有力竭而死已矣。以公知己，敢布区区。






○请令婚田诸讼先陈府县奏（大中元年四月御史台）

伏以御史台临制百司，纠绳不法，若事简则风宪自肃，事烦则纲纪转轻。至如婚田两竞，息利交关，凡所陈论，皆合先陈府县。如属诸军诸使，亦合於本司披论。近日多便诣台论诉，烦亵既甚，为弊颇深。自今已後，伏请应有论理公私债负，及婚田两竞，且令於本司本州府论理，不得即诣台论诉。如有先进状及接宰相下状，送到台司勘当，审知先未经本司论理者，亦且请送本司。如已经本司论理之平，即任经台司论诉。台司推勘冤屈不虚，其本司本州元推官典，并请追赴台推勘，量事情轻重，科断本推官。若罪轻即罚直书下考，稍重即停任贬降。以此惩责，庶免旷官。臣今月三日已於延英面奏，令臣将状来。


理中汤

治霍乱吐下，胀满，食不消，心腹痛。

人参 干姜（炮） 白术 甘草（炙，各三两）上为锉散。每服四大钱，水一盏，煎七分，去滓，食前。远行防霍乱，炼蜜和丸如梧子大，每服三五十丸；如作散，每服方寸匕，酒调下亦得。若转筋者，加石膏 三两；若脐上筑者，肾气动也，去术，加桂心四两；肾恶燥，故去术，恐作奔豚，故加桂；吐多者，去术，加生姜三两；下多者，复用术；悸者，加茯苓二两；渴欲得水，加术，合前成四两半；腹中痛，加人参，合前成四两半；若寒者，加干姜，合前成四两半；腹满者，去术，加附子。

服药后，食顷，食热粥一杯，微自温覆，勿发揭衣被。哕，则加丁香。吐利止，身体痛不休者，审其原因，以和解之。如初因伤风用桂枝之类，所谓治有本也。


○彭兆荪词

“问何物金钱，恁无情、尽天上人间，坐他离别。”此镇洋彭甘亭上舍［兆荪］七夕洞仙歌後结也，意为人所同具，语则人所未有，一坐字意尤沉痛。所著小谟觞馆词，视之如古锦斑斓，仍运以疏宕之气。如点绛唇云：“一径荒荒，断无人处阑干亚。重帘不挂。漠漠苔花惹。性爱闲行，生怕闲亭榭。销魂乍。碧梧桐下。残月昏黄夜。”鹊桥仙云：“灯长凤胫，人长锦瑟。敌住玉关风力。柔乡酒国梦温馨，听缥缈、穿帘一笛。霜华渐紧，角声低咽。斜月出门时节。高楼已在数峰西，又何况、楼头消息。”台城路云：“柳条边口桃花径，修廊架来厂。匝屏开，兜渠炉炷，催把八分羹点。惊鸿冉冉，看袜印香痕，苍苔路软。一握飞云，春波横上酒边脸。神鸡放教枕倚，尽偎灯斗茗，坐月尝芡。半角青山，周遭翠箔，不许塞风偷。红蕤宵掩。只预怕来朝，送人眉敛。六曲琼梳，日光钗焰闪。”连理枝云：“阴薄榆钱仄。絮重游丝织。锦段般春，桃波般云，莺梭般掷。渐东墙折尽画秋千，也无人知得。密约怜樊■。锦字沉乌。澹墨轻衫，杨花小扇，层城消息。镇伤春梦雨一年年，了清明寒食。”均能自辟畦径。其咏雁浪淘沙前阕云：“天色越窑开。身落云阶。担霜闪月一绳来。逼近星辰书虿脚，也有些才。”似太尖刻矣。


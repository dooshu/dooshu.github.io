◇被黜为吴兴令辞笺诣建平王

淹本迁徙之徒，非有儒墨之能，亦以转命沟间，待殡岩下，误得步修晃，循高轩，伏层槛，坐曲池，承翠河之润，降璇日之光，载笔奉后，盛饰立朝，於山东百姓，亦已殊甚。虽蓐蝼蚁，抵黄泉，不足以塞惠，而小人狼狈，为鬼为蜮，山渊所容，衣剑不贷，黜赭幽圄，皆非报责。仰遭大道之行，草木勿践，辍镬剑火，吹魂拾骨，濯以河汉之流，曝以秋阳之景，丛然黔首，岂不戴天。窃思伏早九载，齿录八年，以春以秋，且思且顾，竟不能抑黑质，扬赤文，抽精胆，服慈光，而自为拥肿之异木，卒成踊跃之妖金，所谓孽由己作，匪降自天；犹沐造化馀灵，宥以遐邑，方蒙被霜露，裹粮洲岛，凿山楹为室，永与鼋鼍为群，犹蹶者不忘起，盲者不忘视；况罪溢朔方，尚驻一等之刑，咎过朱崖，犹缓再重之施，金石无知，何以识答。昔河济荆吴，必获陪从，京辅关毂，长奉帷席，德音在耳，话言如昨，淹乃梁昌，自投东极，晨鸟不飞，迁骨何日，一辞城濠，旦夕就远，白云在天，山川间之，眷然西顾，涕下若屑。（《本集》。）


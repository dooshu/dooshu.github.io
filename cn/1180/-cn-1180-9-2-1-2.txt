四牡

五章，章五句


首章讲：此劳使臣之诗，而王者代之言曰：人臣一出而奉使也，业已任国事之忧，则不得计及身家。盖义重情轻，而情为义夺也。





四牡騑騑，周道倭迟。

我今奉命出使也，驾彼四牡騑騑而不止。行彼周道，倭迟而回还。





岂不怀归？王事靡盬，我心伤悲。

怀，思也。盬，坚固。斯时也，违亲一方，岂无思归之心乎？特以今日之事王事也，上德当宣，下情当达，而不可以不坚固。是以私为公夺，此心特内顾而伤悲耳，安得以遂吾之思而旋归哉？

二章讲：





四牡騑騑，啴啴骆马。

我之奉命出使也，驾彼四牡騑騑而不止。四牡皆骆，啴啴而众盛。





岂不怀归？王事靡盬，不遑启处。

遑，暇也。启处，居也。斯时也，去亲万里，岂无思归之心乎？特以今日之事王事也，上德当宣，下情当达，而不可以不坚固。是以服劳尽瘁，此身虽启处而不遑耳，安得以遂吾之情而言归哉？

三章讲：夫我之所以怀归者，亦以父母之缺养为可念耳。





翩翩者鵻，载飞载下，集于苞栩。

翩翩，飞貌。苞，丛生。栩，木名。今夫翩翩者鵻，犹载飞载下，而集于苞栩之上，盖亦得所安矣。





王事靡盬，不遑将父。

将，养也。我也以王事不可以不坚固，劳苦于外，虽有父，不得以遑将焉。朝夕之奉缺，曾之不如矣，乌能不动吾之怀乎？

四章讲：





翩翩者鵻，载飞载止，集于苞杞。

杞，木名。翩翩者，犹载飞载止，而集于苞杞之上，盖亦得所安矣。





王事靡盬，不遑将母。

我也以王事不可以不坚固，劳苦于外，虽有母，不得以遑将焉。甘旨之仪废，曾之不如矣，乌能不系吾之怀哉？

五章讲：夫既不得以养父母，得不陈情以告君乎？





驾彼四骆，载骤骎骎。

骎骎，是驰驱意。驾彼四牡，载骤骎骎，所以奔走王事也。





岂不怀归？是用作歌，将母来谂。

歌，四牡之歌。谂，是告。斯时也，念及父母之不遑将，岂无怀归之情乎？是情也，固吾君之所深恤者也，但君门远于万里，而未必知之耳。是以我也作此《四牡》之歌，以不获养父母之情，来告于君。庶几吾君闻言之下，而知夫缺养之情，使我早毕事以旋归，而父母之得以遑将矣。不然，既不得致养于亲，又不以直告于君，其如此情何哉？

要之，非使人作是歌也，乃周王设言其情而劳之耳。臣劳于事而不自言，君探其情而代之言。若使臣者固可谓忠，若周王者亦真能通人之志者矣。上下之道，各尽其道，有如是哉！






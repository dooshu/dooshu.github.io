卷三十六

钦定四库全书

陵川集卷三十六

元　郝经　撰

墓志铭

先曾叔大父东轩老人墓铭

金有天下百余年泽潞号为多士盖其形势表里山河而土风敦质气禀浑厚历五季而屡基王业而尝雄视天下故其为学广壮高厚质而不华敦本业务实学重内轻外宋儒程颢尝令晋城以经旨授诸士子故泽州之晋城陵川高平往往以经学名家虽事科举而六经传注皆能成诵耕夫贩妇亦耻谣诼而道文理遂与齐鲁共为礼义之俗而加厚焉陵川学者以郝氏为称首郝氏之学浚源起本而托大之者自东轩君始君讳震字子阳系出有殷帝乙封支子太原郝乡因以为氏始祖仪自太原迁潞州高祖祚又迁泽州陵川曾祖善祖从义父璋七子君其季也君资茂异自知读书不为章句謏学宦学入京师太学游公卿间久之乃还盖厌弃凡近不屑就之也既归徜徉山谷从而学者甚衆讲劘道艺渊滙日邃益有高世意而无复世味以经旨授学者折之以天理人情而不专於传注尤长於理学赋诗多警句晚年益趋平实淡如也弹琴得古遗音每呻吟俯仰趋节纡韵超然若有所得逢山水佳处辄为数日留赋诗弹琴自乐也一日过一道院松竹茂蔽坐於其下弹琴而歌睡鹤十余惊起鸣舞珊珊戛戛终曲乃去从者咸以为异事诸兄甚谨笃于友爱诸兄以族大称长兄之命异居君乃涕泣三日不食曰吾业儒而为是何以为训不义而生不如死诸兄得欲而生我将服义而死诸兄惧复聚庐同食以终年四十九配侍某氏子男三人天佑天祺天贞皆治经为学而天佑尤知名君初名旦後更今名自号东轩老人铭曰

太行峩峩天地之脊吾家其颠千载寥閴箝以益固噤以益默惟君亢亢矫首迅出挥斥鸿荒面目太极搴玄圃之玉芝铲荒除之天棘秋兰兮青青秋香兮满庭君翩翩兮下征掇其实而餐其英乃曳长裾乃抱玉琴明月清风翛然此心葱葱兮桂隂慕其德音人累益轻天趣益深夫复何为付之长吟君其往矣後来继今

先伯大父墓铭

郝氏世业儒以治经力行为本而笃於齐家之道自曾伯祖以嫡长涖家已有法制使子孙世守至伯大父复以嫡长涖家而昆季十余族长穉百余口既总家事乃会诸宗戚而告之曰夫衣食足而知廉耻仓廪实而知礼节士所以忘义失守至於沮气堕节者殆多逼於饥冻耳故孟子以农桑为王政之本而其书数及之今某以次为家督欲诸宗亲子弟治生为学二者兼进始则仰事俯畜终焉立身行道进而得则各大而家退而失则必有所归不至於落魄无赖亦足以为善士夫少有大志不事家人生产虽或成就有过人者而为书传所称亦非教育之良法泛驾破车虽一日千里曷若驯服以进於道乃相其宗亲子弟材器曰畀汝田若干顷亩汝率田夫而治之桑若干本汝率诸妇而治之钱若干缗汝率商人而治之书若干帙汝从某师友某人而治之余则均其有无而治其勤惰於是数年之後赀食丰余而学业日进先祖及诸父文誉大振而门下学者日盛矣其在家也则鸡鸣而冠衣杖而立於庭诸房子弟妇姒皆辟门秉烛盥漱笄总黎明以次省於舅姑父兄退而各执所业或少有稽缓则旦而问之故责之庭少废礼者则加鞭抶焉至于再则会宗亲中表列其状而加之罚饮酒醉者有罚冠衣不正者有罚取友不端者有罚事师不谨者有罚惰于学者有罚相惎间者有罚譁于庭者有罚中堂曰棣华岁时燕集上下肃然又以孝友睦婣任恤等数条书于榜曰有违此者非郝氏子孙至於乡隣不法者畏其闻知辄自戢曰勿令大翁知有讼者则相率而质其曲直行於里巷望者趋而避不及则揖而拱以待其为人敬畏如此县令丞每至县则辄就门礼谒其诸弟侄必一人教授县学故门第家法无不推重君讳源字清卿曾大父昺之长子也卒年六十四伯祖母王氏二子舆辇舆字正之博学能文三赴廷试有声场屋岁壬辰没于兵士林惜之铭曰

郝宗重承两世嫡方玉千仞断鳌立之纲之纪抚其室支本蔓衍蕃宗戚李广简易诚无敌刁斗未若程不识有身有家衣且食昼吟夜诵简与笔原田每每日垦辟茧丝烂烂充以殖孝弟忠信修行实言笑顾步皆纪律家道既正无敢逸富贵在天吾岂必凛焉高风谁可及云白天青太行脊拟将传闻作家极再拜挥涕书贞石子孙世守其勿失

先大父墓铭

岁丙辰春经至自沙沱家君得风痹疾遂在牀箦卧以畀命曰吾齿已过吾父十年矣虽疾病夫何憾惟吾父之事先有子元子之表在而圹中之文未具且大节之灼灼者而犹未既载焉吾语汝汝其论次乃再拜受命叙其事而为之铭惟郝氏系出有殷世于太原一再迁于泽之陵川遂为陵川人高曾而下皆学不为仕先大父讳天挺字晋卿幼开朗卓卓不羣举进士两赴廷试以太学生颉翥缙绅间崇庆之变束载而去曰时事如此可区区冒进乎遂归远近俊茂多从之学其教人以治经行已为本涖官治人次之决科诗文则末也故经其指授者往往有成资河东元好问从之最久而得其传卒为文章伯震耀一世其余钜公硕士出其门者甚衆则其所学可知巳时有金既弃燕云河朔随亦不守遂往来淇卫间贞佑初人争南渡而厄于河河阳三城至于淮泗上下千余里积流民数百万饥疫荐至死者十七八先大父曰坐视天民之毙仁者不为乃贻书机察使范元直使闻诸朝曰昔昭烈当阳之役既窘甚犹徐其行以俟荆襄遗民曰成大事者必资於衆人归而弃之不祥君子谓汉统四百年此一言可以续之今国家比之昭烈不至於窘河朔之民独非国家赤子乎夫人心之去就即天命之絶续也乞诏沿河诸津聚公私船寛其限约昼夜放渡以渡人多寡第其功过以救遗民结人心固天命中兴之期庶几可望书奏即日中使告谕令疾速放渡河朔之民全活者衆於是亦挈家南渡兴定元年冬十一月八日遘疾考终命于北舞寓舍春秋五十有七临终浩歌一不及他先祖妣张氏前卒继祖妣司马氏一子即家君也男孙三经彛庸女孙一归清苑陈氏初既遘疾谓家君曰郝氏儒业自吾叔父东轩老人始我死葬其墓侧庶得奉杖屦于地下既祥家君将归葬诸父兄以河朔兵乱不许家君乃夜启殡负其榇以遯而英灵屡见于其所往辄为警觉以导其行虽徒步千里渡大河登太行展转寇穴卒达于陵川兴定四年春二月二十四日葬于先茔东轩老人之墓侧从其志也先大父美风仪冠衣甚伟闲於辞令翛然物外人而谈王道议国政商处吏事甚得体要嶷然公辅之器而适叔世束背尘閈竟莫能用卒於流寓人怜其志云铭曰

郝世不竞枿其株根赤立擎霜藴华于春一世于迈天葩吐芬晦以奕世其气益振氤氲浑沦其屈益信萃于我祖瀹兰天津簉其羽翰嶷于青云岩岩盘盘穹乾厚坤玉山高寒莹彻无尘虽事业不少见而道义是存继其志有千里负葬之子述其事有万古遗山之文沧海遗珠长鲸怒吞匵辉翳光以耀其诸孙嗟余诸孙可汨其流而湮其源志惟益坚气惟益完以复九原以慰乎下泉

先叔祖墓铭

先叔祖讳天佑字贤卿先曾叔大父东轩老人之子先大父之从昆弟也宇貌瑰托器识高迈日记数千百言而下笔不能自休初为学即不作决科文务穷性理经术而泛入佛老者数年以为过高无畔岸复取六经语孟读之於是际天人之学莹如也大安末知世有复隍之变愈益遯默贞佑初南渡隐居鲁山往来箕颍超然欲以追巢许也作古文歌诗往往散落世间故虽隐而名愈显尤玩意书法尝以为正书当以篆隶意为本而锺王书之经也顔坡书之传也其余则诸子百家耳故其笔势庄重秀劲能作文余楷草尝言大字虽大而小小字虽小而大正书须有草意草书须有正笔其论书如此赵内翰周臣见君苏坟诗及书蹟遂遗书欲致之京师即挈家去於山林幽阻人迹不及者而居然无几何虽京都人亦知其处後闻有欲荐诸朝者曰大厦将倾吾不能为破家人又挈家去元内翰裕之既受学于先大父又尝与君周旋文场故特敬畏闻其又遯去乃以诗相招君复诗絶之而竟不出壬辰之变年四十九没于兵先叔祖母宋氏一子思直字继先亦博学能文亦皆殁于兵呜呼郝氏之学大于东轩老而终于君其嗣胤遂不复见而诸父昆季亦皆泯泯焉独遗家君及经天乎何於吾郝氏若是之刻也先君既命经论次先世故书此以列诸东轩老人墓侧以示不朽铭曰文叶班班贲于衆枝道气颠实于君匮奇初则亡羊几惑多岐瑰诡谲怪投澜抵巇番然而回真是之归明白开朗冲融希夷弄月吟风独乐良知德充乎身命违于时收藏天光滑于尘泥每登琴台望元紫芝千山云沉知音者谁濯足于颍振缨于箕庖不治厨何与祝尸栋折榱崩夫谁可榰我其长往山鹿野麋君无我招亦莫我追我非絶世不可有为大河絶流商於雪飞天狗堕地蚩尤出旗嗟嗟乎君既往莫违独不愍遗诸孙孔悲伐石钻辞东轩之西魂其一来与不死期

子阿宝附殡志

岁壬寅余始醮于满城徐氏甲辰春正月子阿宝生广颡方颐眉目若画气阜而声宏家君以为类先大父日夕抱弄甚以为慰丙午春先妣委化权厝于府南侯河之北原术者默言君家丧氛未殄余在衰絰重以为忧夏五月三日童稚聚嬉以氷屑置于阿宝之腹观其溶滴以咍其騃顷之寒气入腹暴下数升入夜背弓搐搦而气竭生三年矣明日附殡于先妣墓之西侧哭而纳铭于圹云

属余毛离余里状乃尔嫡有子而遽死兮吾母之土未乾而复竁于此兮祗重余之戚岂余之子兮

子阿长附殡志

岁戊午冬先君告终权厝于府西吴爷湾之北原庚申春余宣抚江淮至自武昌哭墓而入墓之东足小丘附焉不知其为谁也衔涕而去及门冢妇哭于室乳媪之怀空矣乃知向之邱吾子之所也因恸几絶既而叹曰天乎何天虐吾郝氏之酷也母氏之终再踰月而吾子阿宝卒附殡于墓侧吾父之终亦再踰月而阿长复附焉岂母氏之爱阿宝而携持之去耶吾父之爱阿长而抱弄之不忍舍耶故各于其终之後而卒卒而附于其墓抑吾之不德不孝致吾子之弗克昌耶秪吾之不德而祸吾子耳可无殇乎乃叙而志之初徐氏不妇归于家再娶淇澳张氏是生此子五年而卒生于乙卯春三月五日卒于己未春三月十二日尤慧而秀发言如成人以癖疹疾殆将卒谓其母言我死则己奈我母忧何或问其父则闭目摆手曰我不得见矣闻者皆为泣下铭曰

不子其父孙于其祖各附于墓共为寃土欲问无所于嗟天兮

行状

先父行状

郝氏本贯泽州陵川县曾祖章祖昇父天挺先父讳思温字和之资刚洁迥迥不倚不为蘧篨戚施疾故与世不偶然而人亦不敢以非义屈横逆加仪干不及中材而凛凛莫敢犯以亮直自处不亿不信中心充实无所亏欠初成童与河东元好问从先大父学俶落六年洞达邃滙其所得者有所自其所作者有所徵天端理倪首尾贯究晦而蓄之靳靳不妄发年二十许奉先大父下太行往来淇卫间时河朔已受兵有金疆理日蹙慨然有志於功名居无何得腰股疾志郁抑不信遂不就举贞佑初南渡馆而师之者甚衆诚法理意籍籍驰播所至席不煖先大父卒于舞阳既免【音问】丧谓诸父兄曰先君子卒於流寓不克归葬安用子为子而委父何面目天下诸父兄以河朔兵乱不许乃与先妣夜启殡而负之去渡河至长垣资用皆为盗敓从行者因是亦散去独与先妣扶杖负骸步登太行中路贼二人呵止之曰背负与我不然则死乃启之贼愕异问故曰是先君之灵将归葬乡里贼惨然曰扰扰如此而欲办是是痴子不足道置火饼数枚而去遂葬先大父於陵川之先茔兴定四年也元光元年复渡河河南亡携经北渡居于保聚俊秀而教之者十余年经年十有六命治六经先传注疏释而後唐宋诸儒论议必一经通然後易业焉壬子馆于万户张公府教授诸子丙辰经被徵北上及还议归乡里拜谒松楸夏四月十有七日得风疾不起在牀箦者三年戊午冬十有一月二十六日增剧二十七日夜忽命经等曰天地之道恒久而不己人惟恒久乃有前程天下事何尝不因不恒坏了整衣冠强为之起咄唶曰发志气遂瞑不复语二十八日终于寝年六十有八门生苟宗道赵泰尚文等相与谋曰先生不苟禄仕困而不挠临终而犹以志气为言不亦卓乎可諡曰静直其未尝禄仕可称处士十有二月一日与先妣神宫同权厝于保城之西吴爷湾之北原三男经彛庸一女适清苑陈咨男孙二女孙二皆幼先父生平喜为歌诗徜徉跌宕以自乐而多散逸得遗藁一百二十篇晚年尤邃性理学手书西铭畀经曰是入德之几造道之阶也教人以小学为本以为洒扫应对进退即性与天道之端致身行道树立事业性与天道之功用充实而大大而能化性与天道之成终者人之始生其醇未醨其朴未散其见解未出其物欲未杂先入者而为之主终身由之而不能去古之人至於胎教况髫龀之间乎语言哑咤肝臆缄固神出入而未舍识霭昩而未明容妥娜而未庄气闪烁而未定谨其所习政在於是乃为言坐行立揖拜俯仰之节诵记熟复执笔为书之制声音笑貌疏数疾徐之仪一之以敬而不使之惰少长则为解说义理缀缉章句简直切律力少而功倍之成童则以性理经学为本决科诗文为末而寖致之大学尝语人曰人见吾之规规孑孑必以为是区区致力於小者而小之也吾不病也夫事有小大理无小大也本末先後吾不敢躐而欺之也彼所见者以为小吾所见者以为大是吾所以积德而遗吾子孙者世之人好高慕远以欺世盗名未能洒扫应对而便说性与天道紊理踰分枉探速成戕本根坏伦类示不以常而重为之诳败德孰甚焉吾不为也孟子曰大人者不失其赤子之心赤子之心良心也其为大人保是心而已弃赤子之心即为大人可乎哉欧阳子谓顔状未离於婴孩高谈已及於性命者殆亦为是耶其设心如此故所到辄见称学者往往终为成人方卧疾也一日语经曰汝祖父有言士不能忍穷一事不能立汝曹毋以浅功近利有速售之心也慕利则败义欲速则不达汝能勤则功自至汝能俭则利自来故立身行已在夫坚忍而已能坚忍则能忍事历大患难处大富贵决若长河而不回屹若泰山而不移然後可谓大丈夫凡为乱略奸宄不终其身者皆不能忍耳染指垂涎之气不除负鼎滔天之心常在一旦肆欲愤不顾义殒身丧元而及其宗盗侈一时遗臭千载汝曹可戒也过庭之训类如此呜呼先父身无一命之爵史无一字之书其於改葬先茔圹无一辞之文是大泯泯也立言君子苟为称述铭佩之意死且不朽孤子经等谨状

先妣行状

先妣姓许氏泽州陵川人与郝氏同里閈世为姻好故既笄而适家君逮事先大父甫庙见北鄙已用兵遂从家君奉先大父逃威山谷间推夷就险羞精食疏采薇蕨汲谿涧樵薪蒸以养备极艰苦而不惮也兴定元年先大父卒既禫家君曰养生不足以当大事惟送死可以当大事父死而不克葬安用子为遂与先妣决策归葬诸父兄以河朔兵乱不许乃夜启殡窃骸以遁时金国弃河朔限河为守诸津要皆禁自北而南者则渡有王事于北者则渡非是则不渡也久於河上资粮悬罄适有受业先大父者为机察使俾偕赐上党公茶果船以济遂至于卫之长垣贼衆单重等行剽掩至人皆入窟室先妣独不去守骸以坐曰宁死可弃我翁之灵而求生乎贼至将兵之不为一动贼厉声曰若何人独此不去若所守者是何宝货曰此我翁之灵将归葬先茔者今幸得济河有死而已其可去乎贼感怆凶锋少沮诘姓居曰陵川许氏也昔舅氏彪尝为泽掾贼中有泽逮而得舅氏保宥者因惊悟曰若许某之妺也且语舅氏之恩且壮其节遗白金数两而去遂登太行时隆冬雪盛天地晦冥官兵盗贼抢攘旁午从行者因长垣之役皆散去独家君先妣二人而已而家君复目赤暴发道滴水场太行之至险也盛雪冒之蹊径不辨指峯峦为的攀缘嵌隙循蹭崖磴负骸导家君而进才半途已入夜矣黎明始出山再日达于陵川乃克襄事元光元年复渡河冬十有一月生经於许州临颍之城皋镇天兴元年河南亡携经北渡居于保继举彛庸二弟经年十有六欲以干蛊自任先妣谓家君曰郝氏儒业四世矣名士如元遗山者我之自出故家渊源当益浚之可自我而涸乎今宗族之在河南者皆尽矣惟吾独在有三子焉岂非天也使是子也而有成不队【坠同】家声吾侪冻馁无憾其或不成亦云命矣於吾责何有若以利责之子而不教是废先世也先世之灵照之在上质之在傍将於谁而责也故家君感泣为之赋诗有日月傥随天地在诗书终疗子孙贫之句於是命经就学欲其先经也乃命之曰经经亦感奋以夜继日或冠衣不释如是者有年一日鸡初鸣经犹凭几伏诵书帙纷纭残灯无焰先妣窃视之慨叹良久呼经语之曰能若是吾有望矣勿始勤终怠喜而自足半涂而废吾见进鋭退速者多矣力学而卒成者鲜也汝自暴弃一身小矣先世之责之重於汝大也经遂日益激励蟠错刮磨肆意经传砥砻抉剔鈎昧蹈远块乎其若痴茫乎其若迷爝焉犹未光也而天遽降割岁乙巳冬十月十日遘疾丙午春三月九日考终命于私室春秋四十有九寓神宫于保之南原先妣资禀淳懿婉淑有守识虑诣极经所与游一见之辄曰某当交某当絶经或不如训辄为小人所累所居既去隣里思之称道不容口待人以信不疑人欺己事家君敬慎不违每劝以义宾客至尽力供具资用阙必假贷以给经逮事十余年虽屋漏独处未尝见其惰容束诸子以义尝语经曰吾忍穷使汝就学非为利也欲汝知道义负荷祖宗不污之而已今世子弟以一时之利败终身之义者皆是也是岂子弟之罪其父母不处以义而责以利使之然尔以货财杀子孙吾不为也汝其勉之先妣虽终言犹在耳呜呼旻天弗吊经未底于成不副母氏之意母氏亦无一日之燕终身艰厄下寿而卒孰为之司而使之然也一女未笄二弟尚幼宛然失怙家君戴白坎然而忧何剢吾郝氏之虐也惟母氏之节之德固宜昭之金石着之竹帛不可昩没也矧昊天罔极之报万万无一乎於是録经之所闻所见者立言君子苟赐矜允为之譔述使遗美不坠光慰下泉雪终天之痛报罔极之德铭佩之意死且不朽谨状

乔千户行状

高祖讳曾祖讳祖讳父讳顺公讳惟忠字孝先涿州定兴东王里人世业农为大家母李氏腹公七月而寡公幼聚嬉异於他儿及长有志略捷勇善射卫绍王遇弑北鄙用兵四海有改卜之兆公慨然辍耕长叹曰时事如此大丈夫树立之秋也何区区尔为遂落魄不事生理侠游燕赵间贞佑初宣宗南渡河朔大扰公以义军从今万户张公起於定兴保西山之东流埚树义旗招叛亡跨山连海威声大振北兵扼吭盘桓而不得进行台闻之便宜授公定远大将军恒州刺史受经略苗道润节制从张公镇抚西山诸保砦张公勇而有谋胆决善战燕赵之豪附之者衆每以方略授公使战辄中机会尝以少击衆由是威名冠张公之军国朝悉兵南下万户张公逆战于狼牙岭马跌被执时公居守东流埚北兵以张公至埚下招谕使降公拒之诸军既登公犹拒守自若进攻拔之张公以腹心之旧爪牙之用能全节守义义而释之公荷更生之庇以死力自效遂从下雄易安保诸州宋人乘金之乱使彭义斌将兵袭河朔至澶魏建斾而北公以一军蹂其锋诸军壮之真定武仙叛并山诸州县保砦皆拒守万户张公会诸军击之令公摄帅将骑兵数百步兵三千人鼓行而西时敌兵将聚保於狼山砦公召诸军吏曰彼将归其巢穴我遏之必殊死战归师勿遏军志之戒也不若覆诸山下启其归路彼既得归莫有鬭志是获兽于穴也衆从之适兵既过公鼓噪奋击大破之时有别部将陷敌者公横戈突阵而入力战救之乃获免於是诸叛望风降附遂入镇州武仙奔公会诸军追之馘虏甚衆遂会攻彰德转战至齐鲁驻军滕州牙山中夜敌出不意袭垒而入公独骑追战奋戈大呼横冲逆击诸军始觉噪以继之敌衆骇散填山堙谷而奔於是公名震河朔矣其围益都也援兵数万几及城公掩击败之获衣粮战具甚多遂闭其门会内兵辟门突出公婴其锋短兵接战敌败走主帅旌公勇以励诸军先是万户张公开都元帅府于满城以公为元帅都监迁副元帅至是帅还仍行二安州元帅事未几出镇唐县行元帅事复从张公镇新卫州辛卯冬渡河会战于钧州遂会诸军围汴金义宗北渡丞相白撒围卫州力战郤之追奔至黄龙岗复会诸军围蔡河南平张公入觐以公将行营征淮南岁甲午朝廷论功张公陛奏曰臣冯藉国家威灵所向克捷臣何力之有亦臣有一二爪牙熊虎之助臣之副将乔惟忠战功甚多乞加宠异於是朝廷以玺书金符锡公仍以千户世其封自是连年大举伐宋公感戴恩遇益自奋励其破枣阳攻光黄等州功尤多丙午夏寝疾五月二十七日薨于第春秋五十有五寓殡于顺天府城之东原公美须髯沈勇善战遇大克捷恬无自得之色其攻黄州也敌兵夜袭诸栅公率鋭卒战主帅举火视之见青甲而黄马者战甚力翌日主帅悬赏求之公竟不自陈其不矜如此虽奋起畎亩蔼然有阀閲簪笏之风事母孝每酣战而归必顿整冠服拜而问安及居丧过於毁瘠遂感疾不起治家有法束诸子以义节於自奉为千户候而服食不过于华夫人毛氏子男五人孙三人女孙一人岁庚戍将改葬先茔文碑墓隧故次第始终昭灼者于右鸿儒硕笔其谅于兹孤子珪等状

陵川集卷三十六








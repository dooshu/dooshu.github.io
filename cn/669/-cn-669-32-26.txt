56　賈誼不能救鄧通之譖　考漢史無鄧通譖賈誼事　宋景文回鄭資政書快語


宋景文云：「賈生思周鬼神，不能救鄧通之譖。」攷之漢史，無鄧通譖賈生之事，蓋誤。【原注】景文謂：因撰唐書，盡見前世論著，乃悟文章之難。

【閻按】風俗通義：「孝文帝時，誼與鄧通同位侍中，惡通爲人，數廷譏之，由是遷長沙王太傅。渡湘水，投書以弔屈原罹讒邪之咎，亦因自傷爲鄧通所愬也。」

【元圻案】宋景文回鄭資政書曰：「當伯氏貳政之日，明公升樞之辰，一心獨行，側身休景，未嘗争先于當路，失意于貴人。然虺螫不觸而來，機牙未蹈而發，乃知李廣誠感金石，無以喻衞青之仇；賈生思周鬼神，不能救鄧通之謗。」






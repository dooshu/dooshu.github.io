【顺天道】

〖一作从天道。古石留行。古今乐录曰：顺天道。言仲冬大阅。用武修文。大晋之德配天也。〗

顺（《宋书》作从。）天道。握神契。三时示。（《宋书》作亦。）讲武事。冬大阅。鸣镯振鼓铎。旌旗象虹霓。文制其中。武不穷武。动军誓众。礼成而义举。三驱以崇（《宋书》作宗。）仁。进止不失其序。兵卒练。将如阚（《宋书》作阚字。）虎。（《晋书》作武。下同。）惟阚（《宋书》作□。）虎。气陵青云。解围三面。杀不殄群。偃旌麾。班产军。献享蒸。修典文。嘉大晋。德配天。禄报功。爵俟贤。飨燕乐。受兹百禄。嘉（《晋书》作寿。）万年。（○同上）


201　擊石拊石二句或謂脱重


「擊石拊石，百獸率舞」，凡兩言之，或謂脱簡重出。案：林少穎曰：「薛氏、劉氏皆以爲益稷脱簡重出。」東觀漢記：王阜爲重泉令，鸞鳥集學宫，閻按：「東漢有『學宫』字，此其一。」阜擊磬而舞。況舜樂所感乎！

【全云】東觀漢記以下，疑另爲一條。

【方樸山云】舜典「夔曰」數語，斷非脱重，蓋匪自言其功，乃自任其事也。必若有疑，寧疑益稷篇，不當疑舜典，以益稷篇上文已有「夔曰」，不應重贅「夔曰」也。然總非脱誤，宋人以後人文法律古人，故云爾。

【元圻案】劉原父七經小傳上謂：「舜典之末衍一簡也，何以知之？方舜之命二十二人，莫不讓者，惟夔、龍爲否，則亦已矣，又自贊其能，夔必不爲也。且爾時始命典樂，不應遂已有『百獸率舞』之事，是今日適越而昔至也。」〇東觀漢記列傳十三：「王阜，字世公，蜀郡人，補重泉令。吏民向化，鸞集於學宫，阜使五官掾長沙疊爲張雅樂，擊磬，鳥舉足垂翼，應聲而舞，翾翔復上縣庭屋，十餘日乃去。」〇四庫全書簡明目録别史類：「東觀漢記二十四卷。是書於漢明帝創修，後遞有增續，至熹平中乃成書。隋志題劉珍撰，蓋失其實。原本一百四十三卷，久已散佚，今以永樂大典所載補葺，勒爲二十四卷。」〇常璩華陽國志序志曰〔一〕：「德政：益州太守王阜，字世公，成都人。」

〔一〕「序志」，原作「序意」，據四庫本華陽國志卷一二序志改。






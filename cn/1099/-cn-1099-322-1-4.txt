○條議戚繼光言兵事疏 【 兵事】

頃兵部奉旨以都督戚繼光所論兵事、令臣熟計其便具奏、臣謹條其事如左、一議就近召募、與選摘見軍練之孰便、臣綸議曰、見軍數少。不得不資各鎮入衛及更戍之兵。今當先定練兵之說。而後及召募。自練兵言。其說有二。一曰選區將。令各路參遊。俱聽總督鎮廵授之以法而各練其兵。其語之弗省。與令之不從者。許臣等不時論罷。別舉一人代之。舉非其人。治臣等之罪。二曰設副將、改建昌營遊擊為協守薊昌東路副總兵、住劄建昌營、分理松棚太平燕河一頭營石門寨山海關等處練兵之事、而以廵撫□應節標下之兵属之其人則統領南兵參將胡守□可充也、改石匣營遊擊為協守□昌西路副總兵、住劄石匣密雲、分理馬蘭墻子嶺曹家寨古北口石塘嶺等路練兵之事、而以臣綸標下兵属之、其人則統領南兵參將李超可充也、超既以副總兵守薊西、則古北口不宜復設副總以撓事權、宜徙程九思於黃花鎮、而以黃花鎮參將朱紹文代之、自召募言、其說有五一曰議班軍。班軍本以備十二路修守之事。頃之復作墩臺。日不暇給。宜稍增其數。自乘障之外。使恒餘六千人付繼光練待此六千人既精。即發防守。又取六千人練之。期以三年番練。數萬之軍。盡成精兵而止。第此六千人別難取盈。宜于河南山東京操軍內。再各請發三千人。照例改定春秋班次。各用領班都司官一員責之選領。每年依期赴鎮。是一策也。但河南京操春班軍。見在止一千有奇。必於秋班七千數內。改撥二千為春班。乃可足春秋兩班之數二曰清查衛軍、故事鎮廵官取属衛軍、五歲一再查法非不善、但詳于本戶正軍。而畧于餘丁。宜自聽臣與應節稍更其法。若本戶軍亡。就本百戶內照依近例僉取。別餘補伍。應補者不得占隱。新解者不得朘削。其總兵官仍每歲比較如常。三曰勾補迯軍、薊昌鎮及南直隸各省迯軍、各照舊矢?見清補、無容議矣、顧法行自近。當先令北直隸八府各造一冊送臣綸處類查。分發兵備道嚴責勾補。每歲以勾補多寡為殿最四曰廣召募、每路將官各給募兵銀三百兩、二鎮守總兵各六百兩、聽其召募、人給衣甲器械銀一兩二錢即以此充補額軍之數。而各路見軍有不樂原伍。詭名應募者。宜重禁之。五曰議行粮、土之民不利為兵。而為兵者。惟各標下有行粮之資。無修邊之苦。故應募有人。為今之計。宜將新募新補之軍、以萬人予戚繼光、三千人予楊四畏、各充標兵訓練。給以行粮其餘分補督撫標兵而以原取各路標兵。歸之防守如下班例。止食本等月粮。仍計發回各路軍數若干、即減調入衛客軍。扣除糧芻以充標兵二枝行糧之用。足兵省餉、計無出此、凡此七事、皆補兵練兵之要務也、一議車騎合練可以用否、臣綸議曰、臣聞太公兵法易戰一車步卒八十人、一騎當步卒八人、當險戰一車當步卒四十人、一騎當步卒四人、今薊昌二鎮。所謂險地易地。在在有之。可練為兵車七營。每營用重車一百五十六輛。輕車二百五十六兩。步兵四千。騎兵三千。駕輕車馬二百五十六匹。以東路副總兵一營。合廵撫標下一營駐之建昌遵化。以西路副總兵一營。合總督標下一營。駐之石匣密雲。以薊鎮總兵二營。駐之三屯。昌平總兵一營。駐之昌平。是十二路二千里之間。有七營車騎相兼。即有數萬之虜。無能為矣。或疑虜騎疾。車步遲。不相及。解曰用兵之法。有分有合。兵車七營。豈皆聚為一處。必以半合戰。半出奇。兵?于能分而車戰尤?追奔邀截及險地用騎與輕車。扼塞用重車迎擊。及易地則合用輕重車騎。縱橫聚散。無所不可。況虜馬為我車所縶勢不得疾而我長戟火器以車為衛足可遠施此車合練堪用者一也。行則為陣。止則為營。人馬便安。不假壕塹為固。堪用者二也。車不須食。步不須馬。以車為蔽。步又半不須甲。省費甚鉅。堪用者三也。虜入內地。守以兵車。則不敢分掠。亦不敢久住。堪用者四也。繼光議車騎合練。實得制虜之長策。一議鼓舞犒賞、兵車火器、其費安出、臣綸議曰、臣聞軍無財、士不來、軍無賞、士不往、自古記之矣、往者兵部建議、巳將密雲縣庫貯山西河南折徵民兵犒賞銀、分給薊昌二鎮諸將、隨營犒賞、今繼光練兵亦宜議及、請令每歲得支銀一千二百兩、改設副總兵各二百兩、不足則稍加原額、勿令過侈、使其可繼、至於兵車火器、巳經工部給銀製造、然尚未能充實數、宜亦取盈於犒賞銀。而犒賞銀存者止數萬兩。恐山西有司。仍以去年免解故事。觀望遷延。致虧國計。宜令以時趣納。并將各衛所軍器料銀。盡數留之本鎮以備諸費。一議七原六失四弊何以圖之。臣綸議曰、繼光所論多兵亦少之原、內四事如役占違例驛逓騷擾家丁偏重守險無要、臣等皆得以便宜處分、無容贅矣、惟是班軍無制、事緒煩瑣、當行督臣專疏議之、其臨陣調遣二事、除督撫鎮守外、各標下之兵、於春秋兩防、各有就近駐劄之處、如恊守薊東副總駐劄建昌、廵撫標兵既議属之則本標之兵、與廵撫標兵、當兩防之際、俱赴建昌合練、而後當以一營駐建昌、一營駐燕河、以備燕石東西之警、得以就近首先迎敵、次則薊鎮、次則西路恊守。次則昌鎮。各標兵以次而至、薊鎮總兵標兵駐練三屯。兩防之時。則當仍舊不動。以備馬犬松棚三路有警。則當先期馳赴。在東則東路恊守。在西則西路恊守。次則昌鎮各標兵以次而至恊守薊西副總駐劄石匣、總督標兵既議屬之、則本標之兵、與總督標兵當兩防之際、俱赴密雲合練。如此布置聯絡亦長山之勢也而後當以一營駐密雲。一營駐石匣。以備墻古石塘嶺三路之警。得以就近首先迎敵。次則本鎮。次則昌鎮。與東路恊守各標兵。以次而至。昌鎮標兵駐練昌平。亦當仍舊不動。以備居庸黃花鎮鎮邊城三路有警。即當先期馳赴。次則薊西恊守。次則薊鎮次則薊東恊守。各標兵相繼並至。凡遇調遣。每營務各遣騎將。各將騎兵三千。先馳赴邊拒敵。兵車隨進至本路各要口把截。以待决戰。仍限以日程。事緩則騎兵晝夜須行一百二十里。車步八十里事急則騎兵晝夜行一百五十里。車步一百里。皆以調兵文到為始。其失期悞事。與邏卒探報不實者悉按軍法無赦。至于六失四弊、一言以蔽之、皆坐將不得人、今以繼光為大將、而臣等又議設副將、擇區將、則諸事可以次舉、惟在　陛下精選而熟練之、寬其文法、使得自效耳、一議廵關監軍之設孰當、一議較閱射行今宜行否、臣綸議曰、薊鎮軍雖歲奉明旨遣官閱視、但迯亡之額卒、難以取盈、訓練之法、半奪于工役、行之數年、竟無成效、諸將畏罪、曲事彌縫、况較群眾於一日。程工能于一技。何足盡兵事而益勝筭也。宜令御史閱視之際。悉取軍中金鼓、旌麾之節。行伍營壁之制。軍馬介冑之容。亦須御史知兵者乃可五兵長短之用。按實考第以行賞罰。參遊以上奏請。中軍以下自行。毋拘常法。專較射打優劣。及補練多寡之數。庶事可奏成而臻實效。臣綸又惟兵之所恃者馬。馬之日耗。由于軍吏之侵漁議者患之。於是有追馬樁銀之法。以領馬久近為差樁銀不足。於是有追棚銀之法。以自官及軍為差俱歲終總奏。支以買馬。其後又以將官稽察無法使馬日耗。于是又有參罰之法。以失亡多寡為差法至嚴矣。然將官懼罪之及巳。馬死匿不以聞。而陰入其芻菽。責之本卒賠補至有鬻子者。有以賂免追樁銀者、有卒不能賠。且賠而逃者。又有巧避參罰。立為均攤冷補之議者。又有月扣棚銀五分者。諸如此弊。臣已嚴行禁約。但馬須急補。而樁棚錢例不得輒用。待報稽緩。宜許隨便支買。歲終類奏以為常。此部議所無而臣等及之。亦軍務之急者。


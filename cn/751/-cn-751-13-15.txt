虞美人

风回小院庭芜绿。柳眼春相续。凭阑半日独无言。依旧竹声新月似当年。　　笙歌未散尊前在。池面冰初解。烛明香暗画楼深。满鬓清霜残雪思难任。

此首忆旧词。起点春景，次入人事。风回柳绿，又是一年景色，自后主视之，能毋增慨。凭阑脉脉之中，寄恨深矣。“依旧”一句，猛忆当年今日。景物依稀，而人事则不堪回首。下片承上，申述当年笙歌饮宴之乐。“满鬓”句，勒转今情，振起全篇。自摹白发穷愁之态，尤令人悲痛。


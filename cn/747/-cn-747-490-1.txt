○右谏议大夫韦君集序

洙泗门人登四科者，唯称端木赐、卜商可与言《诗》，以其善於取类，敏於喻礼。然则缘情咏言，感物造端，发为人文，必本王泽。贞元十二年夏四月庚辰，皇帝御麟德殿，命通儒硕生，与缁黄上首，杂论奥赜，互相发明，繇是京兆韦君以四门博士召见。三元六学，博辩宏大，精义具举，宸心乃愉。寻献七百字诗一章，词华彬蔚，诏旨优答。浃日授秘书郎，逾月迁右补阙，未半岁拜右谏议大夫。其馀以文发身，以直事君，言事侍从，论思讽议，贾生当受之问，方朔擅不穷之智，近臣渥命，荣冠一时，荐绅竞劝，岩谷皆耸。初君年十一，尝赋铜雀台绝句，右拾遗李白见而大骇，因授以古乐府之学，且以环琦轶拔为己任。至弱冠，乃喟然曰：“四始五际，今既远矣。会情性者，因於物象；穷比兴者，在於声律。盖辩以丽，丽以则，得於无间，合於天倪者，其在是乎！彼惠休称谢永嘉如芙蓉出水，锺嵘谓范尚书如流风迥雪，吾知之矣。”遂苦心藻虑，俪词比事，纤密清巧，度越群伦。尝著天竺寺六十韵，鲁郡文忠公序引而和之，使画工图於仁祠，摘句配境，偕为胜绝。又於江南著卧疾二十韵，晋国忠肃公手翰以美之曰：“卓尔独立，其在我韦生乎！”其为名臣宗公所称赏如此。又与竟陵陆鸿渐、杼山僧皎然为方外之侣，沉冥博约，为日最久，而不名一行，不滞一方。故其曳羽衣也，则曰遗名；摄方袍也，则曰尘外；被儒服也，则今之名字著焉。周流三教，出入无际，寄词诣理，必於斯文。自贞元五年，始以晋公从事至京师，迨今十年，所著凡三百篇，尝因休沐，悉以见示。德舆鄙昧，不能言诗，徒以掖垣之寮，辱命为序，岂爱之厚而忘其不能欤？前此论著，别为篇第，後此者方纟由怀仙章句，而不复赋人间之事矣。今兹诗集，以类相从，献酬属和，因亦编次，且以《圣诞日麟德殿三教讲论》诗为首，凡十卷云。


·祭定西侯张侯服文（辛丑）

于乎我兄，墓草已宿矣、墓木已拱矣！回念乙未之冬弃捐宾客，距今仅七载耳；其间废兴存亡之感，月异而岁不同。如我兄既归三尺土而尚不能保百年坟，致有髮冢开棺之变。余闻之，痛何可言哉！幸我师入定，毁逆民之庐、屠逆民之族，英魂其亦可稍慰。独余以飘零患难之身，入闽入吴、浮江浮海，数年间屡蹶屡奋；徒深挂剑之怀，每阻炙鸡之愿！空山寂寥，知兄当慨然而悲矣。兹凭仗灵爽，驻师林门；苦以军滞，未遑瞻扫高茔。特备椒浆，遣员代侑。于乎！翁洲孤岛，今存荒壤；丁鹤归来，徒有华表耳。能不痛哉！

〔人物考略〕

张侯服：名名振；山西人，南京锦衣卫籍（「鲒埼亭集」作南直隶江宁人）。崇祯末，以副将任台州石浦游击，封富平将军。乙酉，杭州失守，潞王降；浙东起义，以兵赴之。鲁王监国，封富平伯。江上师溃，弃石浦，扈王出海；投黄斌卿于舟山不纳，遂飘泊海外。及王居厦门，晋爵定西侯，讨斌卿。后王驻舟山，加太传，当国政。舟山陷，居南田；屡经提师北髮。乙未冬，卒；遗言以兵归张公。张公为葬于芦花岙（「海东逸史」、「东南纪事」及「南疆绎史」均有传。据朱氏「读书志」称：『张父曰少溪，其弟曰名甲、名扬、名远，继荣则为名衣；见帝里人文略一篇』）。


唐：阴气兹来，阳气兹往，物且荡荡。

初一：唐于内，勿作厉。测曰：唐于内，无执守也。

次二：唐处冥，利用东征。测曰：唐冥之利，利明道也。

次三：唐素不贞，亡彼珑玲。测曰：亡彼珑玲，非尔所也。

次四：唐无适，道义之辟。测曰：唐无适，惟义予也。

次五：奔鹿怀鼷，得不訾。测曰：奔鹿怀鼷，不足功也。

次六：唐不独足，代天班禄。测曰：唐不独足，无私容也。

次七：弋彼三飞，明明于征，终日不归。测曰：弋彼三飞，适无所从也。

次八：唐收禄，社鬼辍哭，或得其沐。测曰：唐收禄，复亡也。

次九：明珠弹于飞肉，其得不复。测曰：明珠弹肉，费不当也。


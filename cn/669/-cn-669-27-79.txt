79　通鑑載謝玄問計於謝安　綱目删文何以辨同名人


通鑑晉紀孝武帝太元八年〔一〕：「秦兵既盛，謝玄入，問計於謝安，安夷然答曰：『已别有旨。』既而寂然。玄不敢復言，乃令張玄重請。安遂命駕出遊山墅，與玄圍棋賭墅。」案：通鑑仍晉書謝安本傳之文。綱目删「玄不敢復言，乃令張玄重請〔二〕」二句，則圍棋爲張玄乎？謝玄乎？世説雅量門注引續晉陽秋曰：「與兄子玄圍棋。」然二玄當如漢書敘臣勝、臣夏侯勝，以姓别之。

【閻按】綱目删去二句，則圍棋愈是謝玄。

【方樸山云】妙。

【元圻案】霍光傳：光廢昌邑王，群臣上奏，列名有臣勝、臣夏侯勝。注：「李奇曰：同官同名，故以姓别也。」

〔一〕「孝武帝」，原脱「孝」字，據中華本資治通鑑卷一〇五晉紀孝武帝太元八年補。

〔二〕「令」，原作「命」，據元刊本、清嘉慶本改。






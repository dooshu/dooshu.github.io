卷二十九上

钦定四库全书

续後汉书卷二十九上　　　元　郝经　撰

列传第二十六上

魏家人

【义例曰帝统在汉故魏吴不得称为后妃取欧阳修五代史例与其诸子总为家人传】

曹操卞夫人【武宣皇后丁夫人】　曹丕甄后【文昭皇后】曹叡毛后【明悼皇后】　郭后【明元皇后】

卞后琅琊开阳人曹丕之母也本倡家生齐郡白亭【原注魏书后以汉延熹三年十二月己巳生】黄气满室终日父怪之以问卜者王旦旦曰此贵徵也年二十操於谯纳为妾後随操至雒阳董卓之乱操微服避难袁术传操凶问操左右在雒者皆归后止之曰曹君吉凶未可知今日还家明日若在何面目复相见也正使祸至共死何苦遂止操闻而善之建安初年丁夫人废遂以后继室诸子无母者操皆令养之初操有丁夫人又刘夫人有子修及清河长公主刘早卒丁养子修子修亡於穰丁常言杀我儿都不复念遂哭泣无节操忿之遣归家欲其意折後操就见之丁方织外云公至踞机如故操抚其背曰顾我共载归乎不顾又不应操却行立於户外复云得无尚可邪遂不应操曰真诀矣遂与絶使其家嫁之其家不敢初丁夫人既为嫡又有子修视后母子不足后为继室不念旧恶因操出行常使人馈遗又私迎之延以正坐而已下之迎送皆如昔日丁谢曰废放之人夫人何能常尔邪其後丁亡后请操殡葬未许及操病困自虑不起叹曰我前後行意於心未有所负也假令死而有灵子修若问我母所在我将何辞以答乃葬许城南后性俭约不尚华丽无文绣珠玉操常得名璫数具命后自选取后取其中者操问其故对曰取其上者为贪取其下者为伪故取其中者丕为太子左右长御贺曰将军拜太子天下莫不喜夫人当倾府藏以赏赐后曰王自以丕年大故用为嗣我但当以免无教导之过为幸尔亦何为当重赐遗乎长御还具以语操操悦曰怒不变容喜不失节是最为难二十四年立为王后策曰夫人卞氏抚养诸子有母仪之德今进位王后太子诸侯陪位羣卿上夀减国内死罪一等二十五年操卒丕即王位尊后曰王太后及簒代尊曰皇太后称永夀宫【魏书后以国用不足减损御食诸金银器物皆去之东阿王植太后少子最爱之後植犯法为有司所奏文帝令太后弟子奉车都尉兰持公卿议白太后太后曰不意此儿所作如是汝还语帝不可以我故坏国法及自见帝不以为言裴松之曰案大帝梦磨钱欲使文灭而更愈明以问周宣宣答曰此陛下家事虽意欲尔而太后不听则太后用意不得如此书所言也魏书又曰太后每随军征行见高年白首辄住车呼问赐与绢帛对之涕泣曰恨父母不及我时也太后每见外亲不假以顔色常言居处当务节俭不当望赏赐念自佚也外舍常怪吾遇之太薄吾自有常度故也吾事武帝四五十年行俭日久不能自变为奢有犯科禁者吾且能加罪一等耳莫望钱米恩贷也帝为太后弟秉起第第成太后幸第请诸家外亲设宴厨无异膳太后左右菜食粟饭无鱼肉其俭如此】丕欲追封后父母尚书陈羣奏曰陛下以圣德应运受命创业革制当永为後式案典籍之文无妇人分土命爵之制在礼典妇因夫爵秦违古法汉氏因之非先王之令典也丕曰此议是也其勿施行以作着诏下藏之台阁永为後式曹叡立尊后曰太皇太后太和四年春始追諡后祖父广曰开阳恭侯父远曰敬侯祖母周封阳都君及恭侯夫人皆赠印绶其年六月后卒【谨案魏志明帝纪作六月与此合卞后传作五月者误】七月合葬高陵【谨案魏志此下有后弟秉诸人事迹今此无之而目録亦无附传人名与汉后妃传吴家人传义例不合恐系大典脱误】甄后中山无极人汉太保甄邯之後曹叡之母也世二千石家父逸上蔡令娶常山张氏生三男五女长男豫早终次俨举孝廉大将军掾曲梁长次尧举孝亷长女姜次脱次道次荣次即后后始生家中髣髴见人持玉衣覆其上后三岁逸卒号慕如成人相者刘良指后曰此女贵乃不可言【原注魏书后自□至长不好戱弄至八岁外有立骑马戱者家人诸姊皆上阁观之后独不行诸姊怪问之答言此岂女人之所观邪年九岁喜书视字辄识数用诸兄笔砚兄为后言汝当习女卫用书为学当作女博士邪后答言闻古者贤女未有不学前世成败以为已诫不知书何由见之】时天下兵乱加以饥馑百姓皆卖金银珠玉宝物后家大有储谷颇以谷易之后年十余岁白母曰今世乱而多买宝物匹夫无罪怀璧其罪又近左皆饥乏【谨案近左陈志作左右】不如以谷振给广恩惠也举家称善即从后言【原注魏畧后年十四丧中兄俨悲哀过制事寡嫂谦敬事处其劳拊养俨子慈爱甚笃后母性严待诸妇有常数谏母兄不幸早终妇年少守节顾留一子以大义言之待之当如妇爱之宜如女母感后言流涕便令后与嫂共止寝息坐起常相随恩爱益密】建安中袁绍为中子熙纳之熙出为幽州后留养姑及邺城破曹丕先入袁尚府后被髪垢面垂涕立绍妻刘後丕问之刘言男熙妻也顾擥髪髻以巾拭面姿貌絶伦丕去刘谓后曰不忧死矣丕遂纳之有宠生叡及东乡公主【原注魏畧熙出幽州后留侍姑及邺城破绍妻及后共坐皇堂上文帝入绍舍见绍妻及后后怖以头伏姑膝上绍妻两手自搏文帝谓曰刘夫人云何如此令新妇举头姑乃捧后令仰文帝就视见其顔色非凡称叹之太祖闻其意遂为迎取魏书后宠愈隆而弥自挹损後宫有宠者劝勉之其无宠者慰诲之每因闲宴常劝帝言昔黄帝子孙蕃育盖由妾媵衆多乃获斯祚尔所愿广求淑媛以丰继嗣帝心嘉焉其後帝欲遣任氏后请于帝曰任既乡党名族德色妾等不及也如何遣之帝曰任情狷急不婉顺前後忿吾非一是以遣之尔后流泪固请曰妾受敬遇之恩衆人所知必谓任之出是妾之由上惧有见私之讥下受专宠之罪愿重留意帝不听遂出之十六年十月太祖征关中武宣皇后从留孟津帝居守邺时武宣皇后体少不安后不得定省忧怖昼夜泣涕左右骤以差问告后犹不信曰夫人在家故疾每动辄历时今疾便差何速也此欲慰我意尔忧甚後得武宣皇后还书说疾已平复后乃懽悦十七年正月大军还邺后朝武宣皇后望幄座悲喜感动左右武宣皇后见后如此亦泣且谓之曰新妇谓吾前病如昔时困邪吾时小小尔十余日即差不当视我顔色乎叹嗟曰此孝妇也二十一年太祖东征武宣皇后文帝及明帝东乡公主皆从时后以病留邺二十二年九月大军还武宣皇后左右侍御见后顔色丰盈怪问之曰后与二子别久下流之情不可为念而后顔色更盛何也后笑答之曰讳等自随夫人我当何忧后之贤明以礼自持如此】延康元年夏六月丕南征后留邺黄初元年冬十月丕簒代山阳公奉二女以嫔于丕郭后李隂贵人并爱幸后愈失意有怨言丕大怒二年六月遣使赐死葬于邺【原注魏书有司奏建长秋宫帝玺书迎后诣行在后上表曰妾闻先代之兴所以飨国久长垂祚後嗣无不由后妃焉故必审选其人以兴内教今践祚之初诚宜登进贤淑统理六宫妾自省愚陋不任粢盛之事加以寝疾敢守微志玺书三至而后三让言甚恳切时盛暑帝欲须秋凉乃更迎后会后疾遂笃夏六月丁卯崩於邺帝哀痛咨嗟策赠皇后玺绶裴松之曰春秋之义内大恶讳小恶不书文帝之不立甄氏及加杀害事有明审魏史若以为大恶邪则宜隐而不言若谓为小恶邪则不应假为之辞而崇饰虚文乃至於是异乎所闻於旧史推此而言其称卞甄诸后言行之善皆难以实论陈氏删落良有以也】子叡立有司奏请追諡曰盖孝敬之道笃乎其亲乃四海所以承化天地所以明察是谓生则致其养殁则光其灵诵述以尽其美宣扬以显其名者也今陛下以圣懿之德绍承洪业至孝烝烝通於神明遭离殷忧每劳谦让先帝迁神山陵大礼既备至於先后未有显諡伏惟先后恭让着於幽微至行显於不言化流邦国德侔二南故能膺神灵嘉祥为大魏世妃虽夙年登遐万载之後永播融烈后妃之功莫得而尚也案諡法圣闻周达曰文德明有功曰昭昭者光明之至盛久而不昧者也宜上尊諡曰文昭皇后是月三公又奏曰自古周人始祖后稷又特立庙以祀姜嫄今文昭皇后之於万嗣圣德至化岂有量哉夫以皇家世祀之尊而克让允恭固推盛位神灵迁化而无寝庙以承享礼非所以报显德昭孝敬也稽之古制宜依周礼先妣别立寝庙遂使司空王朗持节奉策以太牢告祠于陵又别立寝庙太和元年三月以中山魏昌之安城乡户千追封逸諡曰敬侯适孙像袭爵四月初营宗庙掘地得玉玺方一寸九分其文曰天子羡思慈亲叡为之改容以太牢告庙又尝梦见后於是差次舅氏亲疏高下叙用各有差赏赐累钜万以像为虎贲中郎将是月后母卒帝制缌服临丧百僚陪位四年十一月以后旧陵庳下使像兼太尉持节诣邺昭告后土十二月改葬朝阳陵像还迁散骑常侍青龙二年追谥后兄俨曰安城乡穆侯夏吴人侵扬州以像为伏波将军持节监诸将东征还复为射声校尉三年卒追赠卫将军改封魏昌县諡曰贞侯子畅嗣又封畅弟温韡艳皆为列侯四年改逸俨本封皆曰魏昌侯諡如故封俨妻刘为东乡君又追封逸妻张为安喜君景初元年夏有司议定七庙冬又奏曰盖帝王之兴既有受命之君又有圣妃协于神灵然後克昌厥世以成王业焉昔高辛氏卜其四妃之子皆有天下而帝挚陶唐商周代兴周人上推后稷以配皇天追述王初本之姜嫄特立宫庙世世享尝周礼所谓奏夷则歌中吕舞大濩以享先妣者也诗人颂之曰厥初生民时维姜嫄言王化之本生民所自又曰閟宫有侐实实枚枚赫赫姜嫄其德不回诗礼所称姬宗之盛其美如此大魏期运继於有虞然崇弘帝道三世弥隆庙祧之数实与周同今武宣皇后文德皇后各配无穷之祚至於文昭皇后膺天灵符诞育明圣功济生民德盈宇宙开诸後嗣乃道化之所兴也寝庙特祀亦姜嫄之閟宫也而未着不毁之制惧论功报德之义万世或阙焉非所以昭孝示後世也文昭庙宜世世享祀奏乐与祖庙同永着不毁之典以播圣善之风於是与七庙议并勒金策藏之金匮叡思念舅氏不已畅尚幼景初末以畅为射声校尉加散骑常侍又特为起大第叡亲临之又於其後园为母起观庙名其里曰渭阳里以追思母氏也嘉平三年正月畅卒追赠车骑将军諡曰恭侯子绍嗣太和六年叡爱女淑卒追封淑为平原懿公主为之立庙取后亡从孙黄与合葬追封黄列侯以夫人郭氏从弟惪为之後承甄氏姓封惪为平原侯袭公主爵青龙中又封后从兄子毅及像弟三人皆为列侯嘉平中复封畅子二人为列侯畅弟温字仲舒与郭建及惪等皆后族温本国侯进为辅国大将军加侍中领射声校尉泰始元年晋武帝簒代加温位特进

郭后安平广宗人也祖世长吏【原注魏书父永官至南郡太守諡敬侯母姓董氏即堂阳君生三男二女长男浮高唐令次女昱次即后后弟都弟成后以汉中平元年三月乙卯生生而有异常】后少而父永奇之曰此吾女中王也遂以女王为字早失二亲丧乱流离没於铜鞮侯家曹操为魏公入东宫后有智数时有献纳丕定为嗣后有谋焉及即王位后为夫人既簒代进贵嫔甄后之死由后之宠也黄初三年丕欲立为后中郎栈潜上疏曰在昔帝王之治天下不惟外辅亦有内助治乱所由盛衰从之故西陵配黄英娥降妫并以贤明流芳上世【原注史记黄帝居轩辕之丘而娶於西陵之女是为嫘祖嫘祖为黄帝正妃生二子曰玄嚣昌意皆有天下尧以二女娥皇女英妻舜于妫汭】桀奔南巢祸阶妹喜纣以炮烙怡悦妲己【原注国语夏桀伐有施施人以妺喜女焉淮南子汤败桀於历山桀与妺喜同舟浮江奔南巢之山而死　列女传纣嬖妲己以膏铜柱下加之炭令有罪者行焉辄堕炭中妲己笑名曰炮烙之刑】是以圣哲慎立元妃必取先代世族之家择其令淑以统六宫?奉宗庙隂教聿修易曰家道正而天下定由内及外先王之令典也春秋书宗人衅夏云无以妾为夫人之礼齐桓誓命于葵丘亦曰无以妾为妻今後宫嬖宠常亚乘舆若因爱登后使贱人暴贵臣恐後世下陵上替开张非度乱自上始也丕不从遂立为后后上表谢曰妾无皇英厘降之节又非姜任思齐之伦【原注诗思齐大任文王之母思媚周姜京室之妇】诚不足以假充女君之盛位处中馈之重任后自在东宫及即尊位虽有异宠心愈恭肃供养永夀宫以孝闻是时柴贵人亦有宠后教训奬导之後宫诸贵人时有过失常弥覆之有谴让辄为丕言其本末丕或大有所怒至为之顿首请罪是以六宫无怨性俭约不好音乐常慕汉明德马后之为人后早丧兄弟以从兄表继永後拜奉车都尉外亲刘斐与他国为婚后闻之敕曰诸亲戚嫁娶自当与乡里门户匹敌者不得因埶强与他方人婚也后姊子孟武还乡娶妾后止之遂敕诸姻家曰今世妇女少当配将士不得因缘取以为妾也宜各自慎无为罚首汉氏椒房之家少能自全者皆由骄奢取祸可不慎乎五年丕东征后留许昌永始台时霖雨百余日城楼多坏有司奏请移止后曰昔楚昭王出游贞姜留渐台江水至使者迎而无符不去卒没今帝在远吾幸未有是患而便移止奈何群臣莫敢复言六年丕复东征至广陵后留谯宫时表留宿卫欲遏水取鱼后曰水当通运漕又少材木奴客不在目前当复私取官竹木作梁遏今奉车所不足者岂鱼乎曹叡立尊后为皇太后称永安宫太和四年诏封表安阳亭侯又进爵乡侯增邑并前五百户迁中垒将军以表子详为骑都尉其年追諡后父永为安阳乡敬侯母董为都乡君迁表昭德将军加金紫位特进表第二子训为骑都尉及孟武母卒欲厚葬起祠堂后止之曰丧乱以来坟墓无不发掘皆由厚葬也首阳陵可以为法初甄后临没以叡属李夫人而丕令后养之叡既立李夫人常告叡以甄后之死皆后谮杀之及殡令披髪覆面以糠塞口而立为皇后叡哀恨流涕数泣问甄后死状后曰先帝自杀之何以责问我且汝为人子可追雠死父为前母枉杀後母邪叡怒逼责之青龙三年春后以忧暴卒於许昌敇殡者皆如甄后故事以终制营陵三月庚寅葬首阳陵西【原注魏书载哀策曰惟青龙三年三月壬申皇太后梓宫啓殡将葬於首阳之西陵哀子皇帝叡亲奉册祖载遂亲遣奠叩心躃踊号咷仰诉痛灵魂之迁幸悲容车之向路背三光以潜翳就黄垆而安厝呜呼哀哉昔二女妃虞帝道以彰三母嫔周圣善弥光既受多祉享国延长哀哀慈妣兴化闺房龙飞紫极作合圣皇不虞中年暴离灾殃愍予小子??摧伤魂虽永逝定省曷忘呜呼哀哉　谨案魏志葬首阳陵西下有帝进表爵为观泽侯至子钊嗣一百余字今无之恐系大典脱漏】曹叡毛后河内人也黄初中以选入东宫叡时为平原王进御有宠出入与同舆辇及即位以为贵嫔太和元年立为皇后后父嘉拜骑都尉后弟曾郎中初叡为王纳河内虞氏为□既即位虞氏不得为后卞太后慰勉焉虞氏曰曹氏自好立贱未有能以义举者也然后职内事君听外政其道相由而成苟不以善始必不能以令终殆必由此亡国丧祀矣遂绌还邺宫进嘉为奉车都尉曾骑都尉宠赐隆渥顷之封嘉博平乡侯迁光禄大夫曾驸马都尉嘉本典虞车工卒暴富贵叡令朝臣会其家饮宴其容止举动甚蚩騃语辄自谓侯身时人以为笑【原注孙盛曰古之王者必求令淑以对扬至德恢王化於关雎致淳风於麟趾及臻三季并乱兹绪义以情溺位由宠昏贵贱无章下陵上替兴衰隆废皆是物也魏自武王暨於烈祖三后之升起自幽贱本既卑矣何以长世诗云絺兮綌兮凄其以风其此之谓乎】後又加嘉位特进曾迁散骑侍郎青龙三年嘉卒追赠光禄大夫改封安国侯增邑五百并前千户諡曰节四年进封后母夏为野王君及叡幸郭后后宠日弛景初元年叡游後园召才人以上曲宴极乐郭后曰宜延皇后叡弗许乃禁左右使不得宣后知之明日叡见后后曰昨日游宴北园乐乎叡以左右泄之杀十余人赐后死然犹加諡葬愍陵迁曾散骑常侍後徙为羽林虎贲中郎将原武典农郭后西平人也世河右大族黄初中本郡反叛没入宫叡立甚见爱幸拜为夫人叔父立为骑都尉从父芝为虎贲中郎将叡疾困立为皇后曹芳立尊为皇太后称永宁宫追封諡后父满为西都定侯以立子建绍其爵封后母杜为合阳君芝迁散骑常侍长水校尉【原注魏畧诸郭之中芝最壮直先时自以他功封侯】立宣德将军皆封列侯建兄惪出养甄氏惪及建俱为镇护将军皆封列侯并掌宿值三主弱幼司马氏专政与夺大事皆先咨於后而後行毋丘俭锺会等之乱咸假其命而以为辞焉景元四年十二月卒五年二月葬高平陵西晋泰始中建卒子嘏嗣为给事中【原注陈志后妃传序易称男正位乎外女正位乎内男女正天地之大义也古先哲王莫不明后妃之制顺天地之德故二妃嫔妫虞道克隆任姒配姬周室用熙废兴存亡恒此之由春秋说云诸侯九女考之情理不易之典也而末世奢纵肆其侈欲至使男女怨旷感动和气惟色是从不本淑懿故风教凌迟而大纲毁冺岂不惜哉呜呼有国有家者其可以永鍳矣评曰魏后妃之家虽云富贵未有若衰汉乘非其据宰割朝政者也鍳往易轨於斯为美追观陈群之议栈潜之论适足以为百王之规典垂宪范乎後叶矣】议曰魏内官之制皆因汉旧自夫人以下世有增损曹操建国始命王后其下五等有夫人有昭仪有偼伃有容华有美人曹丕增贵嫔淑媛修容顺成良人曹叡增淑妃昭华修仪除顺成官太和中始复命夫人登其位於淑妃之上自夫人以下爵凡十二等贵嫔夫人位次皇后爵无所视淑妃位视相国爵比诸侯王淑媛位视御史大夫爵比县公昭仪比县侯昭华比鄊侯修容比亭侯修仪比关内侯偼伃视中二千石容华视真二千石美人视比二千石良人视千石曹丕簒代创汉母后之祸着令羣臣不奏事太后后族不得辅政其意亦美矣然而丕叡皆惑紫色之谗使緑衣上僭而杀嫡后并失家则及司马氏簒窃放弑三君皆令母后处可下诏行事卒移其国又甚二汉之季矣

赞曰牝鷄当阳汉家以索魏氏创时壼闲申约躬弗蹈道废甄登郭琴瑟更张贞风遂薄







卷二十九中

钦定四库全书

续後汉书卷二十九中　　　元　郝经　撰

列传第二十六中

曹操三子

曹彰【任城威王】　曹植【陈思王子志】　曹熊【萧怀王】

曹操卞后四子丕彰植熊

彰字子文少善射御膂力过人手格猛兽不避险阻数从征伐志意慷慨操常抑之曰汝不念读书慕圣道而好乘汗马击劔此一夫之勇何足贵也课彰读诗书彰谓左右曰丈夫当为卫霍将十万骑驰沙漠驱戎狄立功建号尔何能作博士耶操尝问诸子所好使各言其志彰曰好为将操曰为将奈何对曰被坚执鋭临难不顾为士卒先赏必行罚必信操大笑建安二十一年封鄢陵侯二十二年代郡乌桓反以彰为北中郎将行骁骑将军临发操诫彰曰居家为父子受事为君臣动以王法从事尔其戒之彰北征入涿郡界叛胡数千骑卒至时兵马未集惟有步卒千人骑数百匹用田豫计固守要隙虏乃散退彰追之身自抟战射胡骑应弦而倒者前後相属战过半日彰铠中数箭意气益厉乘胜逐北至於桑乾【原注魏志注臣松之案桑乾县属代郡今北虏居之号为索干之都】去代二百余里长史诸将皆以为新涉远士马疲顿又受节度不得过代不可深进违命轻敌彰曰率师而行惟利所在何节度乎胡走未远追之必破从令纵敌非良将也遂上马令军中後出者斩一日一夜与虏相及击大破之斩首获生以千数彰乃倍常科大赐将士无不悦喜时鲜卑大人轲比能将数万骑观望强弱见彰力战所向皆破乃请服北方悉平时操在长安召彰诣行在所彰自代过邺丕谓彰曰卿新有功今西见上宜勿自伐应对常若不足者操在汉中昭烈驻兵山头使刘封下挑战操怒大骂曰卖履舍儿乃使假子拒汝公乎呼我黄须来令击之乃召彰彰晨夜进到长安而操已从汉中还彰见操如丕言归功诸将操喜持彰须曰黄须儿竟大奇也彰须黄故操称之操东还以彰行越骑将军留长安操至雒阳得疾驿召彰未至操卒既至问先王玺绶所在因谓临淄侯植曰先王召我欲立汝也植曰不可不见袁氏兄弟乎丕立诏曰先王之道庸勲亲亲并建母弟开国成家故能藩屏大宗御侮厌难彰前受命北伐清定朔土厥功茂焉增邑五千并前万户与诸侯皆就国彰自以见任於操且有功冀遂见授任而随例就国意甚不悦不待遣而去丕以鄢陵塉薄使治中牟丕既簒代因封彰中牟其後丕如许昌北州诸侯畏彰刚严过中牟不敢辄止皆速去黄初二年进爵为公三年立为任城王四年朝雒阳不即得见忿恚暴卒於邸諡曰威【原注魏志注魏氏春秋曰初彰问玺绶将有异志故来朝不即得见彰怒恚暴薨　谨案世说曰魏文帝忌弟任城王骁壮因在卞太后阁共围碁并噉枣文帝以毒置诸枣蒂中自选可食者而进王弗悟遂襍进之既中毒太后索水救之帝预勑左右毁瓶罐太后徒跣趋井无以汲须臾遂卒复欲害东阿太后曰汝已杀我任城不得复杀我东阿今观魏氏春秋云来朝不即得见彰忿怒暴薨安有围碁进枣之事且太后徒跣趋井亦非情事世说之语恐不足据也】至葬赐鸾辂龙旗虎贲百人如汉东平王故事子楷嗣徙封中牟五年改封任城县太和六年复改封任城国食五县二千五百户青龙三年楷坐私遣官属诣中尚方作禁物削县二千户正始七年徙封济南三千户景元初连增邑凡四千四百户【原注裴松之曰楷泰始初为崇化少府见百官名　魏志评曰任城武艺壮猛有将领之气陈思文才富艳足以自通後叶然不能克让远防终致携隙传曰楚则失之矣而齐亦未为得也其此之谓欤　鱼豢曰谚言贫不学俭卑不学恭非人性分也势使然耳此实然之势信不虚矣假令太祖防遏植等在於畴昔此贤之心何缘有窥望乎彰之挟恨尚无所至至於植者乃令杨修以倚注遇害丁仪以希意族灭哀夫予每览植之华采思若有神以此推之太祖之动心亦良有以也】

植字子建年十岁余诵读诗论及辞赋数十万言善属文操尝视其文谓植曰汝倩人耶植跪曰言出为论下笔成章顾当面试奈何倩人时邺铜雀台新成操悉将诸子登台使各为赋植援笔立成操甚异之【原注隂澹魏记载植赋曰从明后而嬉游兮登层台以娱情见太府之广开兮观圣德之所营建高门之嵯峨兮浮双阙乎太清立中天之华观兮连飞阁乎西城临漳水之长流兮望围果之滋荣仰春风之和穆兮听百鸟之悲鸣天云垣其既立兮家愿得而获逞扬仁化於宇内兮尽肃恭於上京惟桓文之为盛兮岂足方乎圣明休矣美矣惠泽远扬翼佐我皇家兮宁彼四方同天地之规量兮齐日月之辉光永贵尊而无极兮等年夀於东皇云云太祖深异之】性简易不治威仪舆马服饰不尚华丽每进见难问应声而对特见宠爱建安十六年封平原侯十九年徙封临淄侯操伐孙权使植留守邺戒之曰吾昔为顿丘令年二十三思此时所行无悔於今汝年亦二十三矣可不勉与植既以才见异而丁仪丁廙杨修等为之羽翼操狐疑几为太子者数矣而植任性而行不自雕励饮酒不节而丕御之以术矫情自饰宫人左右并为之说故遂定为嗣二十三年增植邑五千并前万户植尝乘车行驰道中开司马门出操大怒公车令坐死由是重诸侯科禁而植宠日衰植妻衣绣操登台见之以违制命还家赐死操令曰始者谓子建儿中最可大事自私出开司马门至金门令吾异目视此儿矣又令曰诸侯长史及帐下吏知吾出辄将诸侯行意否从子建开司马门来吾都不信诸侯也恐吾适出便复私出故摄将行不可恒使吾尔【谨案尔册府元龟作以语较顺】谁为心腹也操既虑始终之变以杨修颇有才策而又袁氏之甥也於是以罪诛修植益内不自安【原注魏志典略曰杨修字德祖太尉彪子也谦恭辩博建安中举孝廉除郎中丞相请署仓曹属主簿是时军国多事修总知内外事皆称意自魏太子以下并争与交好又是时临淄侯植以才捷爱幸来意投修数与修书书曰数日不见思子为劳想同之也仆少好辞赋迄至於今二十有五年矣然今世作者可畧而言也昔仲宣独步于汉南孔璋鹰扬于河朔伟长擅名于青土公干振藻于海隅德琏发迹于大魏足下高视于上京当此之时人人自谓握灵蛇之珠家家自谓抱荆山之玉也吾王于是设天网以该之顿八紘以掩之今尽集兹国矣然此数子犹不能飞翰絶迹一举千里也以孔璋之才不闲辞赋而多自谓与司马长卿同风譬画虎不成还为狗者也前为书啁之反作论盛道仆赞其丈夫锺期不失听于今称之吾亦不敢妄叹者畏後世之嗤余也世人着述不能无病仆常好人讥弹其文有不善者应时改定昔丁敬礼尝作小文使仆润饰之仆自以才不能过若人辞不为也敬礼云卿何所疑难乎文之佳丽吾自得之後世谁相知定吾文者耶吾尝叹此达言以为美谈昔尼父之文辞与人通流至于制春秋游夏之徒不能措一字过此而言不病者吾未之见也盖有南威之容乃可以论于淑媛有龙渊之利乃可以议于割断刘季绪才不逮于作者而好诋呵文章掎摭利病昔田巴毁五帝罪三王呰五伯于稷下一旦而服千人鲁连一说使终身杜口刘生之辨未若田氏今之仲连求之不难可无叹息乎人各有所好尚兰?荪蕙之芳衆人之所好而海畔有逐臭之夫咸池六英之发衆人所乐而墨翟有非之之论岂可同哉今往仆少小所着辞赋一通皆与夫街谈巷说必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执戟之臣耳犹称壮夫不为也吾虽薄德位为藩侯犹庶几戮力上国流惠下民建永世之业流金石之功岂徒以翰墨为勲绩辞颂为君子哉若吾志不果吾道不行亦将采史官之实録辩时俗之得失定仁义之衷成一家之言虽未能藏之名山将以传之同好此要之白首岂可以今日论乎其言之不怍恃惠子之知我也明早相迎书不尽怀修荅曰不侍数日若弥年载岂独爱顾之隆使系仰之情深耶损辱来命蔚矣其文诵读反覆虽风雅颂不足过也若仲宣之擅江表陈氏之跨冀域徐刘之显青豫应生之发魏国斯皆然矣至于修者听来风声仰德不暇目周章於省覧何惶骇於高视哉伏惟君侯少长贵盛体旦发之质有圣善之教远近观者徒谓能宣昭懿德先赞大业而已不谓复能兼覧传记留思文章今乃含王超陈度越数子观者骇视而拭目听者倾首而耸耳非夫体通性达受之自然其谁能至於此乎又尝亲见执事握牍持笔有所造作若成诵在心借书于手曾不斯须少留思虑仲尼日月无所踰焉修之仰望殆如此矣是以对鶡而辞作暑赋弥日而不献见西施之容归憎其貌者也伏想执事不知其然猥受顾赐教使刋定春秋之成莫能损益吕氏淮南字直千金然而弟子钳口市人拱手者圣贤卓荦固所以殊絶凡庸也今之赋颂古诗之流不更孔公风雅无别耳修家子云老不晓事强着一书悔其少作若此仲尼周旦之徒则皆有愆乎君侯忘圣贤之显迹述鄙愚之故言窃以为未之思也若乃不忘经国之大美流千载之英声铭功景钟书名竹帛此自雅量素所蓄也岂与文章相妨害者辄受所惠窃备蒙瞍歌诵而已敢望惠施以沗庄氏季绪琐琐何足以云其相往来如此甚数植後以骄纵见疏而植故连缀修不止修亦不敢自絶至二十四年秋公以修前後漏泄言教交辟诸侯乃收杀之修临死谓故人曰我固自以死之晚也其意以为坐曹植也修死後百余日而太祖薨太子立遂有天下初修以所得王髦劔奉太子太子常服之及即尊位在洛阳从容出宫追忍修之过薄也抚其劒驻车顾左右曰此杨德祖所说王髦劔也髦今焉在及召见之赐髦谷帛　摰虞文章志曰刘季绪名修刘表于官至东安太守着诗赋颂六篇　臣松之案吕氏春秋曰人有臭者其兄弟妻妾皆莫能与居其人自若而居海上海上人有悦其臭者昼夜随之而不能去此植所云逐臭之夫也田巴事出鲁连子亦见皇覧文多故不载　世语曰修年二十五以名公子有才能为太祖所器与丁仪兄弟皆欲以植为嗣太子患之以车载废簏内朝歌长吴质与谋修以白太祖未及推验太子惧告质质曰何患明日复以簏受绢车内以惑之修必复重白重白必推而无验则彼受罪矣世子从之修果白而无人太祖由是疑焉修与贾逵王陵并为主簿而为植所友每当就植虑事有阙忖度太祖意豫作答教十余条勅门下教出以次荅教裁出答已入太祖怪其捷推问始泄太祖遣太子及植各出邺城一门密勅门不得出以观其所为而还修先戒植若门不出侯侯受王命可斩守者植从之故修遂以交构赐死修子嚣嚣子凖皆知名於晋世嚣泰始初为典军将军受心膂之任早卒凖字始丘惠帝末为冀州刺史　荀绰冀州记曰凖见王纲不振遂纵酒不以官事为意逍遥卒岁而已成都王知凖不治犹以其为名士惜而不责召以为军谋祭酒府散停家关东诸侯议欲以凖补三事以示怀贤尚德之举事未施行而卒凖子峤字国彦髦字士彦并为後出之俊凖与裴頠乐广善遣往见之頠性弘方爱峤之有高韵谓准曰峤当及卿然髦少减也广性清淳爱髦之有神检谓凖曰峤自及卿然髦尤精出凖叹曰我二儿之优劣乃裴乐之优劣也评者以为峤虽有高韵而神检不逮广言为得傅畅云峤似凖而踈峤弟俊字惠彦最清出峤髦皆为二千石俊太傅掾】二十四年曹仁为关羽所围操以植为南中郎将行征虏将军欲遣救仁呼有所敕戒丕欲植饮酒偪而醉之植不能受命於是悔而罢之丕立诛丁仪丁廙并其男口植与诸侯王并就国黄初二年监国谒者灌均希指奏植醉酒悖慢刼胁使者有司请治罪丕以卞后故贬爵安乡侯其年丕诏曰植朕之同母弟朕於天下无所不容而况植骨肉之亲乎其改封鄄城侯三年立为鄄城王邑二千五百户【谨案陈思王集令曰孤前令写灌均所上孤章三台九府所奏事及诏书一通置之座隅欲朝夕讽咏以自警省】四年徙封雍丘王其年朝雒阳未到自念有过当谢乃留从官关东单身微行欲入见清河长公主因主谢而关吏以闻丕使人逆之不得见卞后以为自杀对丕泣会植科头负斧鑕徒跣诣阙下卞后乃喜及见丕犹严颜色不与语又不使冠履植伏地涕泣卞后为不乐诏乃听复王服明日上疏曰臣自抱衅归藩刻肌刻骨追思罪戾昼分而食夜分而寝诚以天网不可重离圣恩难可再恃窃感相鼠之篇无礼遄死之义形影相吊五情愧赧以罪弃生则违古贤夕改之劝忍活苟全则犯诗人胡颜之讥伏惟陛下德象天地恩隆父母施畅春风泽如时雨是以不别荆棘者庆云之惠也七子均养者尸鸠之仁也舍罪责功者明君之举也矜愚爱能者慈父之恩也是以愚臣徘徊於恩泽而不能自弃者也前奉诏书臣等絶朝心离志絶自分黄耉无复执珪之望不图圣诏猥埀齿召至止之日驰心辇毂僻处西舘未奉阙庭踊跃之怀瞻望反仄谨拜表献诗二首其一曰【谨案集作责躬诗】於穆显考时惟武皇受命于天宁济四方朱旗所拂九土披攘玄化滂流荒服来王超商越周与唐比纵笃生我皇奕世再聪武则肃烈文则时雍受禅炎汉君临万邦万邦既化率由旧则广命懿亲以藩王国帝曰尔侯君兹青土奄有海滨方周於鲁车服有辉旗章有序济济隽乂我弼我辅伊予小子恃宠骄盈举挂时网动乱国经作屏作藩先轨是隳傲我皇使犯我朝仪国有典刑我削我绌将寘於野元凶是率明明天子时笃同类不忍我刑暴之朝肆违彼执宪哀予小子改封兖邑于河之滨肱股勿置有君无臣荒淫之阙谁弼予身??仆夫于彼冀方嗟予小子乃罹斯殃赫赫天子恩不遗物冠我玄冕要我朱绂朱绂光大使我荣华剖符授玉王爵是加仰齿金玺俯执圣策皇恩过隆祗承?惕咨我小子顽凶是婴逝慙陵墓存愧阙庭匪敢慠德实恩是恃威灵改加足以没齿昊天罔极性命【谨案性命文选作生命通志作性命与此合】不图常惧颠沛抱罪黄垆愿蒙矢石建旗东岳庶立毫氂微功自赎危躯授命知足免戾甘赴江湘奋戈吴越天启其衷得会京畿迟奉圣颜如渇如饥心之云慕怆矣其悲天高听卑皇肯照微又曰【谨案集作应诏诗】肃承明诏应会皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重隂匪息虽有糇粮饥不遑食望城不过面邑匪游仆夫警策平路是由玄驷霭霭扬镳?沬流风翼衡轻云承盖涉涧之滨缘山之隈遵彼河浒黄阪是阶西济开谷或降或升騑骖倦路再寝再兴将朝圣皇匪敢晏宁弭节长骛指日遄征前驱举燧後乘抗旌轮不辍运鸾无废声爰暨帝室税此西墉嘉诏未赐朝觐莫从仰瞻城阈俯惟阙廷长怀永慕忧心如酲丕嘉其辞义优诏答之是时待遇诸国法峻既朝遣归任城王彰暴卒植既怀友爱之痛欲与白马王彪俱还同路东归以叙隔濶监国使者不听奏二王归藩道路宜异植发愤告别赠彪诗曰谒帝承明庐逝将归旧疆清晨发皇邑日夕过首阳伊雒广且深欲济川无梁泛舟越洪涛怨彼东路长顾瞻恋城阙引领情内伤大谷何寥廓山树欝苍苍霖雨泥我涂流潦浩纵横中逵絶无轨改辙登高冈修阪造云日我马玄以黄玄黄犹能进我思欝以纡欝纡将难进【谨案难进志注作何念此据文选】亲爱在离居本图相与偕中更不克俱鸱枭鸣衡轭豺狼当路衢苍蝇间白黑谗巧令【案令志注作反】亲踈欲还絶无蹊?辔止踟蹰踟蹰亦何留相思何终极秋风发微凉寒蝉鸣我侧原野何萧条白日忽西匿归鸟赴乔林翩翩厉羽翼【谨案归鸟二句陈志注移在孤兽二句後】孤兽走索羣衔草不遑食感物伤我怀抚心长太息太息将何为天命与我违奈何念同生一往形不归孤魂翔故城灵柩寄京师存者忽复过亡没身自衰人生处一世去若朝露曦年在桑榆间影响不能追自顾非金石咄唶令心悲心悲动我神弃置莫复陈丈夫志四海万里犹比隣恩爱苟不亏在远分日亲何必同衾帱然後展殷勤忧思成疾疢无乃儿女仁【谨案陈志注脱此二句文选本与此合】仓卒骨肉情能不怀苦辛苦辛何虑思天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄髪期收泪即长路援笔从此辞六年丕东征还过雍丘寓植宫令植作诗丕怜之增户五百【原注世说魏文帝尝令陈思王曹植七步成诗如不成行大法即应声曰煮豆然豆萁豆在釜中泣本是同根生相煎何太急帝感而释之】曹叡太和元年徙封浚仪二年复还雍丘植尝自愤怨抱利器而无所施上疏求自试曰闻士之生世入则事父出则事君事父尚於荣亲事君贵於兴国故慈父不能爱无用之子仁君不能蓄无用之臣夫论德而授官者考功之君也量能而受爵者毕命之臣也故君无虚授臣无虚受虚授谓之谬举虚受谓之尸禄诗之素餐所由作也昔二虢不辞二国之任其德厚也【原注左氏传虢仲虢叔王季之穆也为王卿士勲在盟府】旦奭不让燕鲁之封其功大也今臣蒙国重恩三世於今矣正值陛下昇平之际沐浴圣泽潜润德教可谓厚幸矣而窃位东藩爵在上列身被轻煖口厌百味目极华靡耳倦丝竹者爵重禄厚之所致也退念古之授【谨案授文选作受】爵禄者有异於此皆以功勤济国辅主惠民今臣无德可述无功可纪若此终年无益国朝将挂风人彼己之讥上慙玄冕俯愧朱绂方今天下一统九州晏如而顾西有违命之蜀东有不臣之吴使边境未得脱甲谋臣未得高枕者诚欲混同宇内以致太和也故启灭有扈而夏功昭成克商奄而周德着今陛下以圣明统世将欲率文武之功继成康之隆简贤授能以方叔召虎之臣镇御四境为国爪牙者可谓当矣然而高鸟未挂於轻缴渊鱼未县於钓饵者恐鈎射之术或未尽也昔耿弇不俟光武亟击张步言不以贼遗君父【原注後汉书耿弇讨张步陈俊谓弇曰虏兵盛可且闭营休士以须上来弇曰乘舆且到臣子当击牛酾酒以待百官反欲以贼虏遗君父耶乃出战自旦及昏大破之】故车右伏劔于鸣毂雍门刎首于齐境【原注说苑越甲至齐雍门狄请死之齐王曰皷铎之声未闻矢石未交长兵未接子何务死知为人臣之礼耶雍门狄对曰臣闻之昔王田於囿左毂鸣车右请死之王曰子何为死车右曰为其鸣吾君也王曰左毂鸣此工师之罪也子何事之有焉车右对曰吾不见工师之乘而见其鸣吾君也遂刎颈而死有是乎王曰有之雍门狄曰今越甲至其鸣吾君岂左毂之下者车右可以死左毂而臣独不可死越甲耶遂刎颈而死是日越人引军退七十里曰齐王有臣钧如雍门狄疑使越社稷不血食遂归齐王葬雍门狄以上卿之礼】若此二士岂恶生而尚死哉诚忿其慢主而陵君也夫君之宠臣欲以除患兴利臣之事君必以杀身靖乱以功报主也昔贾谊弱冠求试属国请系单于之颈而制其命终军以妙年使越欲得长缨缨其王羁致北阙【原注汉书贾谊曰何不试以臣为属国之官以主匈奴行臣之计必系单于之颈而制其命　南越与汉和亲乃遣终军使南越说其王欲令入朝比内诸侯军自请愿受长缨必羁南越王而致之阙下】此二臣岂好为夸主而燿世哉志或欝结欲逞其才力输能于明君也昔汉武为霍去病治第辞曰匈奴未灭臣无以家为固夫忧国忘家捐躯济难忠臣之志也今臣居外非不厚也而寝不安席食不遑味者伏以二方未克为念伏见先武皇帝武臣宿将年耆即世者有间矣虽贤不乏世宿将旧卒犹习战阵窃不自量志在效命庶立毛髪之功以报所受之恩若使陛下出不世之诏效臣锥刀之用使得西属大将军当一校之队若东属大司马统扁舟之任必乘危蹈险骋舟奋骊突刃触锋为士卒先虽未能擒权馘亮庶将虏其雄率殱其丑类必效须臾之捷以灭终身之愧使名挂史笔事列朝策虽身分蜀境首县吴阙犹生之年也如微才弗试没世无闻徒荣其躯而丰其体生无益於事死无损于数虚荷上位而沗重禄禽息鸟视终於白首此徒圈牢之养物非臣之所志也流闻东军失备师徒小衂辍食弃餐奋袂攘衽抚劔东顾而心已驰於吴会矣臣昔从先武皇帝南极赤岸东临沧海西望玉门北出玄塞伏见所以行兵用军之势可谓神妙矣故兵者不可豫言临难而制变者也志欲自效於明时立功於圣世每覧史籍观古忠臣义士出一朝之命以徇国家之难身虽屠裂而功铭於鼎钟名称於竹帛未尝不拊心而叹息也臣闻明主使臣不废有罪故奔北败军之将用秦鲁以成其功【原注谓孟明曹沬也】絶缨盗马之臣赦楚赵以济其难【原注说苑楚庄王赐羣臣酒烛灭有引美人衣者援絶冠缨以告王曰赐人酒醉欲显妇人之节吾不取也乃命羣臣皆絶缨尽懽而去後与晋战引美人衣者五合五获以报王　吕氏春秋秦穆公乘马右服失之见野人方食于岐山之阳公笑曰食马肉不饮酒恐伤汝也赐酒徧饮而去韩之战食马者三百余人鬬于车下遂大克晋获惠公以归赵当作秦或谓赵氏之先与秦同祖故秦亦谓之赵曲说也　谨案裴松之注云秦亦赵姓故互文以避秦字此驳其说】臣窃感先帝早崩威王弃世臣独何人以堪常久诚恐先朝露填沟壑坟土未乾而身名并灭臣闻骐骥长鸣则伯乐照其能卢狗悲号则韩国知其才是以效之齐楚之路以逞千里之任试之狡兎之捷以验?噬之用【原注战国策楚客谓春申君曰昔骐骥驾车吴阪迁延负辕而不能进遭伯乐仰而长鸣知伯乐知己也】今臣志狗马之微功窃自惟度终无伯乐韩国之举是以於邑而自痛者也夫临博而企竦闻乐而窃拚者或有赏音而识道也昔毛遂赵之陪隶犹假锥囊之喻以寤主立功【原注史记秦围邯郸昭王使平原君求救于楚约食客文武具备者二十人俱得十九人毛遂自赞于平原君平原君曰贤士处世譬如锥之处囊中其末立见今先生处胜之门下三年胜未有所闻遂曰使遂早得处囊中乃颖脱而出非特其末立见而已也遂与偕如楚卒定从约却秦军邯郸下】何况巍巍大魏多士之朝而无慷慨死难之臣乎夫自衒自媒者士女之丑行也干时求进者道家之明忌也而臣敢陈闻于陛下者诚与国分形同气忧患共之者也冀以尘雾之微补益山海萤烛末光增辉日月是以敢冒其丑而献其忠植既上此表知终不见用复自讼曰夫人贵生者非贵其养体好服终竟年夀也贵在代天而理物也夫爵禄者非虚张者也有功德然後应之当矣无功而爵厚无德而禄重或人以为荣而壮夫以为耻故太上立德其次立功盖功德者所以垂名也名者不灭士之所利故孔子有夕死之论孟轲有弃生之义彼一圣一贤岂不愿久生哉志或有不展也是用喟然求试必立功也呜呼言之未用欲使後之君子知吾意也三年徙封东阿五年复上疏求问亲戚因致其意曰臣闻天称其高者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天德之于万物可谓弘广矣盖尧之为教先亲後踈自近及远其传曰克明峻德以亲九族九族既睦平章百姓及周之文王亦崇厥化其传曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屏王室传曰周之宗盟异姓为後诚骨肉之恩爽而不离亲亲之义实在敦固未有义而後其君仁而遗其亲者也伏惟陛下资帝唐钦明之德体文王翼翼之仁惠洽椒房恩照九族羣臣百寮番休递上执政不废于公朝下情得展於私室亲理之路通庆吊之情展诚可谓恕己治人推惠施恩者矣至於臣者人道絶绪禁锢明时臣窃自伤也不敢过望交气类修人事叙人伦近且婚媾不通兄弟乖絶吉凶之问塞庆吊之礼废恩纪之违甚於路人隔阂之异殊於胡越今臣以一切之制永无朝觐之望至於注心皇极结情紫闼神明知之矣然天实为之谓之何哉退惟诸王常有戚戚具尔之心愿陛下沛然埀诏使诸国庆问四节得展以叙骨肉之欢恩全怡怡之笃义妃妾之家膏沐之遗岁得再通齐义於贵宗等惠於百司如此则古人之所叹风雅之所咏复存於圣世矣臣伏自惟省无锥刀之用及观陛下之所拔授若以臣为异姓窃自料度不後於朝士矣若得辞远游戴武弁解朱组佩青绂驸马奉车辄得一号安宅京室执鞭珥笔出从华盖入侍辇毂承答圣问拾遗左右乃臣丹诚之至愿不离梦想者也远慕鹿鸣君臣之宴中咏常棣匪他之诫下思伐木友生之义终怀蓼莪罔极之哀每四节之会块然独处左右惟仆隶所对惟妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语尔若葵藿之倾叶太阳虽不为之囘光然向之者诚也窃自比葵藿若降天地之施埀三光之明者实在陛下臣闻文子曰不为福始不为祸先今之否隔友于同忧而臣独倡言者臣窃不愿於圣世使有不蒙施之物有不蒙施之物必有惨毒之怀故栢舟有天只之怨谷风有弃予之叹故伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至於欲使陛下崇光被时雍之美宣缉熙章明之德者是臣慺慺之诚窃所独守实怀鹤立企竚之心敢复陈闻者冀陛下傥发天聪而埀神听也诏报曰盖教化所由各有隆弊非皆善始而恶终也事使之然故夫忠厚仁及草木则行苇之诗作恩泽衰薄不思九族则角弓之章刺今令诸国兄弟情理简怠妃妾之家膏沐疏略朕纵不能敦而睦之王援古喻义备悉矣何言精诚不足以感通哉夫明贵贱崇亲亲礼贤良顺少长国之纲纪本无禁锢诸国通问之诏也矫枉过正下吏惧谴以至於此尔已敕有司如王所诉植复上疏陈审举之义曰臣闻天地协气而万物生君臣合德而庶政成五帝之世非皆智三季之末非皆愚用与不用知与不知也既时有举贤之名而无得贤之实必各援其类而进矣谚曰相门有相将门有将夫相者文德昭者也将者武功烈者也文德昭则可以匡国朝致雍熙稷契夔龙是也武功烈则可以征不庭威四夷南仲方叔是也昔伊尹之为媵臣至贱也吕尚之处屠钓至陋也及其见举于汤武周文诚道合志同玄谟神通岂复假近习之荐因左右之介哉书曰有不世之君必能用不世之臣用不世之臣必能立不世之功殷周二王是矣若夫龌【原注於角反】龊【原注侧角反】近步遵常守故安足为陛下言哉故隂阳不和三光不畅官旷无人庶政不整者三司之责也疆场骚动方隅内侵没军丧衆干戈不息者边将之忧也岂可虚荷国宠而不称其任哉故任益隆者负益重位益高者责益深书称无旷庶官诗有职思其忧此其义也陛下体天真之淑圣登神机以继统冀闻康哉之歌偃武行文之美而数年以来水旱不时民困衣食师徒之发岁岁增调加东有覆败之军西有殪没之将至使蚌蛤浮翔於淮泗鼲鼬讙譁於林木臣每念之未尝不辍食而挥餐临觞而搤腕矣昔汉文发代疑朝有变宋昌曰内有朱虚东牟之亲外有齐楚淮南琅邪此则磐石之宗愿王勿疑臣伏惟陛下远覧姬文二虢之援中虑周成召毕之辅下存宋昌磐石之固昔骐骥之於吴阪可谓困矣及其伯乐相之孙邮御之形体不劳而坐取千里盖伯乐善御马明君善御臣伯乐驰千里明君致太平诚任贤使明之效也若朝司惟良万机内理武将行师方难克弭陛下可得雍容都城何事劳动銮驾暴露於边境哉臣闻羊质虎皮见草则悦见豺则战忘其皮之虎也今置将不良有似於此故语曰患爲之者不知知之者不得爲也昔乐毅奔赵心不忘燕廉颇在楚思为赵将【原注史记乐毅亡走赵遗燕惠王书王复以乐毅子乐闲为昌国君而乐毅往来复通燕燕赵以为客卿　廉颇奔魏楚隂使人迎之一为楚将无功曰我思用赵人】臣生乎乱长乎军又数承教於武皇帝伏见行师用兵之要不必取孙吴而闇与之合窃揆之於心常愿得一奉朝觐排金门蹈玉陛列有职之臣赐须臾之问使臣得一散所怀摅舒藴积死不恨矣被鸿胪所下发士息书期会甚急又闻豹尾已建戎轩骛驾陛下将复劳玉躬扰神思臣诚竦息不遑宁处愿得策马执鞕首当尘露撮风后之奇接孙吴之要追慕卜商起予左右效命先驱毕命轮毂虽无大益冀有小补然天高听远情不上通徒独望青云而拊心仰高天而叹息尔屈平曰国有骥而不知乘焉皇皇而更索昔管蔡放诛周召作弼叔鱼陷刑叔向在国【原注左氏传晋邢侯与雍子争鄐田久而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯专杀其罪一也己恶而掠美为昏贪以败官为墨杀人不忌为贼夏书曰昏墨贼杀臯陶之刑也诣从之乃施邢侯而尸雍子叔鱼於市】三监之衅臣自当之二南之辅求必不远华宗贵族藩王之中必有应斯之举者故传曰无周公之亲不得行周公之事惟陛下少留意焉近者汉氏广建藩王丰则连城数十约则飨食祖祭而已未若姬周之树国五等之品制也若扶苏之谏始皇淳于越之难周青臣【原注史记始皇案问诸生四百六十余人皆坑之咸阳长子扶苏谏曰天下初定远方黔首未集诸生皆诵法孔子今上皆重法绳之臣恐天下不安始皇怒使扶苏北监蒙恬於上郡　始皇置酒咸阳宫仆射周青臣进颂曰陛下以诸侯为郡县人人自安乐无战争之患传之万世自上古不及陛下威德始皇悦博士齐人淳于越进曰臣闻殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长久者非所闻也今青臣又面谀重陛下之过非忠臣】可谓知时变矣夫能使天下倾耳注目者当权者是矣故谋能移主威能慑下豪右执政不在亲戚权之所在虽疏必重势之所去虽亲必轻盖取齐者田族非吕宗也分晋者赵魏非姬姓也【原注史记田常弑简公齐国之政皆归田常常卒常子与三晋通遂有齐国至太公和迁齐康公於海上周安王立田和为齐侯晋昭公卒六卿强公室卑韩赵魏复并范中行智氏周威烈王命魏斯赵籍韩虔为诸侯其後遂灭晋而三分其地迁晋静公为家人】惟陛下察之苟吉专其位凶离其患者异姓之臣也欲国之安祈家之贵存共其荣没同其祸者公族之臣也今反公族疏而异姓亲臣窃惑焉闻孟子曰君子穷则独善其身达则兼善天下今臣与陛下践氷履炭登山浮涧寒温燥湿高下共之岂得离陛下哉不胜愤懑拜表陈情若有不合乞且藏之书府不便灭弃臣死之後事或可思若有毫厘少挂圣意者乞出之朝堂使夫博古之士纠臣表之不合义者如是则臣愿足矣帝辄优文答报是时大发士息及取诸国士植以前诸国士息已见发其遗孤稚弱在者无几而复被取乃上书曰臣闻古者圣君与日月齐其明四时等其信是以戮凶无重赏善无轻怒若惊霆喜若时雨恩不中絶教无二可以此临朝则臣下知所死矣受任在万里之外审主之所以受官必已之所以投命虽有构会之徒泊然不以爲惧者盖明君臣相信之明效也昔章子爲齐将人有告之反者威王曰不然左右曰王何以明之王曰闻章子改葬死母彼尚不欺死父顾当叛生君乎此君之信臣也昔管仲亲射桓公後幽囚从鲁槛车载使少年挽而送齐管仲知桓公必用己惧鲁之悔谓少年曰吾为汝唱汝为和声和声宜走於是管仲唱之少年走而和之日行数百里宿昔而至至则相齐此臣之信君也臣初受封策书曰植受之青社封于东土以屏翰皇家为魏藩辅而所得兵百五十人皆年在耳顺或不踰矩虎贲官骑及亲事凡二百余人正复不老皆使年壮备有不虞检校乘城顾不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外未定必当须办者臣愿将部曲倍道奔赴夫妻负襁子弟怀粮蹈锋履刃以徇国难何但习业小儿哉愚诚以挥涕增河鼷鼠饮海於朝万无损益於臣家计甚有废损又臣士息前後三送兼人已竭惟尚有小儿七八岁已上十六七已还三十余人今部曲皆年耆卧在牀席非糜不食眼不能视气息裁属者凡三十七人疲瘵风靡疣盲耳聩者二十三人惟正须此小儿大者可备宿卫虽不以御寇粗可以警小盗小者未堪大使为可使耘锄秽草驱护鸟雀休候人则一事废一日猎则衆业散不亲自经营则功不摄常自躬亲不委下吏而已陛下圣仁恩诏三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失图伏以陛下既爵臣百寮之右居藩国之任为置卿士屋名为宫冡名为陵不使其危居独立无异於凡庶若伯成欣於野耕子仲乐於灌园【原注庄子尧治天下伯成子高立为诸侯尧授舜舜授禹伯成子高辞为诸侯耕禹往见之则耕在野禹趋就下风而问焉子高曰昔尧治天下不赏而民劝不罚而民畏今则赏罚而民且不仁德自此衰刑自此立後世之乱自此始矣耕而不顾　刘向列女传楚王闻於陵子终贤欲以为相使使者持金百镒往聘迎之於陵子终曰仆有箕箒之妾请入与计之即入谓其妻曰楚王欲以我为相遣使者持金百镒来今日为相明日结驷连骖食方丈於前可乎妻曰夫子盛屦以力食非与物无治也左琴右书乐在其中矣夫结驷连骖所安不过容膝食方丈于前所甘不过一肉今以容膝之安一肉之味而怀楚国之忧其可乎乱世多害窃恐先生之不保命也于是子终出谢使者而不许也遂相与逃而为人灌园】蓬户茅牖原宪之宅也陋巷箪瓢顔子之居也臣才不见效用常慨然执斯志焉若陛下听臣悉还部曲罢官属省监官使解玺释绂追伯成子仲之业营顔渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当羁绊於世绳维系於禄位怀屑屑之小忧执无己之百念安得荡然肆志逍遥於宇宙之外哉此愿未从陛下必欲崇亲亲笃骨肉润白骨而荣枯木者惟遂仁德以副前恩诏皆遂还之其年冬诏诸王朝六年正月其二月以陈四县封植为陈王邑三千五百植每欲求别见独谈论及时政幸冀试用终不能得既还怅然絶望时法制待藩国既自峻廹寮属皆贾竖下才兵人给其残老大数不过二百人植又以前过事【谨案又以前过事复减半通志同今本陈志重事字】复减半十一年中而三徙都常汲汲无欢遂发疾卒时年四十一遗令薄葬初植登鱼山临东阿喟然有归焉之志遂营为墓子志嗣徙封济北王景初中诏曰陈思王昔虽有过失既克己慎行以补前阙且自少至终篇籍不离於手诚难能也其收黄初中诸奏植罪状公卿已下议尚书中书秘书三府大鸿胪皆削除之撰録植前後所着赋颂 诗铭杂论凡百余篇副藏内外子志嗣【原注植尝为琴瑟调歌辞曰吁嗟此转蓬居此何独然长去本根逝夙昔无休闲东西经七陌南北越九阡卒遇回风起吹我入云间自谓终天路忽焉下沉渊惊飈接我去故归彼中田当南而更北谓东而反西宕宕当何依忽亡而复存飘飘周八泽连翩历五山流转无恒处谁知吾苦艰愿为中林草秋随野火燔糜?岂不痛愿与枝叶连　孙盛曰异哉魏氏之封建也不度先王之典不思藩屏之术违敦穆之风背维城之义汉初之封或权侔人主虽云不度时势然也魏氏诸侯陋同匹夫虽惩七国矫枉过也且魏之代汉非积德之由风泽既傲六合未一而凋翦枝干委权异族势同瘣木危若巢幕不嗣忽诸非天丧也五等之制万世不易之典六代兴亡曹冏论之详矣】志字允恭植之孽子也少好学以才行称夷简有大度兼善骑射植曰保家主也立以为嗣後改封济北王累增邑并前九百九十户晋武帝为中抚军迎常道乡公奂於邺与志语自暮逹旦甚器之及簒代降鄄城县公以志为乐平太守历章武赵郡迁散骑常侍国子博士帝常读六代论问志曰卿先王作耶对曰先王手泽皆在臣所而无此论臣闻诸父兄乃臣族父冏所作也以先王文高名着托以传不朽尔帝曰朕固疑非卿先王笔美玉之与珷玞自易别也後迁祭酒及荀朂譛间齐王攸归藩下太守议崇锡文物博士秦秀等以为齐王宜内匡朝政不宜令归藩志恨其父暌?于魏衔恨以没感攸复被谗因怆然叹曰安有如此之才如此之亲不得树本助化而远出海隅晋朝其殆乎奏议曰伏惟大司马齐王当出藩东夏备物尽礼同之二伯今陛下为圣君稷契为贤臣内有鲁卫之亲外有齐晋之辅坐而守安此万世之基也古之夹辅王室同姓则周公其人也异姓则太公其人也皆身在内五世反葬【原注史记太公封于营丘比及五世皆反葬于周君子曰乐乐其所自生礼不忘其本古人有言曰狐死正丘首仁也】後虽五覇代兴桓文谲主下有请隧之僭上有九锡之礼【原注左氏传晋侯朝王王飨醴命之宥请隧弗许曰王章也未有代德而有二王亦叔父之所?也　王命尹氏策命晋侯为侯伯周官九命作伯】终於谲而不正验於尾大不掉岂与召公之歌常棣周诗之咏鸱鴞同日论哉今圣朝创业之始始之不谅後事难工干植不强枝叶不茂骨鲠不存皮肤不充自羲黄以来岂一姓之独有欲结其心者当有磐石之固欲享万世之利者当与天下议之故天之聪明自我人之聪明秦魏欲得擅其威而才得没其身【原注谓秦不封建子弟魏禁锢诸侯王也】周汉能分其利而亲踈为之用此自圣主之深虑日月之所照事虽浅谋之当深言虽轻思之宜重志备位儒臣若言不及礼是志寇窃知忠不言义所不敢志以为当如博士等议议当上以示从弟高邑公家嘉曰兄议甚切必将见责然百年之後自有良史帝覧议大怒曰曹志尚不明吾心况四海乎有司奏免志官以公还第顷之复为散骑常侍遭母忧因毁瘠病卒諡曰定

熊早卒黄初二年追封諡萧怀公太和三年又追进爵为王青龙二年子哀王炳嗣食邑二千五百户六年卒无子国除

议曰予读植求通亲及陈情表与白马王彪诗未尝不为流涕也亲亲之情若此其笃也爱兄之道若此其尽也虽为操所爱不自矫饰终无徼冀使冢嗣不揺而甘处藩服及任城问玺毅然责以袁氏事则为弟之道亦尽也夫岂能兴难而丕衔之不置操死而身未冷削夺其爵趣使就国禁锢终身而族丁仪丁廙呜呼仁人之於弟也不藏怒焉不宿怨焉亲爱之而已矣丕真寡恩哉自是骨肉之祸兴为晋之甲兵【原注晋书惠帝元康元年楚王玮矫诏杀汝南王亮贾后因杀玮永康元年赵王伦诛贾后逼帝禅位永宁元年齐王冏讨伦诛之太安元年长沙王乂杀冏永兴元年东海王越杀乂讨成都王颖幽之卒越复伐河间王顒南阳王模杀顒越寻以忧卒】宋之鼎镬【原注南史宋文帝杀其弟江夏王义康裴子野曰宋之鼎镬吁可畏哉】齐之香火【原注南史齐明帝忌高武子孙欲尽除之以问始安王遥光遥光以为当以次施行遥光有足疾上尝令乘舆入每与上屏人久语上索香火呜咽流涕明日必有所诛会上疾暴甚遇光遂行其策杀河东王铉十王於是太祖世祖及世宗诸子皆尽矣】隋之绞缢【原注隋书炀帝即位矫高祖之诏赐故太子勇死缢杀之】唐之弓矢【原注唐书太子建成齐王元吉至临湖殿秦王世民射建成杀之尉迟敬德射元吉杀之】尽为管蔡之狠谲无复棠棣之友弟皆丕启之也当太和之际司马懿得政而天下望实归之植即言取齐者田族非吕宗分晋者赵魏非姬姓而叡竟弗察嗟夫有一贤王而不用畀之区区之爽忍死待懿以托昏童而魏果亡植之识虑若此其志可哀已隋王通云陈思王可谓达理者也以天下让时人莫之知也又曰君子哉思王也其文深以典可谓知植矣陈夀谓思王文才富艳足以自通後叶然不能远防终至携隙楚则失之而齐亦未为得岂知言哉







卷二十九下

钦定四库全书

续後汉书卷二十九下　　　　　元　郝经　撰

列传第二十六下

曹操诸子

曹昂【丰愍王】　曹铄【相殇王】　曹冲【邓哀王】　曹据【彭城王】　曹宇【燕王】曹林【沛穆王】　曹衮【中山恭王】　曹玹【济阳怀王】　曹峻【陈留恭王】　曹矩【范阳闵王】　曹干【赵王】　曹子上【临邑殇公】　曹彪【楚王】　曹子勤【刚殇公】　曹子乘【谷城殇公】　曹子整【郿戴公】　曹子京【灵殇公】　曹均【樊安公】　曹子棘【广宗殇公】　曹徽【东平灵王】　曹茂【乐陵王】

曹丕诸子

曹协【赞哀王】　曹蕤【北海悼王】　曹鉴【东武阳怀王】　曹霖【东海定王】　曹礼【元城哀王】　曹邕【邯郸怀王】　曹贡【清河悼王】　曹俨【广平哀王】

曹操刘夫人生昂铄环夫人生冲据宇杜夫人生林衮秦夫人生玹峻尹夫人生矩王昭仪生干孙姬生子上彪子勤李姬生子乘子整子京周姬生均刘姬生子棘宋姬生徽赵姬生茂凡二十一子

昂庶长也字子修弱冠举孝亷随操南征为张绣所杀无子黄初二年追封諡曰丰悼公太和三年改昂諡曰愍王嘉平六年以琬袭昂爵为丰王正元景元中累增邑并前二千七百户琬卒諡曰恭王子亷嗣

铄早卒太和三年追封諡曰相殇王青龙元年子愍王潜嗣其年卒二年子怀王偃嗣邑二千五百户四年卒无子国除正元二年以乐陵王茂子阳都乡公竦继铄後

冲字仓舒少聪察五六岁智意若成人孙权致巨象欲知其斤重羣下莫能对冲曰置象大船上刻其水痕所至称物以载之则可知矣操大悦即施行焉【谨案异苑曰山鸡爱其毛羽映水则舞魏武时南方献之帝欲其鸣舞而无由公子仓舒令置大镜其前鸡鉴形而舞不止遂之死】时军国多事用刑严重操鞍革在库而为鼠所啮库吏惧必死欲面缚首罪犹惧不免冲谓之曰待三日中然後自归於是以刀穿单衣如鼠啮者谬为失意貌有愁色操问之冲对曰世俗以为鼠啮衣者其主不吉今单衣见啮是以忧戚操曰此妄言尔无所苦也俄而库吏以啮鞍革闻操笑曰儿衣在侧尚啮况鞍革县柱乎一无所问其识达皆此类也凡应罪戮而为冲所辨理赖以济宥者前後数十【原注魏书冲每见当刑者辄探覩其寃枉之情而微理之及勤劳之吏以过误触罪常为太祖陈说宜寛宥之辨察仁爱与性俱生容貌姿美有殊于衆故特见宠异裴松之曰以容貌之美一类之言而分以为三亦叙属之一病也】操数对羣臣称述有欲传後意年十三建安十三年疾病操亲为请命及亡哀甚丕寛喻操操曰此我之不幸汝曹之幸也言则流涕【谨按陈思王集有仓舒□】为聘甄氏亡女与合葬赠骑都尉印绶命宛侯据子琮奉冲後【原注孙盛曰春秋之义立嫡以长不以贤冲虽存也犹不宜立况其既没而?斯言乎诗云无易由言魏武其易之也】二十二年封琮为邓侯黄初二年追赠冲諡曰邓哀侯又追加号为公策曰惟黄初二年八月丙午皇帝曰咨尔邓哀侯冲昔皇天锺美於尔躬俾聪哲之才成於弱年当永享显祚克成厥终如何不禄早世夭昏朕承天序享有四海并建亲亲以藩王室惟尔不逮斯荣且葬礼未备追悼之怀怆然攸伤今迁葬於高陵使使持节兼谒者仆射郎中陈承追赐号曰邓公祠以太牢魂而有灵休兹宠荣呜呼哀哉三年进琮爵徙封冠军公四年徙封己氏公太和五年加冲号曰邓哀王景初元年琮坐于中尚方作禁物削户三百贬爵为都乡侯复为己氏公正始七年转封平阳公景初正元景元中累增邑并前千九百户

据建安十六年封范阳侯二十二年徙封宛侯黄初二年进爵为公三年为章陵王其年徙封义阳丕以南方下湿又以环太妃彭城人徙封彭城又徙封济隂五年诏曰先王建国随时而制汉祖增秦所置郡至光武以天下损耗并省郡县以今比之益不及焉其改封诸王皆为县王据改封定陶县太和六年改封诸王皆以郡为国据复封彭城景初元年据坐私遣人诣中尚方作禁物玺书曰制诏彭城王有司奏王遣司马董和齎珠玉来到京师中尚方多作禁物交通工官出入近署踰侈非度慢令违制绳王以法朕用怃然不宁於心王以懿亲之重处藩辅之位典籍日陈于前勤诵不辍于侧加雅素奉修恭肃敬慎务在蹈道孜孜不衰岂忘率意正身考终厥行哉若然小疵或谬于细人忽不觉悟以斯为失尔书云惟圣罔念作狂惟狂克念作圣古人垂诰乃至于此故君子思心无斯须远道焉常虑所以累德者而去之则德明矣开心所以为塞者而通之则心夷矣慎行所以为尤者而修之则行全矣三者王之所能备也今诏有司宥王削县二千户以彰八柄与夺之法昔义文作易着休复之戒仲尼论行既过能改王其改行茂昭斯义率意无怠三年复所削户邑正元景元中累增邑并前四千六百户

字字彭祖建安十六年封都乡侯二十二年改封鲁阳侯黄初二年进爵为公三年为下邳王五年改封单父县太和六年改封燕王曹叡少与宇同止常爱异之及立宠赐与诸王殊青龙三年徵入朝景初元年还邺二年夏复徵诣京都冬十二月叡疾笃拜宇为大将军属以後事受署四日宇深固让刘放等因谮间之叡意亦变遂免宇官三年夏还邺景初正元景元中累增邑并五千五百户常道乡公奂宇之子入继大宗

林建安十六年封饶阳侯二十二年徙封谯黄初二年进爵为公三年为谯王五年改封谯县七年徙封鄄城太和六年改封沛景初正元景元中累增邑并前四千七百户卒諡曰穆子纬嗣【原注裴松之曰案嵇氏谱嵇康妻林子之女也】衮建安二十一年封平乡侯少好学年十余岁能属文善读书文学左右恐损精力数谏止之不从二十二年徙封东乡侯其年又改封赞侯黄初二年进爵为公官属皆贺衮曰夫生深宫之中不知稼穑之艰难多骄逸之失诸贤既庆其休宜辅其阙每兄弟游娯衮独覃思经典文学防辅相与言曰受诏察公举错有过当奏及有善亦宜以闻不可匿也遂共表称陈衮美衮闻之大惊惧责让文学曰修身自守常人之行尔而诸君乃以上闻是适所以增其负累也且如有善何患不闻而遽共如是是非益我者其诫慎如此三年为北海王其年黄龙见邺西漳水衮上书赞颂诏赐黄金十斤诏曰昔唐叔归禾东平献颂【原注书唐叔得禾异亩同颖献诸天子王命唐叔归周公于东作归禾　後汉书明帝以所作光武本纪示东平王苍苍因上光武受命中兴颂帝甚善之】斯皆骨肉赞美以彰懿亲王研精坟典耽味道真文雅焕炳朕甚嘉之王其克慎明德以终令闻四年改封赞王七年徙封濮阳太和二年就国尚约俭教勅妃妾纺绩织絍习为家人事五年冬入朝六年改封中山初衮来朝犯京都禁青龙元年有司奏衮诏曰王素敬慎邂逅至此其以议亲之典议之有司固执玺书曰制诏中山王有司奏王乃者来朝犯交通京师之禁朕惟亲亲之恩用寝吏议然法者所与天下共也不可得废今削王县二户七百五十夫克己复礼圣人称仁朝过夕改君子与之王其诫诸无贰咎也衮忧惧戒敕官属愈谨叡嘉其意二年复所削县三年秋衮得疾病诏遣太医视疾殿中虎贲齎手诏赐珍膳相属又遣太妃沛王林并就省疾衮疾困敕令官属曰吾寡德忝宠大命将尽吾既好俭而圣朝着终诰之制为天下法吾气絶之日自殡及葬务奉诏书昔卫大夫蘧瑗葬濮阳吾望其墓常想其遗愿托贤灵以弊髪齿营吾兆域必往从之礼男子不卒妇人之手亟以时成东堂堂成名之曰遂志之堂舆疾往居之又令世子曰汝幼少未闻义方早为人君但知乐不知苦不知苦必将以骄奢为失汝宜接大臣务以礼虽非大臣犹宜答拜事兄以敬恤弟以慈兄弟有不良之行当造膝谏之谏之不从流涕喻之喻之不改乃白其母若犹不改当以奏闻并辞国土与其守宠罹祸不若贫贱全身此亦谓大罪恶尔其微过细故当掩覆之嗟尔小子慎修乃身奉圣朝以忠贞事太妃以孝敬闺闱之内奉令于太妃阃阈之外受教于沛王无怠乃心以慰予灵其年卒諡曰恭诏沛王林留讫葬使大鸿胪持节典护丧事宗正吊祭赠賵甚厚凡所着文章二万余言才不及陈思王而好学与之侔【谨按陈志无学字此有学字较明晰】子孚嗣景初正元景元中累增邑并前三千户玹建安十六年封西乡侯早卒无子二十年以沛王林子赞袭玹爵邑早卒无子曹丕复以赞弟壹绍玹後黄初二年改封济阳侯四年进爵为公太和四年追进玹爵諡曰怀公六年又进号曰怀王追諡赞曰西乡哀侯壹卒諡曰悼公子恒嗣景初正元景元中累增邑并前千九百户

峻字子安建安二十一年封郿侯二十二年徙封襄邑黄初二年进爵为公三年为陈留王五年改封襄邑县太和六年又封陈留甘露四年卒諡曰恭子澳嗣景初正元景元中累增邑并前四千七百户

矩早卒无子建安二十二年以樊安公均子敏奉矩後封临晋侯黄初三年追封諡矩为范阳闵公五年改封敏范阳王七年徙封句阳太和六年追进矩号曰范阳闵王改封敏琅邪王景初正元景元中累增邑并前三千四百户敏卒諡曰原子焜嗣

干建安二十年封高平亭侯二十二年徙封赖亭侯其年改封弘农侯黄初二年进爵徙封燕公三年为河间王五年改封乐城县七年徙封钜鹿太和六年改封赵王干本陈氏子干生而陈氏卒王夫人有宠於操令母干五岁而操卒遗令丕曰此儿三岁亡母五岁失父以累汝也且丕之立王夫人有力焉故亲待隆於诸弟常呼丕为阿翁丕曰我汝兄尔丕愍其意每为流涕【原注裴松之曰案此传以母贵贱为次不计兄弟之年故楚王彪年虽大传在干後寻朱建平传知彪大干二十岁】及丕临卒复有遗诏属叡丕卒是以叡常加恩意青龙二年私通宾客为有司所奏赐干玺书诫诲之曰易称开国承家小人勿用诗着大车维尘之诫自太祖受命创业深覩治乱之源鉴存亡之机初封诸侯训以恭慎之志言辅以天下之端士常称马援之遗诫重诸侯宾客交通之禁乃使与犯妖恶同夫岂以薄骨肉哉徒欲使子弟无过失之愆士民无伤害之悔尔高祖践阼祗慎万机申着诸侯不朝之令朕感诗人棠棣之作嘉采菽之义亦缘诏文曰若有诏得诣京都故命诸王以朝聘之礼而楚中山并犯交通之禁赵宗戴捷咸伏其辜近东平王复使属官欧寿张吏有司举奏朕裁削县令有司以曹纂王乔等因九族时节集会王家或非其时皆违禁防朕惟王幼少有恭顺之素加受先帝顾命欲崇恩礼延乎後嗣况近在王之身乎且自非圣人孰能无过已诏有司宥王之失古人有言诫慎乎其所不覩恐惧乎其所不闻莫见乎隐莫显乎微故君子慎其独也叔父兹率先圣之典以纂乃先帝之遗命战战兢兢靖恭厥位称朕意焉景初正元景元中累增邑并前五千户子上早卒太和五年追封諡曰临邑殇公无後

彪字朱虎建安二十一年封寿春侯黄初二年进爵徙封汝阳公三年封弋阳王其年徙封吴王五年改封寿春县七年徙封白马【谨案陈思王集赠白马王彪诗序曰黄初四年正月白马王任城王与余俱朝京都会节气到洛阳考曹植传黄初四年徙封雍丘王其年朝雒阳注云任城王暴薨诸王既怀友于之痛植及白马王彪还国欲同路东归以叙隔濶之思而监国使者不听植?愤告离而作诗云云又考任城王彰传曰四年朝京都则朝京师在四年无疑志称彪七年徙封白马则四年尚为吴王矣而植诗作于四年临行叙别题序俱称白马王必不误也恐本传徙封之年有误耳】太和五年冬来朝六年改封楚王初彪来朝犯禁元年【谨案此元年当是青龙元年通志云青龙初为有司所奏】为有司所奏诏削县三户千五百二年大赦复所削县景初三年增户五百并前三千户嘉平元年兖州刺史令狐愚与太尉王凌谋迎立彪都许昌事觉凌等皆死乃遣傅及侍御史就国案验收治诸相连及者廷尉请徵彪治罪於是依汉燕王旦故事使兼廷尉大鸿胪持节赐彪玺书曰先王行赏不遗仇雠用戮不违亲戚至公之义也故周公流涕而决二叔之罪孝武伤怀而断昭平之狱古今常典也【原注前汉书广川王去所嬖姬昭信杀幸姬王昭平及王所杀无辜十六人有司请诛王制曰朕不忍致王于法有司请废勿王与妻子徙上庸奏可去道自杀昭信弃市】惟王国之至亲作藩于外不能祗奉王度表率宗室而谋於奸邪乃与太尉王凌兖州刺史令狐愚构通逆谋图危社稷有悖忒之心无忠孝之意宗庙有灵王何面目以见先帝朕深痛王自陷罪辜既得王情深用怃然有司奏王当就大理朕惟公族甸师之义不忍肆王市朝故遣使者赐书王自作孽匪由于他燕刺之事宜足以观王其自图之彪乃自杀妃及诸子皆免为庶人徙平原彪官属及监国谒者坐知情无辅导义皆伏诛国除为淮南郡正元元年诏曰故楚王彪背国附奸身死嗣替虽自取之犹哀矜焉夫含垢藏疾亲亲之道也其封彪世子嘉为常山真定王景元元年增邑并前二千五百户魏亡入晋封高邑公元康中与石崇俱为国子博士後为东莞太守吏部郎李重启曰魏氏宗室屈滞圣恩每为存抚东莞太守曹嘉才干学义不及志翕而良素修洁性业踰之又已历二郡臣以为宜优先代之後可以嘉为员外散骑侍郎从之【原注裴松之曰石崇为征虏将军监青徐军事屯于下邳嘉以诗遗崇曰文武应时用兼才在明哲嗟嗟我石生为国之俊杰入侍于皇闼出则登九列威检肃青徐风发宣吴裔畴昔谬同位情至过鲁卫分离踰十载思远心增结愿子鉴斯诚寒暑不踰契崇答曰昔常接羽仪俱游青云中训道教胄子儒化涣以融同声无异响故使恩爱隆岂惟敦初好欵分在令终孔不陋九夷老氏适西戎逍遥沧海隅可以保王躬世事非所务周公不足梦玄寂令神王是以守至冲】子勤早卒太和五年追封諡曰刚殇公无後

子乘早卒太和五年追封諡曰谷城殇公无後

子整奉从叔父郎中绍後建安二十二年封郿侯二十三年卒无子黄初二年追进爵諡曰戴公以彭城王据子范奉整後三年封平氏侯四年徙封成武太和三年进爵为公青龙三年卒諡曰悼公无後四年诏以范弟东安乡公阐为郿公奉整後正元景元中累增邑并前千八百户

子京早卒太和五年追封諡曰灵殇公无後

均奉叔父蓟恭公彬後建安二十二年封樊侯二十四年卒子抗嗣黄初二年追进公爵諡曰樊安公三年徙封抗蓟公四年徙封屯留公景初元年卒諡曰定公子谌嗣景初正元景元中累增邑并前千九百户

子棘早卒太和五年追封諡曰广宗殇公无後

徽奉叔父朗陵哀侯玉後【谨案陈志作哀侯王疑误通志作玉与此合】建安二十二年封历城侯黄初二年进爵为公三年为庐江王四年徙封寿张王五年改封夀张县太和六年改封东平青龙二年徽使官属挝寿张县史为有司所奏诏削县一户五百其年复所削县正始三年卒諡曰灵子翕嗣景初正元景元中累增邑并前三千四百户魏亡入晋封廪丘公魏宗室中名次鄄城公志【谨案曹植传子志改封鄄城公志注作至误】泰始二年翕遣世子琨奉表来朝诏曰翕秉德履道魏宗之良今琨远至其假世子印绶加骑都尉赐朝服一具钱十万随才叙用翕撰解寒食散方与皇甫谧所撰并行于世

茂建安二十二年封万岁亭侯二十三年改封平舆侯黄初三年进爵徙封乘氏公七年徙中丘茂性慠很少无宠于操及丕立又独不王太和元年徙封聊城公其年为王诏曰昔象之为虐至甚而大舜犹侯之有庳近汉氏淮南阜陵皆为乱臣逆子而犹或及身而复国或至子而锡土有虞建之於上古汉文明章行之乎前代斯皆敦叙亲亲之厚义也【原注汉书淮南厉王长文帝时谋反迁于蜀而死帝怜淮南王封子四人为列侯　後汉书楚王英光武子明帝时谋反有司请诛之帝以亲亲不忍废英徙丹阳泾县英自杀章帝封英子五人皆为列侯阜陵王延谋反章帝诏贬爵为阜陵侯後复为阜陵王】聊城公茂少不闲礼教长不务善道先帝以为古之立诸侯也皆命贤者故姬姓有未必侯者是以独不王茂太皇太后数以为言加闻茂顷来少知悔昔之非欲修善将来君子与其进不保其往也今【谨案今字陈志作合疑误】封茂为聊城王以慰太皇太后下流之念六年改封曲阳王正始三年东平灵王卒茂称嗌痛不肯发哀居处出入自若有司奏除国土诏削县一户五百五年徙封乐陵诏以茂租奉少诸子多复所削户又增户七百嘉平正元景元中累增邑并前五千户【原注凡旧史阙卒者不可考皆为阙文】

曹丕甄后生叡李贵人生协潘淑媛生蕤朱淑媛生鉴仇昭仪生霖徐姬生礼苏姬生邕张姬生贡宋姬生俨凡九子

协早卒太和五年追封諡曰经殇公青龙二年更追改号諡赞哀王三年子殇王寻嗣景初三年增户五百并前三千户正始九年卒无子国除

蕤黄初七年曹叡立以蕤为阳平县王太和六年改封北海青龙元年卒諡曰悼二年以琅邪王子赞奉蕤後封昌乡公景初二年立为饶安王正始七年徙封文安正元景元中累增邑并前三千五百户

鉴黄初六年封东武阳王其年卒青龙三年赐諡曰怀无子国除

霖黄初三年立为河东王六年改封馆陶县曹叡立以丕遗意爱宠霖异於诸国而霖性麄暴闺门之内婢妾之间多所残害太和六年改封东海嘉平元年卒諡曰定子啓嗣景初正元景元中累增邑并前六千二百户高贵乡公髦霖之子也入继太宗

礼黄初二年封秦公以京兆郡为国三年改为京兆王六年改封元城王太和三年卒諡曰哀五年以任城王楷子悌嗣礼後六年改封梁王景初正元景元中累增邑并前四千五百户

邕黄初二年封淮南公以九江郡为国三年进为淮南王四年改封陈六年改封邯郸太和三年卒諡曰怀五年以任城王楷子温嗣邕後六年改封鲁阳景初正元景元中累增邑并前四千四百户

贡黄初三年封清河王四年卒諡曰悼无子国除俨黄初三年封广平王四年卒諡曰哀无子国除议曰魏氏封建皆寄地空名而无其实国有老兵百余以为守卫县隔千里之外无朝聘之礼会同之制游猎不得过三十里设防辅监国之官以伺察之禁卫严固同於囹圄位号靡定大小岁易有王公之号乃侪於匹夫皆思为布衣而不得正始中曹爽辅政族人曹冏上书曰昔夏殷周之历世数十而秦二世而亡何则三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲疏而两用参同异而并进是以轻重足以相镇亲疎足以相卫并兼路塞逆节不生及其衰也桓文帅礼苞茅不贡齐师伐楚宋不城周晋戮其宰【原注左氏传晋魏舒合诸侯之大夫于翟泉将以城成周宋仲几不受功乃执仲几归于京师】王纲弛而复张诸侯傲而复肃二霸之後寖以陵迟吴楚冯江负固方城虽心希九鼎而畏迫宗姬奸情散於胸怀逆谋消於唇吻斯岂非信重亲戚任用贤能枝叶硕茂本根赖之与自此之後转相攻伐吴并於越晋分为三鲁灭於楚郑兼於韩暨乎战国诸姬微矣惟燕魏独存然皆弱小西迫强秦南畏齐楚救於灭亡匪遑相恤至於王赧降为庶人犹枝干相持得居虚位海内无主四十余年秦据势胜之地骋谲诈之术征伐关东蚕食九国至於始皇乃定天位旷日若彼用力若此岂非深根固蔕不拔之道乎易曰其亡其亡系于苞桑周德其可谓当之矣秦观周之弊以为以弱见夺於是废五等之爵立郡县之官弃礼乐之教任苛刻之政子弟无尺寸之封功臣无立锥之土内无宗子以自毗辅外无诸侯以为藩卫仁心不加於亲戚惠泽不流於枝叶譬犹芟刈股肱独任胸腹浮舟江海捐弃楫櫂观者为之寒心而始皇晏然自以为关中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余岁今陛下君有四海内而子弟为匹夫卒有田常六卿之臣而无辅弼何以相救事不师古而能长久者非所闻也始皇听李斯偏说而绌其议至身死之日无所寄付委天下之重於凡夫之手托废立之命於奸臣之口至令赵高之徒诛锄宗室胡亥少习刻薄之教长遵凶父之业不能改制易法宠任兄弟而乃师谟申商谘谋赵高自幽深宫委政谗贼身残望夷求为黔首岂可得哉遂乃郡国离心衆庶溃败胜广唱之於前刘项毙之於後向使始皇纳淳于之策抑李斯之论割裂州郡分王子弟封三代之後报功臣之劳土有常君民有定主枝叶相扶首尾为用虽使子弟有失道之行时人无汤武之贤奸谋未?而身已屠戮何区区之陈项而复得措其手足哉故汉祖奋三尺之剑驱乌集之衆五年之中而成帝业自开辟以来其兴功立勲未有若汉祖之易者也夫伐深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不能倾动百姓所以不易心者徒以诸侯强大磐石胶固东牟朱虚受命於内齐代吴楚作卫於外故也向使高祖踵亡秦之法忽先王之制则天下已传非刘氏有也然高祖封建地过古制大者跨州兼域小者连城数十上下无别权侔京室故有吴楚七国之患贾谊曰诸侯强盛长乱起奸夫欲天下之治安莫若衆建诸侯而少其力今海内之势若身之使臂臂之使指则下无背叛之心上无诛伐之事文帝不从至於孝景猥用晁错之计削绌诸侯亲者怨恨疎者震恐吴楚唱谋五国从风兆发高祖衅成文景由寛之过制急之不渐故也所谓末大必折尾大难掉尾同於体犹或不从况乎非体之尾其可掉哉武帝从主父之策下推恩之命自是之後齐分为七【原注谓齐城阳济北济南淄川胶西胶东也】赵分为六【原注谓赵平原真定中山广川河间也】淮南三割【原注谓淮南衡山庐江也】梁代五分【原注谓梁济川济东山阳济隂也代未尝分此言五分未详】遂以陵迟子孙微弱衣食租税不豫政事或以酎金免削或以无後国除至於成帝王氏擅朝刘向谏曰臣闻公族者国之枝叶枝叶落则本根无所庇?方今同姓疏远母党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至乎哀平异姓秉权假周公之事而为田常之乱高拱而窃天位一朝而臣四海汉宗室王侯解印释绶贡奉社稷犹惧不得为臣妾或乃为之符命颂莽恩德岂不哀哉由斯言之非宗子独忠孝於惠文之间而叛逆於哀平之际也徒以权轻势弱不能有定尔赖光武皇帝挺不世之资禽王莽於己成绍汉祀於既絶斯岂非宗子之力邪而曾不鉴秦之失策袭周之旧制踵亡国之法而侥幸无疆之期至於桓灵阉竖执衡朝无死难之臣外无同忧之国君孤立於上臣弄权於下本末不能相御身手不能相使由是天下鼎沸奸凶并争宗庙焚为灰烬宫室变为蓁薮居九州之地而身无所安处悲夫魏太祖武皇帝躬圣明之资兼神武之畧耻王纲之废絶愍汉室之倾覆龙飞谯沛凤翔兖豫扫除凶逆剪灭鲸鲵迎帝西京定都颍邑德动天地义感人神汉氏奉天禅位大魏大魏之兴于今二十有四年矣观五代之存亡而不用其长策覩前车之倾覆而不改其辙迹子弟王空虚之地君有不使之民宗室窜於闾阎不闻邦国之政权均匹夫埶齐凡庶内无深根不拔之固外无磐石宗盟之助非所以安社稷为万代之业也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厠其间相与维持非所以强干弱枝备万一之虑也今之用贤或超为名都之主或为偏师之帅而宗室有文者必限以小县之宰有武者必置於百人之上使夫亷高之士毕志於衡轭之内才能之人耻与非类为伍非所以劝进贤能褒异宗族之礼也夫泉竭则流涸根朽则叶枯枝繁者?根条落者本孤故语曰百足之虫至死而不僵扶之者衆也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其根本茂盛其枝叶若造次徙於深山之中植於宫阙之下虽壅之以黑坟暖之以春日犹不救於枯槁何暇繁育哉夫树犹亲戚土犹士民建置不久则轻下慢上平居犹惧其离叛危急将如之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣冀以是感悟爽爽不能用【原注魏氏春秋冏中常侍兄叔兴之後少帝族祖也是时天子幼稚冏冀此论感悟曹爽爽不纳】冏之归美封建欲曹爽修德而固宗子以强本干同姓之卿义所当言亦云忠矣然非三代而下救弊之道也天生烝民惟德是从德大则从之者衆德小则从之者寡故土有广狭国有小大其君长则有尊有卑於是乎有诸侯其德极大其国极广其位极尊於是乎有王王者往也言天下从其德而归往之也此生民之初列国之原也於是乎有王有侯有天下有列国不待封建而自成封建上古茫昧其制不可考唐虞之世禹平水土井地授民别为九州制为五服爵为五等内有百揆四岳外有州牧侯伯相为纲维封建之制始见于是及禹会诸侯于涂山执玉帛者万国则其德之大归往者衆至于万国则其土不能大其民不能衆不能叛而不王为祸于天下也殷周之始归者三千会者八百其国渐大其民渐衆王德有盛衰而诸侯有叛有服於是乎有昆吾有大彭有豕韦始违夫先王之制矣周公相成王制礼作乐大明六代之制而折诸中幅员万里列为千八百国大者不过百里小者止五十里至于附庸又不能五十里则国不能大民不能衆亦不能叛而不王为祸於天下也故古之封建之弊禹能革之夏后氏封建之弊而商能革之商人封建之弊而周能革之故其制得而不弊夏商享国五六百年而周至七八百年周德下衰王纲不振齐楚秦晋始大强凌弱衆暴寡以力不以德始有兼并之国大者至数圻小者亦数百里五伯迭兴更为长雄自千八百国并而为百二十国见於春秋者七十余国与会盟行霸令要结行私相与肱髀强大者十二焉厥後周分为二国析为七秦人遂废井田开阡陌始有兼并之家白圭辈以邻国为壑畎浍不复距川毁车崇卒而戎马横骛于天下各筑长城以为藩篱先王疆理冷是大坏楚灭诸侯谓之县秦并诸侯谓之郡始皇兼六国并天下置三十六郡不复封建故封建之制始于古之自然而备于周之法制驯致而然也其坏始於诸侯之吞灭极于秦人之兼并无所救其弊者卒为郡县而不复封建亦驯致而然也秦汉而下非郡县之制得封建之制失也畎浍既失阡陌既开井田既坏兼并之家既成礼乐之治不兴苟且之政既行放僻之俗难易修之於数千载之际坏之於数百年之间一日欲复之难矣苟慕名而不核其实不知救弊之道未有不祸天下者秦人谓周封建而亡郡县天下骨肉为庶而亡於羣盗汉谓秦不封建而亡故大封同姓遂成七国惩羮吹韲分封铲邑亦以孤危窃于外戚魏人疏忌骨肉王以空名实同禁锢盗于强臣晋以魏之失国势与秦同依放汉初大封诸王八王之祸惨於七国社稷倾危剧于秦魏封建亦亡名而无实一弊未已一弊复生然则何为而可治安既久民物渐复定经界画井田兴礼乐一法制然後郡县可除封建可复世无百年之治人无百年之人有君而无臣有臣而无君朝释耒耜暮寻干戈救死扶伤之不暇焉能为三代之制乎终亦苟且而已苟或愿治因时救弊三代之制不可复也郡县之制不可废也封同姓如周制其地别其国其民自为郡县亲且贤焉任之以政如周召晋郑可也不贤焉如舜之有庳使食其征可也分其土而不分其民分其赋而不分其权则亲亲尊尊任贤使能之道两得焉亲王自为同姓诸侯守令自为异姓诸侯不封建而得封建之实姑以匡维末俗而已谓封建而废郡县未可也郡县而不封建亦未可也

赞曰邺台尚辞掞章摛藻愔愔王风一变至道陈思雄敏矢口曰藁铿鍧杰韵磊落奇宝仲雍克让周公多才猜阻禁锢啸歌兴哀隂殿古月荒庭緑苔应刘初丧彪彰弗来拜表通亲再三弗允骨肉深阻涕泗横陨忍人不悌恶木露本三十二王曾如弗生幽闭夭殈寃声四腾鸠居鹊巢卒斩国步葛藟兴刺灭亡弗悟








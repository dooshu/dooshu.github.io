◇车驾上所陵记

建宁五年正月，车驾上原陵，蔡邕为司徒掾，从公行，到陵，见其仪，忾然谓同坐者曰：「闻古不墓祭。朝廷有上陵之礼，殆为可损。今见其仪，察其本意，乃知孝明皇帝至孝恻隐，不可易夺，或曰：「本意云何？」昔京师在长安时，其礼不可尽得闻也。光武即世，始葬于此。明帝嗣位逾年，群臣朝正，感先帝不复闻见此礼，乃帅公卿百寮，就园陵而创焉。尚书陛西陛为神坐，（《通典》作「尚书阶西祭设神座」。）天子事亡如事存之意，苟先帝有瓜葛之属，男女毕会，王、侯、大夫，郡国计吏，各向神坐而言，庶几先帝神魂闻之。今者日月久远，后生非时，人但见其礼，不知其哀。以明帝圣孝之心，亲服三年，久在园陵，兴此仪。仰察几筵，下顾群臣，悲切之心，必不可堪。「邕，邕见太傅胡广曰：「国家礼有烦而不可省者，昔不知先帝用心周密之至于此也。广曰：「然。子宜载之，以示学者」邕退而记焉。（《续汉礼仪志上》注引《谢承书》又见袁宏后汉纪二十三《通典》五十二）


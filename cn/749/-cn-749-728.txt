陈韦华


韦华字子华，号抑斋，侯官人。生于淳熙五年（1178）。开禧元年（1205）进士。历官至兵部尚书、参知政事、知枢密院事。景定元年（1206）卒，年八十三。赠少师、谥忠肃。

兰陵王

角声切。何处梅梢弄雪。还乡梦，玉井楼前，千朵芙蕖插空碧。邻翁问消息。为说红尘倦客。应怜笑、弓剑旌旗，底事留人未归得。

淮山旧相识。记急处笙歌，静里锋镝。隋堤杨柳犹春色。嗟十载人事，几番棋局，青油年少已鬓白。漫惆怅京国。

朱墨。困无力。似病鹤樊笼，老骥羁勒。夕阳不系栖林翼。待添竹东圃，种松西陌。功名休问，吾老矣，付俊杰。

临江仙

陈守美任

三十四年台榭，八千馀里江津。去时杨柳正轻颦。重来桃李少，不似旧时春。

风扫半空烟雨，玉虹翠浪如新。可怜笳鼓送行人。白头梳上见，归梦枕边频。

哨遍

陈抑斋乞致仕

多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，髮丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。

休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归

鸿、暮云千里。蓬莱自古元路，玄圃何时到，只消曲几薄团，镇日闲庐打眭。这乾坤日月，更远游、问他王子。








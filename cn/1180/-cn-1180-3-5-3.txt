成王


元年，周公居冢宰，以王年幼，恐天下叛，乃摄政代王当国，南面负扆以朝诸侯。成王将冠，周公命史雍颂曰：“近于民，远于佞，近于义，啬于时，任贤使能，朝于祖以见诸侯。”管叔、蔡叔、霍叔流言曰：“公将不利于孺子。”奄君谓武庚请举事，武庚从之，与管叔、蔡叔等同反。周公乃作《大诰》，奉王命以讨之，曰：“天降威，知我国有疵。”

负，是背。扆，是屏风上画，为斧形。啬，是爱惜的意思。孺子，指成王说。奄君，是奄国之君。《大诰》是《周书》篇名。疵，是瑕衅。

成王即位之元年，周公位冢宰，总百官。以周家初定天下，而武王新丧，成王年幼，恐天下人心未服，或至离叛，且念己为王室至亲，又受武王付托，不得不把天下安危任在一身。乃权且摄行政事，代王当国，南面背着御屏，辅佐成王临朝，以见诸侯而裁决庶务焉。及至成王将行冠礼，周公命太史之官名雍者，作颂以戒于王，说道：“王今君临天下，既冠为成人矣。一日二日万机，凡事固须兢兢业业以图之。然尤当近于民，而爱养百姓，视如赤子。远于佞，而屏斥谗邪，勿使害治。近于义，而言动政事，务求合理。啬于时，而爱惜农功，无妨耕作。凡贤而有德者则任之在位，能而有才者则使之在职。王能如此，则君道之大，庶几克尽，而天命祖业亦可常保矣。王其念哉！”成王冠礼既成，周公乃奉之朝于祖庙，接见诸侯。那时管叔、蔡叔、霍叔三人心怀忌嫉，意谓我与周公同是弟兄，彼如何得居中专政，我三人却在外监殷，遂生怨望，造为流言，说道：“周公欺成王年幼，将谋篡夺之事。”用此以鼓惑朝廷，动摇周公，使不得安于其位。当时有奄君者，正是纣子武庚之党，遂嗾武庚说：“武王既崩，今王年尚幼，周公见疑，此正殷家复兴之时也。机不可失，请举兵以图大事。”武庚本纣之遗孽，素怀不轨之心，听得奄君这等引诱，即从其说，与管叔、蔡叔同为叛乱。此王法之所必诛者，周公乃作《大诰》，晓谕众诸侯臣民，奉王命兴兵以征讨之，说道：“今武庚不靖，敢肆叛逆，虽是天降威于殷，使其有速亡之祸，然亦由武庚知我国有三叔疵隙，流言动众，民心因之不安，故乘机生变，不可不举兵往正其罪，以安天下也。”

观史臣所记，可见周公居摄，惟欲抚安国家，成就君德，其鞠躬尽瘁如此。乃有至亲如三叔者，倡乱以危社稷，使成王不察而信之，则周公不得安其位，而周之王业将倾矣。所赖成王虽在幼冲之年，然能深鉴周公之忠，而不为所惑，洞烛三叔武庚之诈，而天讨必行，所能定人心于反侧之际，奠国祚于泰山之安也。其为周家守成之令主，宜哉！





二年，周公居东，讨武庚、管叔，诛之；放蔡叔于郭邻；降霍叔为庶人；遂定奄，及淮夷，东土以宁。方流言之初，成王亦疑周公。及开金縢，见请代武王之事，乃感泣迎周公归。既诛武庚，乃封微子以代殷后，国号宋，用殷之礼乐，于周为客而不臣。

先是，周公遭流言之变，不知这言语起于何人，退居东都以避之。至此二年，始知兴造流言，罪由二叔，乃奉王命，讨武庚、管叔，诛之；安置蔡叔于郭邻地方；革去霍叔的封爵，降为庶人；因东定奄国，南伐淮夷。诸为恶者皆已正法，然后人心始定，东土始宁。方流言初起之时，虽成王亦疑周公有不利于王室之心。及开金縢柜中，见册文上有周公请以身代武王的说话，王乃感悟，知周公之忠，执书而泣，亲自出郊迎周公归国。周公既诛纣子武庚，又以成汤之祀不可遂绝，乃封纣之庶兄微子启以代殷后，使奉其祭祀，建国号曰宋。使他仍用殷之礼乐，如用辂尚白之类，以存一王之法，于周为客而不臣。盖以其为先王之后，故以宾礼待之，而不以臣礼屈之也。

夫周公以成王之叔父，有大功于国家，其心忠于王室，岂待开金縢而后知？设若此时王心不悟，流言得行，则周之社稷，岂不危哉！以是知成王虽贤，尚不及汉昭帝能辨之早也。





五年，王与其弟叔虞削桐叶为珪，戏曰：“吾以此封若。”史佚命择日，王曰：“吾与之戏耳。”史佚曰：“天子无戏言，言则史书之，礼成之，乐歌之。”遂封叔虞于尧之故墟，曰唐侯。

成王即位之五年，偶一日与他少弟叔虞在宫苑中闲游，将桐树叶剪削做诸侯所执的珪，戏与叔虞说：“我把这珪封你为侯。”这是成王兄弟友爱戏耍的说话。那时有臣史佚在旁，就请命官择日行册封礼。成王说：“我只与他相戏尔，岂真欲封之耶？”史佚对说：“天子口中无戏言，一言既出，史官就纪在书册上，行之于政事之间，有大礼以成之，有大乐以歌之，如何戏得？今王之言既出，则亦因而封之以践其言可也。”成王遂封叔虞于唐尧之旧都，号他为唐侯。成王自此一言不敢轻易，一事不敢苟且，竟成周家令主，固是史佚匡救之功，而王亦可谓善于从谏矣。





六年，周公朝诸侯于明堂，制礼作乐，颁度量而天下大服。乐曰《勺》，言能勺先祖之道也。又作乐曰《武》，以象武王伐纣之武功。

明堂，是朝会诸侯以出政令之所，以其向明而治，故叫做明堂。

成王之六年，适当诸侯来朝之年，周公辅佐成王以朝见诸侯于明堂，自九州万国之君，以至九夷八蛮之长，内外尊卑，皆各有定位。此时功成治定，礼乐可兴，乃制为一代之礼，作为一代之乐，用之于朝廷邦国，以昭太平。又定为丈尺斗斛等器的规式，颁之于诸侯，以立民信。于是礼乐备，制度同，天下之人皆大悦服，无有不尊其政令者矣。其所作的乐，名叫做《勺》，言成王能斟酌先王之治道，而合乎时宜也。又作乐，名叫做《武》，以形容武王伐纣之武功。今《周颂》之诗所载《酌》、《武》二篇，即其乐歌也。当此之时，礼备乐和，民安国泰。周家虽新造之邦，成王虽幼冲之主，而天下帖然安之，诸侯宗周，维持至于数百年而不废，周公辅相之功大矣。





交趾南有越裳氏，重译而献，曰：“道路悠远，山川阻深，恐一使不通，故重三译而来朝。”周公曰：“德泽不加，君子不飨其质；政令不施，君子不臣其人。”译曰：“吾受命吾国之黄耇曰：天之无烈风淫雨，海不扬波，三年矣。意者中国有圣人乎？盍往朝之？”周公归之于王，称先王灵神，致荐于宫庙。使者迷其归路，周公赐以车五乘，皆为向司南之制。越裳使者载之，由扶南、林邑海际期年而至其国。故指南车常为先导，示有以服远人而正四方。

交趾，是今安南地方。越裳、扶南、林邑，都是海中蛮夷国名。译，是通各国语言的。质，是朝见的礼物。黄耇，是黄发的老人。车，是有障蔽的车子。

成王继文武之后，又有周公为之辅相，当是时，中国治安，四夷宾服。交趾之南，有越裳氏，从来与中国不相通，至是乃忽然遣使重译来献方物，说道：“自我国到此，道路悠远，山川阻深，经过许多地方，只一个译使，恐不能通，故重用三译而来朝，方才得达。”周公辞他说：“吾闻君子德泽所不到的地方，不受其贡献；政教所不及的人民，不责其臣服：何劳使者远来？”译使对说：“吾受教于国中的老者说，如今天无疾风苦雨，海水不起波涛，已三年矣。想是中国有圣人为主，所以风调雨顺，海晏波恬如此。我远方也赖其余庇，何不往朝之？”于是周公以太平之功，归之于成王，又称先王灵神，将所献方物，祭告宗庙。见得这远人宾服，皆是宗庙神灵，天子明圣之所感召，人臣无所与其功也。及使者辞归，迷失了向来的道路，周公以其国在南方，乃赐他车五辆，车上各安一个木人，运以机巧，车虽回转不定，而木人之手尝指南方，叫做指南车。越裳使者乘此车，随所指而行，由扶南、林邑二国海边，行了一年，方至其国。因此天子大驾前面，尝设个指南车，以为引导，盖本越裳氏之故，示有以服远人而正四方也。夫圣人在位，宇宙太和，周家虽谢质却贡，而中国既安，四夷自至。汉世通西南夷，发兵护使者赍金帛，诱之使来，威之使服，而竟不可得。由是观之，服四夷者，在德不在力，明矣。





七年。初，武王作邑于镐京，谓之宗周，是为西都。将营成周，居于洛邑而未果。至是，成王欲如武王之志，定鼎于郏鄏。卜曰：传世三十，历年七百。

鼎，是夏禹以来有天下者相传的九鼎。郏鄏，地名，在今河南府。

成王即位之七年，定鼎于洛邑。初时武王承先世之旧封，自丰迁镐，作邑于镐京，叫做宗周。以其为天下所宗也。镐京在西方，是为西都。其后有天下，又以洛邑居四方正中，可为朝会诸侯之所，叫做成周。以周道成于此也。将营成周，东居于洛邑，而武王遂终，有志未就。至是成王欲成武王之志，乃定所迁九鼎于郏鄏地方。郏鄏，即洛邑也。询谋既同，乃卜之于龟。其卜兆之辞说：居此地，后来当传世三十，历年七百。然其后传三十七君，历八百余年，乃过于所卜。盖周家深仁厚泽，历世相继，固结人心，以保天命，有非数之所能拘也。然周家营洛，居易无固，旦夕兢兢，若天命之不克保，而享国最久。秦据关中之固，金城千里，自以为子孙帝王万世之业，而二世以亡。由是观之，绵国祚者，在德不在险，明矣。





是年二月，使召公先相宅。三月，周公至洛，兴工营筑，谓之王城，是为东都。方千七百二十丈，郛方十七里。南系于洛水，北因于郏山，以为天下之所凑。制为郊甸，方六百里，因西土为千里。分为百县，县为四都，都有鄙。曰：“此天下之中，四方入贡，道里均也。”周公又营成周。成王居洛邑，迁殷顽民于成周，复还归西都。成王长能听政。十二月，周公归政于成王。成王临朝，周公北面就臣位。

郛，是外城。顽民，是梗化未服者。

成王即位之七年，二月，欲继武王居洛之志，使召公先往相度其所居之地。相度既定，至三月，周公到洛邑，兴工营筑，所筑之城名为王城，表其为天子之居，非他城比也。那时镐京在西，故以洛为东都。王城之广，方一千七百二十丈，其外城方十七里。南面联着洛水，北首依着郏山，其形胜如此，乃天下所凑聚之处。就此制为郊甸，其地方六百里，接连西土岐周之地，通共为千里，遵古王畿千里之制也。内分为百县，每县分为四都，每都之中，又各有鄙，随地广狭，以为鄙之多寡，而不限以一定之数。其营建洛邑之意，盖以此地居天下正中，四方诸侯朝贡者，道里适均，皆不至远涉，乃武王之本意也。这洛邑在瀍水之西，周公又于瀍水之东，营造一城，通名成周。奉成王居于洛邑，以莅中国，抚四方，而迁徙殷家所遗之顽民，编管于成周，使近而易制也。二城既毕，周公复还归于西都。是时成王年纪渐长，阅历既熟，能主断天下的政务了。十二月，周公乃将朝政归于成王。成王临朝，亲决庶政，周公辞了摄政之任，而北面就人臣之位焉。盖至是而武王付托之重，成王倚毗之隆，皆可以报称而无歉矣。天下后世，莫不仰武、成知人之哲，而美周公笃棐之忠，宜哉！





初，虞、夏、商之世，币、金有三品，或黄、或白、或赤，或钱、或布、或刀、或龟贝。至是，太公望乃立九府圜法，钱圜函方，轻重以铢。布帛广二尺二寸为幅，长四丈为匹。故货，宝于金，利于刀，流于泉，布于布，束于帛。

币，是财货的总名。龟、贝，俱宝货。龟可占卜，故以其壳为宝。贝，是海虫之有文理者。九府，是太府、玉府、内府、外府、泉府、天府、职内、职金、职币之九府，皆收藏财货的库藏。圜法，是均匀通融之法。十黍重为一铢。刀与布是人间常通用的。古时称钱为泉，以其形如泉字，又以其通行不滞，如水泉之流也。

比先虞、夏、商之时，通行的货币，在金类便有三等。上等是黄金，中等是白金，下等是赤金。金之外又有钱、有布、有刀、有龟、有贝，这几样财宝，通行天下，民皆便之。及周而法制大备，则以商通货，以贾易物。其时太公望乃设立九府，收贮财货而各有职掌之官，为均匀通融之术，使上不病国，下不病民。钱之形圆，而其孔则方，分量轻重，以铢起算。布帛宽二尺二寸为幅，长四丈为匹。周家理财之制，大概如此。然亦各有取义，盖金为天地间的宝气，故货宝于金。刀能断物，其用最利，故货利于刀。泉流而不竭，故货流于泉。布则无所不遍，故布于布。帛可以束，故束于帛。当时之制为钱币，不徒有圆融之法，又多取流通之义如此。无非欲导利于民，散财于下，而后世乃专之以为己私，敛而不散，非先王设法命名之意矣。





周公留辅成王，召公奭不说。周公作书告之，以明本意。

奭，是召公的名。

成王幼时，周公恐天下有变，既摄行天子之事。及至成王稍长，周公乃归政成王，退就臣位。然犹以王业初定，人心未安，不忍遽去，留而辅相之。其时召公奭为周太保，自以盛满难居，不乐在位，意欲告老而归。周公乃作书一篇以留召公，名曰《君奭》，中间反覆言大臣当辅君德以延天命，固人臣不可求去。其后召公既相成王，又相康王，盖有悟于周公之言矣。





王尝问于史佚曰：“何德而民亲其上？”对曰：“使之以时，而敬顺之，忠而爱之，布令信而不食言，如临深渊，如履薄冰。”王曰：“惧哉！”对曰：“天地之间，四海之内，善之则臣，不善则仇也。夏、殷之民，仇桀、纣而臣汤、武，若之何其不惧也。”在位三十七年崩，太子钊立。

食言，是行的与说的相背，如言出于口，而反吞之一般，故叫做食言。

成王尝问其臣史佚说：“人君修何德，而后能使天下之民亲爱其主？”史佚对说：“人君要民亲己，在先自尽其所以亲民者而已。如知民事之不可缓，则使之以时，凡有兴作，无妨农功。知民情之不可拂，则敬顺所欲，而好恶利病，不违其愿。知民生之不可伤，则至诚保爱，而生养安全，无不尽心。知民心之不可欺，则颁布政令，务着实举行，而不爽其言。虽尊居兆庶之上，惟恐民心易失，天命难保，夙夜忧勤惕厉，就如临不测之渊，恐致失坠，行薄冰之上，恐致倾陷的一般。诚能如是，则上无失政，下皆得所，而天下之民，自然亲爱之如父母矣。”成王深有味于史佚之言，说道：“崇高之位，人但见其可乐，如汝所言，可惧也哉！”史佚对说：“天地之间，四海之内，人虽至众，而好仁恶暴，心无不同。人君若抚驭得其道而善，则心悦诚服而臣之。若抚驭失其道而不善，则众叛亲离而仇之，何常之有？昔桀为暴虐，而成汤宽仁，则夏之民即仇桀而归成汤。纣为无道，而武王有德，则商之民即仇纣而归武王。民心之叛服，天命之去留，只在仁与暴之间而已，若之何其可以不惧哉！”成王敬纳其言，常佩服之。在位三十七年而崩。太子钊立，是为康王。

夫成王之时，周公既陈《无逸》之篇，史佚又进渊水之戒，是以王自幼冲为君，以至享国之久，惓惓敬天勤民之念，夙夜不怠，以致天下太平，民和睦而颂声作，故诗人美之，说：“成王不敢康，夙夜基命宥密。於缉熙！单厥心，肆其靖之。”后世称守成令主，必曰成王焉，岂无自哉！





卷之四





周纪






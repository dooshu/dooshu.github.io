○对梦得篱粟判

〈索和诚家贫至孝，梦西篱下有粟，掘得十五锺。乡人以告，非营求所得，请纳官。〉

索和中和产德，纯孝为人。亲之所安，类曾参之至性；生无所养，同子路之嗟贫。定省切南陔之心，殷忧有北门之兴。精诚所至，动於鬼神，吉梦有徵，启兹灵贶。遂使锺盈积粟，自能贮於西篱；庾得如坻，无假事於南亩。动天地而降福，集人灵之休庆。美刘殷之孝行，再睹於兹；伊索氏之乡人，一何狂简？天之所赐，不合纳官，告者诞词，固宜反坐。








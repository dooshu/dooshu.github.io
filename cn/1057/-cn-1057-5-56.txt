兵部尚书席上作

兵部 (1) 尚书席上作


华堂今日绮筵开，谁唤 (2) 分司御史来？偶 (3) 发狂言惊满座，三重粉面 (4) 一时回 (5) 。

(1) 一作“李”。

(2) 一作“召”。

(3) 一作“忽”。

(4) 《纪事》作“两行红粉”。

(5) 《古今诗话》：“牧为御史，分务雒阳。时李司徒愿罢镇闲居，声伎豪侈，雒中名士咸谒之。李高会朝客，以杜持宪，不敢邀致，杜遣座客达意，愿与斯会。李不得已，邀之。杜独坐南向，瞪目注视，引满三卮，问李云：‘闻有紫云者孰是？’李指之，杜凝睇良久曰：‘名不虚传，宜以见惠！’李俯而笑，诸伎亦回首破颜。杜又自饮三爵，朗吟此诗而起，意气闲逸，旁若无人。杜不拘细行，故诗有‘十年一觉扬州梦，嬴得青楼薄倖名’。”






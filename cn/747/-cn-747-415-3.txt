○大历七年大赦天下制

门下：济於道者，化醇而刑措；善於理者，纲举而纲疏。朕涉道未宏，烛理多昧，尝亦遐思太古，高揖元风，保合太和，在宥天下，盖德薄而未臻也。是用因时以设教，便俗以立防，务尽平恕，用申哀恤，又教浅而多犯也。加以边虞未戢，井赋犹繁，荒瘵之际，寇攘斯起。遂令圜土嘉石之下，积有累囚；危章互简之中，困於法吏。属盛阳之候，大暑方蒸，永念狴牢，何堪郁灼？所以沮伤和气，感致咎徵，天道人事，岂相远也。如闻天下诸州，自春以来，咸愆时雨，首种不入，宿麦未登，哀此矜人，何恃不恐？皆由朕过，益用惧焉，惕然忧嗟，深自咎责。所以悉减常膳，别居斋宫，祷於神明，冀获嘉应。仲夏之月，静事无刑，以助晏阴，以宏长养。断薄决小，已过於麦秋；断长增高，宜顺乎天意。可大赦天下：其大历七年五月十五日昧爽已前，已发觉未发觉，已结正未结正应天下见禁囚徒，罪无轻重，一切悉宜放免。所由更不须类例闻奏。宜令诸道节度观察及诸州牧县宰，於当管内所有名山灵迹，各精诚致祭，祈降甘泽，冀获丰稔，永思流弊，庶振风猷。其巴南诸州，仍岁水旱，迫於冻馁，或至流离，因有剽求，苟全性命，惧刑纲之所及，姑啸聚以相依，抑有由焉，盖非获已，永言其弊，用轸於怀，如能相率来归，各安生业，并无所问，咸许自新。敢以赦前事相告言者，以其罪罪之。亡命山泽，挟藏军器，百日不首，复罪如初。赦书日行五百里，宣示中外，咸使闻知。主者施行。


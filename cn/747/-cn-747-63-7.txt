○改元元和赦文

朕闻明王之以孝理也，必先之以博爱，临之以庄敬。由一人之至德，鼓四表之欢心，臻於太和，以育庶类，则下知禁而无犯，上措刑而勿用，斯道不远，宏之在予。朕以寡昧，嗣守丕业，荷累圣之鸿休，禀太上之严训，夙夜寅畏，不敢荒宁。承颜而退省万几，问寝而下临四海，虔奉惟眷，施於兆人。皇王以来，孰有斯庆？端本之化，自予躬行。总百行之源，刑四方之理，推恩以覆育，广敬以昭事，王者要道，朕其庶乎。则日月之烛临，可以率俾，昆蚑之涵养，期於不夭。是必家至日见，而后化洽刑清，图始所难，慎终斯勉。犹恐下愚之人，因循陷辟，官师之长，教道未明，迫於饥寒，遂愆礼节。诖误之网，顾失政而多途；哀矜之人，虽得情而勿喜。思与公卿大夫，下及士庶人，励翼循省，以图将来。其因体元之始，覃此惟新之泽，报於君父，下念於苍生，颁庆纪年，鸿恩斯洽。可大赦天下，改永贞二年为元和元年。

自元和元年正月二日昧爽已前，大辟罪已下，常赦所不原者，咸赦除之。京畿诸县今年十二月青苗钱及榷酒钱，并宜放免。地税率於每年斗量放二升，江淮荆襄等十州管内，水旱所损四十七州，减放米六十万石，秋税钱六十万贯。内外文武见任在官神策六军诸道将士等，各赐爵加勋有差。自武德已来功臣子孙与官及出身，文武常参官观察节度团练经略使刺史六军大将等，父母亡殁与赠官。至德以来任宰辅与追赠及谥，陕州奉天元从功臣，普恩之外，更赐勋爵。中书门下及外使宰相宜与一子七品官，东都留守六军大将等与一子出身，东宫官并与改官司，其撰册文官等与一子官及勋爵有差。天下百姓高年者，赐米帛羊酒。国子监祭酒司业及学官，并先取朝廷有德望学识者充。东都国子监诸馆，共置学生百员。应天下州府每年所税地丁数内，宜十分取二均充常平仓，仍各逐当处稳便收贮，以时价粜籴，务在救人。


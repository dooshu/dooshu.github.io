○敬陳末議以備采擇以禆治安疏 【 時政五事】

竊惟天下無不弊之法、而貴有救弊之方、因其弊而調停之、則事不至於大弊而民可相安、天下所以長治無虞、率是道也、恭惟　聖明御極、百度一新、海隅蒼生、舉喁喁焉思見德化之成矣、惟是一二事宜當調停者、臣等職掌所關、不敢不具列以聞。而　皇上試垂聽焉、一曰積穀、夫積穀備荒、豈非常策、而言者往往稱不便甚、豈誠不便哉、臣以為有兩端焉、有罪則有贖、有贖則有穀。自戍而上。例申詳撫按。曰撫按之贖也。徒而上例申詳司道。曰司道之贖也。有司不得作數則有司自理惟杖而下耳而杖而下者幾何哉。又郡與州縣。非分土也。訟而贖者。州縣之民也。災而賑者。亦其民也。而近議者曰。郡自有倉厫。自有詞訟。令積穀有差。即杖而下訟於郡者又屬之郡巳而州縣所自理幾何哉於是有刻意推求。以無力為有力者。於是有多方科罰。借民資以遣巳責者矣。雖有賢者。亦所不免。雖有嚴禁。不能猝止。其勢然也。夫立法初議、豈其若是、而開載未明、奉行過當、即今造冊奏繳、若福建一省、各自為項、兩不相蒙、其他或含餬支吾、不合原式、臣以謂州縣積穀制也。郡積穀非制也。是可更也。撫按贓罰解京者無論巳。其二分備賑者。與司道所詳行而存留者。并有司自理通筭可也一轉移間。而有司者可措手矣。即按成數而查覈之。降罰如令。造報如式。奚辭哉。此積穀所當議也。二曰商稅、夫商稅倣古關市之意、以佐國用、胡可巳也、顧法愈詳。稅愈重。視國初異矣。他姑無論。即如河西務大小貨船船戶有船料矣商人又有船銀。進店有商稅矣。出店又有正稅。張家灣發買貨物。河西務有四外正條船矣。到灣又有商稅。百里之內。轄者三官。一貨之來。榷者數稅。所利幾何而可堪此。夫船料舊也條船果舊乎。出店進店可重稅乎。而不落店家徑赴京賣者。彼且未常進店也。一體徵收何名乎。此萬曆八年該司郎中之議。而今因之者。約所增三萬有奇而商困矣。商困則物騰貴而民困矣獨柰何不一蘇之為商民計也淮安四稅下及腳抽。真同商賈。議者以為權宜之術。不可巳矣。然不可漸減耶。而日用米穀進出店二稅如河西布疋。通州油簍類者。又不可蘇耶。至於儀真之稅。既非祖制。亦無重獲。曩言官之疏詳矣。乃以該地方執稱軍餉之充。為數幾何。不可議罷耶。諸如此類。難以枚舉。此商稅所當議也。三曰催科、夫催科有緩急、錢粮冇完欠、三年查參、所以警人心足國用之大權也、查得嘉靖三十一年、未完五分以上者、住俸督催、催徵功令以前皆為寬弛至于今日正供雜泒無不入考成而有司之免參罰者少矣三十四年未完四分者、降俸矣、三十七年未完三分者住俸矣、隆慶五年、則完不及八分者住俸、又議帶徵矣萬曆元年、因之愈議愈、增豈為不重、而萬曆四年、部臣建議、加八分為九分、又將未完宿負帶徵二分併筭、則是一年而完十分以上者。有司者憚於降罰。而敲朴隨之。民力不能勝。而迯亡隨之。此不謂竭澤而漁乎。且撫按每年有查參矣。該部三年總參。而又視之舊而加焉。毋乃過乎。臣以為查參不可巳也。如九分之議。則不宜復筭帶徵。如帶徵之議。則不宜加至九分。所謂寬一分。受一分之賜者也。或曰今例若是嚴也而猶有怠於徵者。如其寬之若何。臣曰不然。今例九分止耳。而有司以全完報者。比比皆是。如其可完。有司者肯以其身為百姓爭升斗耶。即寬之何損。此催科所當議也。四曰鹽法、今河東鹽法壞矣、自隆慶四年、池遭水患、鹽花不生、而軍餉年例、毫不可缺、於是另招新商。超支報納。以救目前。而舊商壓欠數十萬者。置之不問。而商病矣。鹽花不生。撈採為艱。於是設法澆晒。以求足數。其行之山西者。則撈者也。其行之河陝者。則晒者也。晒鹽味苦。不可以口。市不得鬻。有司者或別項徵銀抵價。或抑勒舖里承買。而民。間實用反取之私販而民病矣。撈為力易。晒為力難。而鹽丁又病矣。年復一年弊將何極。易窮則變。變則通。則河東鹽之謂也。臣等竊聞之、池鹽與海鹽異。下有鹽根。上有鹽花。遇風輒生。遇風雨調輒生而盛。今澆晒日行。鹽根日薄矣。晒鹽不減。而欲鹽生之復。不可得也。顧晒鹽非得巳也。為年例計也。變通不行。而欲晒鹽之減。亦不可得也。葢有丘濬嘗有通融海鹽之議。而管理有分官。行鹽分地。那移一開。是兩損之道。惟是陝西則河東行鹽地也。花馬二池。則河東所轄也花馬池鹽額當增楊文襄在陝西時上此議二池之鹽。積若丘山而西鳳延漢等府禁不得食反倚辦於河東之鹽之不可食者計亦左矣。試舉而轉移之。或令商人納銀河東。支鹽陝西可也。或令河東商人。徑赴陝西報中。照數於戶部扣解山西可也。價有低昂。依時佑筭可也。每年鹽引。仍赴河東運司開領。截角各項事體。仍隸河東管轄可也。或以二池之鹽。不可常恃。姑限二三年後。仍照舊不違例可也。如是而鹽丁免課稅約二十萬引照先年例酌量納銀可也。在商人無賠課之苦。在鹽丁無多晒之苦。在運司無拖欠考成之苦。在陝民無艱食之苦。花馬池官鹽既行。私販可息。解池澆晒既減。鹽花漸生。河東事權如故。而地方利病。相懸且什伯矣。破拘攣之見。圖久長之利。奚不可者。而河南晒鹽。應否另議。商人壓欠。應否酌處。河東額課。應否暫減。超支報納。應否多泒舊商。悉聽該地方詳議行之。則救弊安民之大端也。此鹽法所當議也。五曰邊儲。臣觀邊儲之匱。未有甚於榆鎮者。孤懸絕塞。四望不毛。十萬之眾。拱手而仰給縣官。即今災荒幾不可支。米珠薪桂。從來久矣。在朝廷歲增一歲支持為難在該鎮日窘一日。束手無策。間常議復本色。而千里餽糧。既非內地所堪。亦嘗復議河運。而操舟險峻。又非北人所習者。謂宜備用客本。多建倉厫。西則於定邊饒陽等處收寧夏之餘粮。南則於綏德葭州等處。收興臨保德之餘粮。彼有餘則加價而糴之。此不足則加斗而散之。要以備不時之乏。而不恃為正餉焉。是或一道也。果行之則儲蓄有素。即甚凶荒。豈至廩廩若是哉。綏葭等處臣不及知。臣彥曩閱定邊。則去歲四月也。當其時。該鎮銀一錢。米七升有奇。至定邊相去四日程耳。銀一錢。即得米二斗有奇。由一歲而他歲可知矣。該鎮撫臣及管粮分司。皆主前議、而分司官宜料理有次第矣。今豈年荒故中輟耶。請仍行該鎮從長計畫。廟堂則責成而主持之。百世之利也。豈獨利榆鎮而已。寧夏饒於田。而怠於耕。問之曰粮賤無所用之誠有所用之而人爭力田塞下實矣此邊儲所當議也。其他利弊、臣等不及聞者尚多也、臣又惟事無全利、亦無全害、無全非、亦無全是宜於此、或不宜於彼、宜於今、或不宜於後、天下事、以天下之心處之而巳邇年以來、政誠近苛、然其初亦曷嘗不為天下哉、而持之以一切之法、奉行者濟之以承望扶同之見、如省官則羣然應曰某官可省。今請復者即請省者也。如鑄錢則羣然應曰某地疏通。今議罷者即議行者也。如丈量部議曰粮不失額者免丈。觀此一?則必係江陵得罪後所上立言有體而各地方初議免丈者不少也。自有紀錄之旨。而人生羨心。自有切責真順按臣之旨。而人生畏心。羣然應曰某多丈地若干。某減泒粮若干。今稱不便者即稱便者也。德意不宣於下。疾苦不聞於上。言不由衷。事不當實。大率類此。待其既弊而調停之晚矣。


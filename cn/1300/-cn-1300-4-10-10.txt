唐藩镇行墨敕

池州铜陵县孚贶侯庙，有唐中和二年二月一碑，其词云：“敕宣、歙、池等州都团练、观察使牒。当道先准诏旨，许行墨敕授管内诸州有功刺史、大将等，宪官具件如后：晋朝故晋阳太守兼扬州长史张宽牒。奉处分，当道先准诏旨，许行墨敕，奖劝功勋，虽幽显不同，而褒升一致。神久标奇绝，早揖英风，灵迹屡彰，神逮不昧。夫宠赠之典，非列藩宜为，神功既昭，乃军都颙请，是行权制，用副人心。谨议褒赠游击将军宣州都督。”后云：“使、检校工部尚书兼御史大夫裴押。”邑人以为裴休，《秋浦志》亦然，予考之，非也。张魏公宣抚川、陕，便宜封爵诸神，实本诸此。


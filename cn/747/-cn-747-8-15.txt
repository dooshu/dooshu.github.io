○封禅诏

门下，朕闻天大地大，首播黎元；娲皇燧皇，肇恭元箓。是知施生为德，处崇高而不言；亭毒攸资，委钦明以司契。洎乎三正迭建，五运相迁，休烈存乎典坟，至道流乎雅颂。历兹十代，咸宅九州，逖听风声，抑可知矣。其有仰齐七政，俯会百神，察灵眷於祥符，报元功於昭告，莫不罄情梁岱，继踵云亭。对越两仪。尽先圣之能事；扬蕤三统，垂曩哲之尊名。悬镜天衢，罔不繇於此也。自中阳绝纽，堙白水於穷流；宫孽绍兴，阻黄星於天堑。永嘉东播，化金马以为牛；道武南徂，飞苍鹅以登祚。周吞岳裔，逮三叶而巢倾；隋并舜后，及二帝而舟覆。莫不以凶易乱，譬畏迹而横奔；以暴代昏，同抱薪而止燎。咸资攸斁之道，冀及淳化之源，各肆巨壑之心，规享上灵之佑。却行求进，其可得乎？繇是寂寥千祀，无怀之风不嗣；泯弃七经，子长之言殆绝。遂使成山日观，久阙升中之仪；汶上明堂，畴闻类帝之义。顾瞻礼乐，深有可嗟。

朕幼践危机，愍斯穷运，上同附翼。下靡息肩。化感天狼，虔刘帝宇，鸿波荡岳，溺横流而罔诉；大浸稽天，垫重昏而莫拯。惴惴黔夏，各垂饵於鲸鲵；籍籍僵尸，并糜肌於猰窳。上灵慈恻，爰启朕心，景命潜通，秉其仁育之性；阴符焕发，导以戡翦之功。夜间负荷休徵，援旗鞠旅，肃恭储祉，吟云跃鳞。顺朱鸟以行诛，骞丹凤而遐举，射九鸟而悬日月，区品物以煦阳和，练五石以造乾坤，济厥角以全眉寿。於是尊奉先帝，凝旒於庙堂；躬履兵锋，忧勤於燮辅。既而仰逼威命，俯顺乐推，越自唐侯，言膺下武。深惟忧责之重，自勖若厉之怀，遂致灵贶无涯，翦旄头而降锡；游魂削衽，尽穷发以开疆。东苑蟠桃，西池昧谷，咸覃正朔，并充和气。较凝旒於往代，穷今古而罕闻；考光宅於前皇，罄油缃而莫睹。

方今六合之表，击壤传声；四海之隅，菑畬岁稔。食气者靡乖其性，禀命者相贺其生，岂朕眇身，勤劳所逮，谅繇高明垂鉴，祚此隆平。今兹三事大夫，百僚庶尹，各述天人之意，请蹑封禅之踪。顾惟寡薄，推而不有，杜绝群言，至於数四。中外之情尤切，企伫之望逾深，朕又详思，荷财成於穹昊，自古贤哲，并归功於大帝。迫斯至理，弗获固辞，展礼上元，实增惭惧。可以贞观二十有二载仲春之月，式遵故实，有事於太山。诸内外臣僚，岳牧卿士，既相敦喻，将事告成。各罄乃心，无亏政道，恪居所职，务协时邕。所司宜与缙绅先生载笔圆冠之士，详求通典，裁其折中，深加严敬，称朕意焉。其今年朝集使宜集洛阳宫，应朝集依十五年三月八日敕，诸王并听来朝。其北蕃自碛以南，大首领赴会。仍令天下诸州，明扬仄陋。其有学艺优洽，文蔚翰林，政术甄明，才膺国器者，并宜知日申送，限以来年二月一日总集太山。庶令作赋掷金，不韫天庭之掞；被褐怀玉，无溺屠钓之间。务得英奇。当加不次，主者施行。


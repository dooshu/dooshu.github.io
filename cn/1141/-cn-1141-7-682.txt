桐阴读书图歌寄王西樵司勋

陶公爱五柳，杜老怜四松。
千秋王司勋，永啸怀三桐。
盘根耸干徂徕东，参差玉树交菁葱。
司勋读书坐其下，高吟海岱来长风。
百尺排空饱霜雪，疏枝覆地纷虬龙。
主人一去金门里，清影时飞客梦中。
开襟凝睇不可见，长安市上车尘红。
谁移此树森在眼，广陵好手丹青工。
箕踞科头气盘礴，繁华大叶阴蒙茸。
宾客满堂各题字，画手诗篇光气同。
阿弟见之复大笑（谓阮亭客部。），机云唱和成两雄。
多难风流未摇落，不悲枯树感飘蓬。
我有就亭在官舍，山东长句邮诗筒。
因风报之歌一曲，东西相望披心胸。



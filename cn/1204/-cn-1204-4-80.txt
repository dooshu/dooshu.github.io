◎柳永鹤冲天

仁宗留思儒雅，务本理道，深斥浮艳虚薄之文。初，进士柳三变好为淫冶曲调，传播四方。尝有鹤冲天词云："忍把浮名，换了浅斟低唱。"及临轩放榜，特落之曰："此人风前月下，好去浅斟低唱，何要浮名，且填词去。"三变由此自称奉旨填词。景中方及第，後改名永，方得磨勘转官。其词曰："黄金榜上。

偶失龙头望。明代暂遗贤，如何向。未遂风云便，争教不瓷狂荡。何须论得丧。

才子词人，自是白衣卿相。 烟花巷陌，依约丹青屏幛。幸有意中人，堪寻访。

且恁偎红翠，风流事、平生畅。青春都一晌。忍把浮名，换了浅斟低唱。"［能改斋漫录］


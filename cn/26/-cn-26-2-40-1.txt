杜重威


杜重威，朔州人也。其妻石氏，晋高祖之女弟。高祖即帝位，封石氏为公主，拜重威舒州刺史，以典禁兵。从侯益攻破张从宾于汜水，以功拜潞州节度使。范延光反于邺，重威从高祖攻降延光，徙领忠武，加同平章事。又徙领天平，迁侍卫亲军都指挥使。

安重荣反，重威逆战于宗城，重荣为偃月阵，重威击之不动。重威欲少却以伺之，偏将王重胤曰：“两兵方交，退者先败。”乃分兵为三，重威先以左右队击其两翼，战酣，重胤以精兵击其中军，重荣将赵彦之来奔，重荣遂大败，走还镇州，闭壁不敢出。重威攻破之，以功拜重威成德军节度使。

重威出于武卒，无行而不知将略。破镇州，悉取府库之积及重荣之赀，皆没之家，高祖知而不问。及出帝与契丹绝好，契丹连岁入寇，重威闭城自守，属州城邑多所屠戮。胡骑驱其人民千万过其城下，重威登城望之，未尝出救。

开运元年，加重威北面行营招讨使。明年，引兵攻泰州，破满城、遂城。契丹已去至古北，还兵击之，重威等南走，至阳城，为虏所困，赖符彦卿、张彦泽等因大风奋击，契丹大溃。诸将欲追之，重威为俚语曰：“逢贼得命，更望复子乎？”乃收马驰归。

重威居镇州，重敛其民，户口凋敝，又惧契丹之至，乃连表乞还京师。未报，亟上道，朝廷莫能止，即拜重威为邺都留守。而镇州所留私粟十余万斛，殿中监王钦祚和市军储，乃录以闻，给绢数万匹以偿之，重威大怒曰：“吾非反者，安得籍没邪！”

三年秋，契丹高牟翰诈以瀛州降，复以重威为北面行营招讨使。是秋，天下大水，霖雨六十余日，饥殍盈路，居民拆木以供爨，剉藁席以秣马牛，重威兵行泥潦中，调发供馈，远近愁苦。重威至瀛州，牟翰已弃城去，重威退屯武强。契丹寇镇、定，重威西趋中渡桥，与虏夹滹沱河而军。偏将宋彦筠、王清渡水力战，而重威按军不动，彦筠遂败，清战死。转运使李谷教重威以三脚木为桥，募敢死士过河击贼，诸将皆以为然，独重威不许。

契丹遣骑兵夜并西山击栾城，断重威军后。是时，重威已有异志，而粮道隔绝，乃阴遣人诣契丹请降。契丹大悦，许以中国与重威为帝，重威信以为然，乃伏甲士，召诸将告以降虏。诸将愕然，以上将先降，乃皆听命。重威出降表使诸将书名，乃令军士阵于栅外，军士犹喜跃以为决战，重威告以粮尽出降，军士解甲大哭，声震原野。契丹赐重威赭袍，使衣以示诸军，拜重威太傅。

契丹犯京师，重威以晋兵屯陈桥，士卒饥冻，不胜其苦。重威出入道中，市人随而诟之，重威俯首不敢仰顾。契丹据京师，率城中钱帛以赏军，将相皆不免，重威当率万缗，乃诉于契丹曰：“臣以晋军十万先降，乃独不免率乎？”契丹笑而免之，遣还邺都。明年，契丹北归，重威与其妻石氏诣虏帐中为别。

汉高祖定京师，拜重威太尉、归德军节度使，重威惧，不受命。遣高行周攻之，不克，高祖乃自将攻之。遣给事中陈同以诏书召之，重威不听命，而汉兵数败，围之百余日。初，契丹留燕兵千五百人在京师，高祖自太原入，告者言其将反，高祖悉诛于繁台，其亡者奔于邺。燕将张琏先以兵二千在邺，闻燕兵见杀，乃劝重威固守。高祖已杀燕兵，悔之，数遣人招琏等，琏登城呼曰：“繁台之诛，燕兵何罪？既无生理，请以死守！”重威食尽，屑麹而食，民多逾城出降，皆无人色。重威乃遣判官王敏及其妻相次请降，高祖许之。重威素服出见高祖，高祖赦重威，拜检校太师、守太傅、兼中书令。悉诛琏及重威将吏，而录其私帑，以重威归京师。

高祖病甚，顾大臣曰：“善防重威！”高祖崩，秘不发丧，大臣乃共诛之，及其子弘璋、弘璨、弘璲尸于市，市人蹴而诟之，吏不能禁，支裂蹈践，斯须而尽。






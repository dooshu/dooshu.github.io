○春心

恨不乐兮何乡，江之上兮山之阳。日迟迟兮正春，草茸茸兮既长。见美人兮未可以求，蹇愁予兮此时。出郊兮遥望，缘千里兮满芳菲。山萦郁以四周，溪潺兮数支。花思林兮苔媚石，水光摇席兮烟染衣。鸟嘤嘤兮声急，曷孤游兮不归？顾驰逐而纷烦，非馀心之所希。欲淹留以愉衍，非馀心之所期。直目兮思薰，伤心兮感兹。折桃李兮有赠，意不遂兮天之涯。爱韶妍之悦怿，惧日夕之差池。春心曷来之迟而去速，使馀汲汲以伤悲。


贈徐幹


驚風飄白日，忽然歸西山。

圓景光未滿，眾星燦以繁。

志士營世業，小人亦不閒。

聊且夜行遊，遊彼雙闕間。

文昌鬱雲興，迎風高中天。

春鳩鳴飛棟，流猋激櫺軒。

顧念蓬室士，貧賤誠足憐。

薇藿弗充虛，皮褐猶不全。

慷慨有悲心，興文自成篇。

寶棄怨何人，和氏有其愆。

彈冠俟知己，知己誰不然。

良田無晚歲，膏澤多豐年。

亮懷璵璠美，積久德愈宣。

親交義在敦，申章復何言。






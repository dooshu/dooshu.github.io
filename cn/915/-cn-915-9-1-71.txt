◇赠谥吕僧珍诏（天监十年五月）

思旧笃终，前王令典，追荣加等，列代通规。散骑常侍、领军将军平固县开国侯僧珍，器思淹通，识宇详济，竭忠尽礼，知无不为，与朕契阔，情兼屯泰，大业初构，茂勋克举，及居禁卫，朝夕尽诚，方参任台槐，式隆朝寄，奄致丧逝，伤恸於怀，宜加优典，以隆宠命，可赠骠骑将军、开府仪同三司，常侍鼓吹，侯如故，给东园秘器，朝服一具，衣一袭，丧事所须，随由备办，谥曰忠敬侯。（《梁书·吕僧珍传》。）


非烟

武公業，咸通中任河南功曹。愛妾曰非烟，善秦聲，好文學。北隣趙象者，窺見悦之，因門媪題絶句寄，非烟以金鳳牋答詩，象又以玉葉紙賦詩，非烟又以連蟬錦香囊、碧苔牋贈詩。象夜登梯，踰垣入堂中，盡繾綣之意。明日，象送詩曰：

十洞三清雖路阻，有心還得傍瑶臺。

瑞香風引思深夜，知是蕊宫仙馭來。

烟復贈：

相思只怕不相識，相見還愁却别君。

願得化爲松上鶴，一雙飛去入行雲。

無何，烟以細過捶女奴，女奴乘間以告，公業縛之大柱，鞭楚流血，但云：生相親，死亦何恨！乃飲楚而絶。洛陽有崔、李二生，與武掾游。崔詩云：

恰似傳花人飲散，空林池下最繁枝。

其夕，夢烟謝曰：妾貌不迨桃李，而零落過之。李詩云：

艷魄香魂如有在，還應羞見墜樓人。

夢烟曳手曰：士有百行，君得全乎？何至苦相詆斥？當屈君於地下面證之。數日而生卒。



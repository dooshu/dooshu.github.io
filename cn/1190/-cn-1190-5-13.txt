沐天波传

沐天波字玉液，黔宁昭靖王英十一世孙也。崇祯三年，父启元薨，天波嗣封黔国公，挂征蛮将军印，代镇云南，讨曲靖安效良乱，平之，帝赐白镪。已而流贼张献忠入蜀、滇、黔皆练兵。

武定参将李天贽贪墨，数以事侵蚀蛮人。土司吾必奎因蛮■〈棘上入下〉汹汹，奎遂叛。当是时，巡抚吴兆元懦弱不任事，调各土司兵讨之。于是沙定洲，乃安南土司沙源之子，娶阿迷普名声妻万氏，兼有两家之众，赴调来省；而必奎已伏诛，遂留省未去。素怀不轨，而性狡狯，夤缘当事，遂令留戍会城。与都司使阮韵嘉、参将袁士弘、张国用等皆与之私。滇人于锡朋、饶希之与定洲交易市中，晨夕往还。两人素贷沐府中钱，逋索日急，怨恨府中家人。每见定洲，辄夸沐府金宝充积，富比国帑，以煽惑定洲。冬十二月朔，定洲率蛮兵入沐府，蜂拥焚掳。天波从小窦出走西城，母陈氏走城北普吉村之朝阳庵，

妻焦氏走普吉之金井庵，曰：『吾等诰命妇，不可为贼污，遂举火自焚死』。宁州土知州禄永命亦奉调在省，方率兵与定洲巷战，阮韵嘉等谒巡抚吴兆元，请发檄止兵使勿战。时乙酉年十二月二日也。天波望救不得，遂由楚雄西奔永昌。定洲追之，至下关。杨畏知据楚雄，传檄讨贼。定洲乃回。

前者流贼入楚，石屏土官龙在田与副将许名臣皆奉命援楚，隶总兵熊文灿麾下。张献忠在谷城，孙可望等趋幕府，与龙、许相识。迨八贼败，可望等率群贼走黔。龙、许在石屏，为定洲所攻，亦西走。使人间道赴黔，告可望云：『滇有沙定洲之乱，沐公出奔。若假大义，讨定洲，复沐氏，滇可唾手得也』。可望乃称黔国夫人弟焦侯请兵复仇。滇人世受沐恩，怜天波无罪见攻，闻之，恐其兵来不速也。及至，始知为流贼之余孽，乃大惊恐。监军杨畏知御之，兵败被困。畏知复说以反正，乃称为黔国复仇如初，且以书告天波。天波使其子显忠报之。可望使刘文秀同至永昌，迎天波回省。明年，李定国至阿迷，擒定洲、万氏归，磔之。天波具衣冠，谢复家世之仇。可望等以勋旧礼侍之，亦不复假以事任也。

丁酉，李定国自两粤败归，过安龙，奉永历皇帝至云南，而沐天波以世臣受寄心膂。是年冬，孙可望内犯，使其将张胜间道袭会城。时李定国等俱出御，惟王尚礼在城，与胜通谋，为内应。天波觉之，挟之同入朝，以护卫兵守之。天波素善流星椎，时时携袖中。是日恐左右有变，出椎舞，纵横掷击，观者皆披靡。尚礼俯首叹曰：『吾已为槛中虎，不复烦公攘臂也』。既而定国兵至，破走可望，擒张胜，凯归论功，白文选、马惟兴、马宝等皆进爵，次及天波。天波辞曰：『吾世受国恩，常虑无以报，宁敢望新秩乎』？盖久知国势已去，自分以身殉。使其子分赘各土司，曰：『庶存先人祀万一』！

先是沙酋之变，陈、焦两夫人俱自焚，惟侍女夏氏归其母家得免。两经变乱，寇义不入，薙发为尼。比天波回，念其节，遂使掌家政，亦不复娶矣。己亥春，清兵至云南，天波并弃夏氏，独身从驾入缅，夏氏自缢。兵乱死者相枕藉，为鸦犬所食，血肉淋漓。夏氏尸弃十余日，鸦犬不敢近。事平，得收葬，人以为节义所感云。

天波既行，以二月二十六日抵曩木河。缅人守关不得入。守关者曰：『若黔国公来，吾自开』。使天波先入宣谕，缅人见之，皆下马罗拜，盖其世德入人久矣。晦日，至蛮英。天波与国舅王维恭，典玺内监李崇贵谋曰：『我来居此，本以避蹂躏也。然内外悬绝，外间疏则内生疑，缅夷性黠悍，或从而侮我矣。皇上入缅，我辈宜奉太子居茶山，庶可招集军旅，调度诸营，使外来应援，以图恢复。即在内者亦藉以为重，使缅夷有所惮』。惟恭入言于帝，王皇后不从。

三月二日，缅酋以四舟来迎。从行文武别走陆路者九百余人，马称是。于是从行者愈少。十八日，至井梗。

二十四日，缅酋使人传语，述万历时事，并出神宗玺书，合今篆差一分，以为伪。天波出已印比之，无差，乃服。盖缅自万历时已绝职贡，不救彼之婿夺翁地故也。

居井梗月余，天波与蒲缨、王启隆集大树下谋曰：『缅夷狡诈，待我情日薄，不待智者而后晓然也。我若眷恋于此，恐后事有不可测者。今车驾若出户腊腊撒，以达孟养，孟养虽小，或可图存』。马吉翔以为不可，帝遂止。及白文选兵至，亦为吉翔差官所却。五月，迁者梗，诛茅以居。八月，缅酋使人请天波入见；盖蛮俗以八月十五日岁节，属国皆来朝贡，欲天波至以夸示外国也。天波不从，强逼之。既回，恸哭告从官曰：『前在井梗，不听吾言，以至有今日之辱。我不屈身，则上已在虎穴，何以保全？于戏！谁使我至此也！』明年庚子秋七月，缅人来请，天波辞。缅使曰：『此行不似前番，当以上宾礼相见也』。天波往，缅之君臣果郊迎，因闻定国等兵又至，故伪为恭敬尔。

辛丑五月，莽酋弟莽猛白代立，索贺礼不得。后七月，使人请从行诸官过河议事。及至，以二十人擒一人，无得脱者。惟天波出袖中椎击杀十余人而死。是时同死者，马吉翔而下四十有二人。而其先以病卒，与妇女惊窜自缢者不计。从行之文武尽矣。

天波三子，其二先病卒。独显忠在石屏，随其妇翁龙世荣出降，居云南无恙。是年四月，有梅道人者，与张琦、尹士镳等起义，伪为显忠者，致宁州禄昌贤。事发，琦等被杀。显忠度难免，谓其妻龙氏曰：『吾且陷不测，尔已妊四月，若生男使无绝先人后』。乃命内官滕九德、仆白君爱引之出，诈言东岳祠进香，遂浮舟至昆阳州。显忠逮入京，即以使婢夏莲为龙氏，真龙氏乃在昆阳。居六日，复走，匿新兴滕蜚熊、蜚蛟家。至八月，产一男，名曰神保。

康熙辛巳三月，新兴土司王耀祖等起兵，以奉沐氏为辞，传檄远近。诸蛮曰：『沐氏有神保在』。以衣币自滕氏家迎神保母子至铁炉关，期事成立以为主。吴三桂率兵讨之，战不利，耀祖败，迁之法冲白乃家，又令白君爱别藏神保于滕氏家。六月，吴三桂大索，得之，送京师。显忠先在京尚无恙，见其子神保，大恸不能出词组，至是并讯焉，父子俱见杀。于戏！沐氏虽不血食，观其举家殉国，可不愧称世臣矣。

于戏！有明带砺之封，树之京师，惟黔国在滇，载祀三百，传及十世，开国之勋，莫或比焉。幽陵社亡，定洲窃发，滇亦蒙难，所云天道同乎盛衰者矣。蛮莫、井梗之言，悉不见听，此皆有天焉，不可强也。夫人荀荀营营，二三乃心，身虽存而荣且贵焉，其行则污，孰若四十二人者同日死者硁，炳耀千秋，白日丽之。


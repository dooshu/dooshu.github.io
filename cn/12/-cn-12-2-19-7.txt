火沴水


武帝太康五年六月，任城、鲁国池水皆赤如血。案刘向说，近火沴水，听之不聪之罚也。京房《易传》曰：“君淫于色，贤人潜，国家危，厥异水流赤。”

穆帝升平三年二月，凉州城东池中有火。四年四月，姑臧泽水中又有火。此火沴水之妖也。明年，张天锡杀中护军张邕。邕，执政之人也。

安帝元兴二年十月，钱唐临平湖水赤，桓玄讽吴郡使言开除以为己瑞，俄而桓玄败。

《传》曰：“思心之不容，是谓不圣，厥咎{雨瞀}，厥罚恒风，厥极凶短折。时则有脂夜之妖，时则有华孽，时则有牛祸，时则有心腹之痾，时则有黄眚黄祥，时则有金木水火沴土。”思心不容，是谓不圣。思心者，心思虑也。容，宽也。孔子曰：“居上不宽，吾何以观之哉！”言上不宽大包容，臣下则不能居圣位。貌言视听，以心为主，四者皆失，则区{雨瞀}无识，故其咎{雨瞀}也。雨旱寒燠，亦以风为本，四气皆乱，故其罚恒风也。恒风伤物，故其极凶短折也。伤人曰凶，禽兽曰短，草木曰折。一曰，凶，夭也；兄丧弟曰短，父丧子曰折。在人，腹中肥而包裹心者，脂也。心区{雨瞀}则冥晦，故有脂夜之妖。一曰，有脂物而夜为妖，若脂夜污人衣，淫之象也。一曰，夜妖者，云风并起而杳冥，故与常风同象也。温而风则生螟螣，有裸虫之孽。刘向以为：“于《易》，《巽》为风，为木。卦在三月四月，继阳而治，主木之华实。风气盛至，秋冬木复华，故有华孽。”一曰，地气盛则秋冬复华。一曰，华者色也，土为内事，谓女孽也。于《易》，《坤》为土，为牛。牛大心而不能思虑，心气毁，故有牛祸。一曰，牛多死及为怪，亦是也。及人，则多病心腹者，故有心腹之痾。土色黄，故有黄眚黄祥。凡思心伤者，病土气；土气病，则金木水火沴之，故曰时则有金木水火沴土。不言“惟”而独曰“时则有”者，非一冲气所沴，明其异大也。其极凶短折者，顺之，其福曰考终命。刘歆《思心传》曰：“时有臝虫之孽，谓螟螣之属也。”






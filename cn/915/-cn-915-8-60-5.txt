◇荐杜京产表

窃见吴郡杜京产，洁静为心，谦虚成性，通和发於天挺，敏达表於自然。学遍玄、儒，博通史、子，流连文艺，沈吟道奥。泰始之朝，挂冠辞世，遁舍家业，隐於太平，葺宇穷岩，采芝幽涧，耦耕自足，薪歌有馀。确尔不群，淡然寡欲，麻衣藿食，二十馀载。虽古之志士，何以加之。谓宜释巾幽谷，结组登朝，则岩谷含欢，薜萝起扌卞矣。（《南齐书·杜京产传》，永明十年，孔稚圭及光禄大夫陆澄，祠部尚书虞，太子右率沈约，司徒右长史张融表荐京产。不报。）


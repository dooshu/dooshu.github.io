▼幻住精舍寻梅

郭西雪后寻僧院，短竹穿沙水如练。

梅花有待我来催，十日春寒未开遍。

忽思前日渡江水，夜解征帆宿山县。

偶逢一树在官廨，为写新诗冰满砚。

关山梦别今五年，缟袂谁家月中见。

自惭丧乱尚飘泊，泪眼如看故人面。

黄昏酒醒逐寒影，绕树千回意无倦。

南枝北枝乱如雪，未许东风吹一片。

名园桃李尽荆榛，空谷独开君莫怨。

重来省视两何如，惆怅归时有余恋。


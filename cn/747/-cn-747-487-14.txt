○吏部侍郎举人自代状

〈朝散大夫守尚书吏部侍郎骁骑尉成纪县开国伯臣权德舆准制举自代官朝请大夫守尚书刑部侍郎骑都尉高阳县开国子许孟容〉

右。伏准建中元年正月五日制：常忝官上後三百举一人以自代者。前件官文学行义，坚明中正，早登郎吏，谨贯法程。顷任给事中，抗议不回，德宗为辍已行之诏，自贰职司寇，权领选曹。强志在公，克举官业。今铨衡务重，朝选所难。臣顷转兵部，才经数月，骤兹擢迁，必速官谤。中台之首，尤在得人，推於至公，庶允群议。谨录奏闻。


赵蕃　在伯教授为考试之行不知其地漫成五诗送之

雨后翛然遂欲秋，登临正尔要诗流。

君行端复何所往，但道东之一舸游。

赵蕃

赵蕃　在伯教授为考试之行不知其地漫成五诗送之

已孤万古中秋月，为约黄花九日杯。

但得交情常旧雨，不辞尊酒理新醅。

赵蕃

赵蕃　在伯教授为考试之行不知其地漫成五诗送之

君行不到武昌下，别驾西京刘更生。

但想新知作倾倒，莫闻高论吐峥嵘。

赵蕃

赵蕃　在伯教授为考试之行不知其地漫成五诗送之

平生未识荆州牧，诗卷记评王进之。

铃阁纵谈询保社，幸无过语恐遭嗤。

赵蕃

赵蕃　在伯教授为考试之行不知其地漫成五诗送之

峡州使君我所亲，书去犹新报未闻。

此士如今为第一，见之烦为致殷勤。

赵蕃


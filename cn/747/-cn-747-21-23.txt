○授薛谦光东都留守元行冲副留守制

周命召奭，相宅建邦；汉命萧何，留台作镇。眷言斯土，任在其人。太子宾客昭文馆学士薛谦光、右散骑常侍元行冲等：国之耆儒，朝之硕彦。举直错枉，清心不可容非；殚见洽闻，白首以之从学。履历时久，精明日新，必能慎固邦畿，保厘都邑。伫成居守之务，宜叶往俞之委。谦光宜充东都留守，行冲为副。


观灯句

洪武间，杭州元夕张灯颇盛。予因游观，有句云：“三市华灯依旧好，一天明月为谁圆？”惟郁鲁珍和云：“春灯闲论谁家好，夜月初看此度圆。”句意甚新，为众推许。鲁珍后为官陕西，被罪，退居独山村中，不复入城。寄诗云：“我已栽成三径菊，君今着就几编书？”然竟以《题松石轩诗卷》被累，死狱中。其被逮也，见予诵许仲晦诗“村迳绕山松叶滑，柴门临水稻花香”，“牛羊晚食铺平地，鹳鹤晴飞磨远天”，“日落远波惊宿雁，风吹轻浪起眠鸥”等句，谓写村居之景，曲尽其妙，今不复见矣。予因其言，念郢州诗之妙，而亦哀鲁珍之不幸也。


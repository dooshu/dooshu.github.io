宜都县重修儒学记


庚戌之春，余用侍从，请告归故郡。宜都教谕魏大济来移书曰：“宜都旧有学也，岁久寖敝。荐绅先生学士大夫游其中者，咸思以新之而未能。嘉靖乙巳，会稽陶侯来守兹土。大济则间以是谋之。侯慨然曰：‘是在余矣。’会天大雨，江水溢，巨木浮江而下，取以为材，省费之什二，乃为堂、为庑、为祠。又置学田五百余亩，以缮祭器，给师生之廪禄。自他旧制，有不当于人者，侯皆一新之。于是百年之废，一朝具兴，厥功茂焉。乃大济与诸生则愿以其事纪之于石，以垂不朽。”

史张氏乃曰：余闻之孔子“道之以政，齐之以刑，民免而无耻”。《传》曰：“如欲化民成俗，其必由学乎！”信哉，是言也。夫法令政刑，世之所恃以为治者也。言道德礼义，则见以为希阔而难用。然要其本，则礼禁未然之前，法施已然之后。法之为用易见，而礼之为教难知。故古之王者，立大学以教于国，设庠序以化于邑。皆所以整齐人道，敦礼义而风元元者也。今议者不深惟其本始，骛为一切之制，以愉快于一时。夫教化不行，礼义不立，至于礼乐不兴，刑罚不中，民将无所措其手足。当此之时，虽有严令繁刑，只益乱耳。乌能救斯败乎？由此观之，道民之术在彼不在此也。

宜都环数里以为邑，处僻远之区，吏复不能加意以振起士习，数十年，学者益落。然陶侯一新学，而人皆。荐绅先生、学士大夫咸相与踊跃赞叹，改观而思奋。延及齐民，亦无不被服于德教者。此其转移化道之机，盖有不言而风行者矣。故上之化下，犹影响也，何必政刑？子之武城，闻弦歌之声而喜之。岂为一弦歌足以治武城哉？在以道化民，渐渍以礼乐，而孔子取焉。故曰君子学道则爱人也。若陶侯所谓君子者非耶？虽然，人知陶侯之功矣，犹未悉其深意。自孔子没，微言中绝。学者溺于见闻，支离糟粕，人持异见，各信其说天下。于是修身正心、真切笃实之学废，而训诂词章之习兴。有宋诸儒，方诋其弊。然议论乃日以滋甚，虽号大儒宿学，至于白首犹不殚其业。而独行之士，往往反为世所姗笑。呜呼！学不本诸心，而假诸外以自益，只见其愈劳愈敝也矣。故宫室之敝，必改而新之，而后可观也；学术之敝，必改而新之，而后可久也。陶侯不惮改作，以新宜都之学。宜都之士亦必不惮去其旧习，以自新其学。继自今傥有窥圣人之宫墙，而升堂入室者，讵知非吾言启之与？






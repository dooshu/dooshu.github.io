◇诸王国相不应为国王服斩议

诸王相国不应为国王服斩，古今异制，损益不同。古者诸侯专国子人。至汉初，患诸王子强暴，夺之权，食租而已。乃选贤，能代王居国，相王为善，否则弹纠。国家置王以下之吏，非陪臣之谓也。《礼记》虽有「与诸侯为亲服斩」者，盖谓异于国臣，与有亲于王斩耳。虽陪臣，不亲，犹不为服。岂专帝臣，而为蕃王服斩？未有实不为臣而名称臣。若欲假虚名以优王者，欲崇君臣而服，纠其罪。名实既借，君臣义乖，遗礼失教，难以为典。近防辅小吏，尚不称臣，况剖符帝臣而称臣妾于藩王！若使正名为王臣，则尚书当称陪臣，则王正臣不可不服，则不宜还纠王罪。若不称陪臣，俱言臣者，此为王与天子同臣也。（《通典》八十八）


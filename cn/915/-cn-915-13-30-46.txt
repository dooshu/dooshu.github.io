◇为梁上黄侯世子与妇书

昔仙人道引，尚刻三秋；神女将梳，犹期九日。未有龙飞剑匣，鹤别琴台。莫不衔怨而心悲，闻猿而下泪。人非新市，何处寻家？别异邯郸，那应知路？想镜中看影，当不含蹄；栏外将花，居然俱笑。分杯帐里，却扇床前。是故不思，何时能忆？当学海神，逐潮风而来往；勿如织女，待填河而相见。（《艺文类聚》三十二）


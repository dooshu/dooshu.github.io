◎清查浮数

乾隆未年，吾闽亏空案发，州县伏法者二十余人。藩司以惊怖死，臬司以冤杀七命为人举发，时甫擢陕藩，已起行，复奉部文追回正法。道府俱褫职，总督伍拉纳、巡抚浦霖并逮问入京。纯庙震怒，廷讯日，施大刑，越日，即押赴市曹。时伍两目耿耿，犹能左右视，浦右腿已夹断，横卧车中，奄奄一息矣。此家大人公车在京时所目击也。当日总理清查局者为田方伯（凤仪），天性峻刻，勾稽出入皆就现亏为断，又以迫促了事，就中应划应抵者皆未及详慎分清，撤局后，总计库款，乃浮出数十万金，而死者不可复生矣。有古田令塔伦岱者，由满州文举人出身，官声本好，亏项皆有款可抵，当时未及查出，遂拟绞决，人尤冤之。方伯施以丁艰归，已过山岭，将上江山船，忽见船头约有官衔伞灯七八对，最前一对上书古田县正堂，字可辨，心讶此闽员，何以送出浙界，又何由径入我船？及登舟，乃并无一人，问之，仆从亦无所见，由是得心疾，郁郁以死。


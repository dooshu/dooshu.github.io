本纪第二十三 惠宗一


惠宗皇帝讳妥懽帖木耳，明宗长子也。母曰贞裕徽圣皇后，罕禄鲁氏，延祐七年夏四月丙寅，生帝于北边。至顺元年夏四月，文宗将立其子阿剌忒纳答剌为皇太子，乃以八不沙皇后言明宗平日谓太子非其子，使翰林学士阿怜帖木耳等，书其事于《脱卜赤颜》，遂徙帝于高丽之大青岛。未几，有飞语谓高丽与辽阳行省将奉帝起事，二年十二月文宗复召帝还，使学士虞集草诏布告天下，谓帝非明宗之子，徙帝于广西之静江。文宗崩，遗命传位于帝，燕铁木儿矫诏立宁宗。宁宗崩，复言于皇太后，请立文宗子燕铁古思，皇太后曰：“吾儿尚幼，妥懽帖木儿在广西，今年十三矣，且明宗长子，宜立之。”乃命中书右丞阔里吉思迎帝于静江。元统元年春二月，帝至良乡，具卤簿导入，燕铁木儿与帝并马徐行，陈迎立之意，帝畏之不能答。燕铁木儿疑帝意不可测，故帝至久不得立，国事皆决于燕铁木儿，奏皇太后行之。五月，燕铁木儿卒，皇太后始与群臣定议，以帝承大统，且曰：“万岁之后，其传位于燕帖古思，若武宗、仁宗故事。”夏六月己巳，帝即位于大都，大赦天下，诏曰：

洪惟我太祖皇帝，受命于天，肇造区夏，世祖皇帝，奄有四海，治功大备，列圣相传，丕承前烈。我皇祖武宗皇帝，入纂大统，及致和之季，皇考明宗皇帝，远居沙漠，札牙笃皇帝，戡定内难，以天下让。我皇考宾天，札牙笃皇帝复正宸极，治化方隆，奄弃臣庶。今皇太后，召大臣燕铁木儿、伯颜等曰：“昔者阔彻伯、脱脱木儿、只儿哈郎等谋逆，以明宗太子为名，又先为八不沙皇后妄构诬言，疏离骨肉，逆臣等既正其罪，朕遂迁于外。札牙笃皇帝后知其妄，寻至大渐，顾命有曰：“朕之大位，其以兄子继之。”时朕远在南服，遂以朕弟懿璘质班登大位，以安百姓。乃又遽至大故，皇太后体札牙笃皇帝遗意，以武宗皇帝之元孙，明宗皇帝之世嫡，以贤以长，在予一人，遣使迎还，征宗室诸王来会。今奉皇太后勉进之笃，宗室诸王恳请之至，以至顺四年六月初八日，即皇帝位于大都。于戏！惟天惟祖宗全付予有家，栗栗危惧，若涉渊冰，罔知攸济，尚赖宗亲臣邻，交修不逮，以底隆平。咨尔多方，体予至意。

辛未，伯颜为太师、中书右丞相，撒敦为太傅、左丞相。是月，京师大水。

秋八月壬申，巩昌徽州山崩。是月，立燕铁木儿女伯牙吾氏为皇后。

九月庚申，诏太师伯颜、太傅撒敦外，余官不得兼领三职。

冬十月丙寅，凤州山崩。戊辰，改元元统，诏曰：“在昔世祖皇帝，绍开丕图，稽古建元，立经陈纪，列圣相承，恪遵成宪。肆予冲人，嗣大历服，兹图治之云初，嘉与民而更始，乃新纪号，诞告多方，其以至顺四年为元统元年。”癸酉，亻嵬罗蛮酋浑邓马弄来贡方物。丁丑，依皇太后行年释重囚二十七人。戊子，封撒敦为荣王，唐其势袭太平王。

十一月丙申，成纪县山崩地裂。丁酉，有事于太庙。辛亥，上札牙笃皇帝尊谥为圣明元孝皇帝，庙号文宗。封伯颜为秦王。是日，秦州山崩地裂。乙卯，诏伯颜、撒敦统百官，总庶政。

十二月乙丑，广西猺陷道州，千户郭震死之。甲戌，秃坚帖木儿加太尉致仕。乙亥，立徽政院。是年，廷试进士百人，左右榜各三人，同同、李齐等赐及第、出身有差。

元统二年春正月庚寅朔，汴梁路雨血。辛卯，御史大夫脱列台为中书平章政事，阿里海涯出为河南行省左丞相。丁酉，有事于太庙。戊戌，四川大盘洞蛮酋谋谷什用来献方物。吏部尚书帖住等使安南。己酉，以上文宗尊谥告祀南郊。甲寅，立行宣政院于杭州。乙卯，云南姚安路总管高明来献方物。

二月己未朔，诏内外兴学校。乙丑，燕不邻为太保。戊辰，封也真也不干为昌宁王。丁丑，封皇姑妥妥辉为英寿大长公主。

三月癸巳，广西猺贼复叛，同知元帅吉列思死之。复立西番巡捕都元帅府。丁未，河南行省左丞相阿里海涯为江浙行省左丞相。壬子，广西猺贼寇全州。

夏四月戊午朔，日有食之。庚申，封诸王蛮子为文济王。壬申，唐其势、马札儿台并为御史大夫。己卯，祔文宗皇帝于太庙，帝亲行告祭礼。左丞相撒敦加开府仪同三司、上柱国、录军国重事。壬午，特录许衡孙从宗为章佩监提点。是月，车驾幸上都。

五月辛卯，唐其势为中书左丞相，撒敦仍商量中书省事。戊申，诏文济王蛮子镇大名，西靖王阿鲁镇云南。是月，赐漳州万户府知事阚文兴谥英毅侯，妻王氏贞烈夫人，庙号双节。

六月乙亥，唐其势辞左丞相不拜，撒敦复为左丞相。乙酉，追封燕铁木儿为德王，谥忠武。是月，彰德路雨白毛。

秋七月辛卯，祭太祖、太宗、睿宗御容。

八月辛未，赦天下。京师地震。鸡鸣山崩，陷为池。

九月辛卯，车驾至自上都。甲午，广西猺贼陷贺州，都元帅章伯颜以兵讨之。

冬十月戊午，有事于太庙。辛酉，侍御史许有壬为中书参知政事。丁卯，立湖广黎兵屯田万户府。己卯，上皇太后尊号曰赞天开圣仁寿徽懿昭宣皇太后，赦天下，免今年民租之半，内外官四品以下减一资。

十一月，镇南王孛罗不花来朝。始以宣慈惠圣皇后配享武宗。

十二月甲戌，诏整治学校。

至元元年春正月癸巳，命廉访司察劝农官勤惰，上于大司农司，以凭黜陟。

二月戊午，祭社稷。己卯，以上皇太后尊号告祀南郊。

三月癸未朔，遣五府官决天下囚。平伐、都云、定云等蛮来降。辛卯，以上皇太后尊号告祀太庙。庚子，禁选高丽女子。议罕禄鲁太后祔庙礼。乙巳，封安南世子陈端午为安南王。

夏四月辛酉，有事于太庙。江南行台中丞不花为中书参知政事。

五月丙戌，占城国遣使贡方物，且言安南阻其贡道，遣使谕安南国。戊子，车驾幸上都。遣使祭曲阜孔子庙。甲辰，伯颜请以右丞相让唐其势，不允，命唐其势为左丞相。

六月庚辰，唐其势及其弟塔剌海作乱，伏诛，废皇后伯牙吾氏。

秋七月辛巳朔，马札儿台、阿察赤并为御史大夫，御史中丞撒迪为中书平章政事。壬午，伯颜弑废后伯牙吾氏。甲申，孛罗为中书平章政事。丁亥，有事于太庙。壬寅，伯颜为中书右丞相，罢左丞相不置。癸卯，知枢密院事阿吉剌为中书平章政事。戊申，燕铁木儿弟答里等伏诛。伯颜赐号答剌罕。赦天下。是月，江南行台中丞纳麟为中书参知政事。

八月戊午，祭社稷。癸亥，淇阳王完者帖木儿、知枢密院事帖木儿不花并为御史大夫。甲子，完者帖木儿加太傅。己卯，尊皇太后为太皇太后。

九月丙戌，赦天下。知枢密院事定住为中书平章政事。丁亥封定住为宣德王，知枢密院事阔里吉思为宜国公。丙午，车驾至自上都。

冬十月丙辰，大司农塔失海牙为太尉，商议中书省事。丁巳，塔失帖木儿为太禧院使，议军国重事。流诸王晃火帖木儿及答里、唐其势子孙于北边。癸亥，流御史大夫完者帖木儿于岭南，平章政事撒迪为御史大夫。辛未，太皇太后册宝成，告祀太庙。

十一月庚辰，罢科举。丁酉，户部尚书徐奭、吏部尚书定住参议中书省事。戊戌，诏前知枢密院事福丁、失剌不花、撒儿的哥还京师。辛丑，改元至元，诏曰：

朕祗绍天明，入纂丕绪，于今三年，夙夜寅畏，罔敢怠荒。兹者年谷顺成，海宇清谧，朕方增修厥德，日以敬天恤民为事。属太史上言，星文示儆，将朕薄德，有所未逮欤？抑天心仁爱，俾予以治，有所告戒欤？弭灾有道，善政为先，更号纪年，实惟旧典。惟世祖皇帝，在位长久，天人协和，诸福咸至，祖述之志，良切朕怀。今特改元统三年仍为至元元年，遹遵成宪，诞布宽条，庶格祯祥，永绥景祚。

是日，赦天下。

十二月丙辰，征高丽前王阿剌忒纳失里入朝。乙丑，上太皇太后尊号曰赞天开圣徽懿宣昭贞文慈佑储善衍庆福元太皇太后。

闰月戊子，宗正府复为大宗正府。戊戌，中书平章政事彻里帖木儿有罪，免。壬寅，流彻里帖木儿于安南。是年，太庙惟举冬夏二享。

二年春正月，置都水庸田使司于平江。

二月戊寅朔，祭社稷。丁酉，追尊帝生母罕禄鲁氏为贞裕徽圣皇后。庚子，宣靖王买奴进封益王。

夏四月戊寅，封驸马孛罗帖木儿为毓德王。庚寅，知枢密院事帖木儿不花为中书平章政事。戊戌，车驾幸上都。中书右丞耿焕罢为侍御史，王懋德为中书右丞。

五月丙午朔，河复故道。壬申，秦州山崩。

六月丁丑，赠诸王忽都答儿为云安王，追谥忠武；罗罗歹为保宁王，追谥昭勇。戊子，帖木儿补化出为江浙行省左丞相。

秋七月庚戌，定住、锁南参议中书省事。

八月甲戌朔，日有食之。戊寅，祭社稷。壬辰，立屯卫于马札罕之地。

九月戊辰，车驾至自上都。

冬十月己卯，有事于太庙。己亥，诏：“每日丞相伯颜、太保定住、平章政事孛罗、阿吉剌议事于内廷，平章政事塔失海牙、右丞巩卜班、参知政事纳麟、许有壬议事于中书省。”是月，高丽王普塔失里来朝。

十一月壬子，那海为湖广行省平章政事，讨广西叛猺。祔武宗宣慈惠圣皇后、英宗庄静懿圣皇后、明宗贞裕徽圣皇后于太庙。癸亥，安置诸王不兰奚于梧州。

十二月丙子，诏群臣议懿璘质班皇帝庙、谥。诸王也孙帖木儿来献马。是年，太庙惟举冬享。江浙大旱，自春至于八月不雨。

三年春正月癸卯，广州增城县贼朱光卿，伪称大金国，改元赤符，指挥使狗札里、江西行省左丞沙的以兵讨之。辛亥，上懿璘质班皇帝尊谥冲圣嗣孝皇帝，庙号宁宗。癸丑，立宁夏屯田万户府。戊午，畋于柳林，凡三十五日。监察御史丑的、宋绍明进谏，帝赐以金币，丑的等固辞，帝曰：“昔魏徵进谏，唐太宗赏之未尝不受，汝其受之。”

二月壬申朔，日有食之。陈州贼胡闰儿作乱，河南行省左丞庆童以兵讨之。壬午，以上太皇太后册宝恭谢太庙。甲申，定服色、器皿、舆马之制。辛卯，广西猺贼复叛，湖广行省平章政事那海、江西行省平章政事秃儿迷失海牙以兵讨之。丙申，太保定住卒。

三月戊午，立宏吉剌氏为皇后。是月，天雨线。

夏四月甲戌，有星孛于王良，至七月壬寅没于贯索。以立皇后告谢太庙。己卯，车驾幸上都。辛卯，合州大足县贼韩法师伪称赵王，行省参知政事举里等以兵讨之。己亥，惠州归善县贼聂秀卿、覃景山等作乱，江西行省左丞沙的以兵讨之。是月，禁汉人、南人习蒙古、色目文字。

五月辛丑朔，民间讹言拘刷童男童女，一时嫁娶殆尽。甲寅，哈八儿秃、秃坚帖木儿并为太尉。西番叛，镇西王世子党兀班死之，宣政院使也先帖木儿以兵讨西番。

六月戊寅，追赠丞相安童推忠佐运开国元勋、东平忠宪王。是月，大霖雨，京师、河南、北俱大水。

秋七月己亥，封平章政事巩卜班为西平王。庚子，彗星见天市垣。丙午，车驾幸失剌斡耳朵。丁未，车驾幸上都之龙冈，洒马潼祭天。壬子，车驾幸乾元寺。是月，狗札里、沙的获朱光卿，广州平。

八月戊辰，祭社稷。壬午，京师地震，太庙梁柱裂，文宗神主及御床皆碎。是月，车驾至自上都。

九月己酉，立四川、湖广江西、江浙行枢密院。

冬十月乙亥，江浙行省参知政事搠思监提调海运。

十一月丁巳，诏脱脱木儿袭脱火赤荆王封，仍命其妃忽剌灰同治兀鲁特事。

十二月己巳，有事于太庙。是月，马札儿台为太保。

四年春正月丙申，以地震大赦天下。辛酉，寿王乃马歹知行枢密院事。是月，修曲阜孔子庙。

二月丁卯，罢河南、江浙、湖广、江西、四川等处行枢密院。戊辰，祭社稷。庚午，畋于柳林。

三月辛酉，中书平章政事阿吉剌监修《至元条格》。告祭南郊。诸王玉里不花为知枢密院事。国王朵儿只为辽阳行省左丞相，以乃蛮台袭国王。

夏四月辛未，京师雨红沙，昼晦。探马赤、只儿瓦歹为中书平章政事。癸酉，脱脱为御史大夫。乙亥，阿吉剌罢为奎章阁大学士。己卯，车驾幸上都。胡闰儿伏诛。

五月，阿吉剌复为中书平章政事。

六月辛巳，袁州贼周子旺僭称周王，寻伏诛。是月，南胜县贼李志甫围漳州，江浙行省平章政事别不花以兵讨之。

秋七月丙辰，巩昌山崩。

八月癸亥朔，日有食之。戊辰，祭社稷。丙子，京师地震。甲申，云南老告蛮酋八那来献象马，立老告军民总管府。是月，车驾至自上都。

冬十月辛卯，有事于太庙。

十一月丁卯，立绍熙府军民宣抚都总使司。壬午，四川散毛洞蛮叛。

十二月戊戌，立邦牙等处宣慰司都元帅府。壬寅，汪家奴知枢密事，宣徽使别儿怯不花为御史大夫。庚戌，加荆王脱脱木儿元德上辅广忠宣义正节振武佐运功臣。

五年春正月癸亥，禁滥予僧人名爵。

二月戊戌，祭社稷。

三月，中书平章政事阿吉剌出为辽阳行省平章政事。

夏四月，车驾幸上都。

秋七月丁丑，封皇姊月鲁公主为昌国大长公主。戊寅，诏诸王位下官毋入常选。

八月丁亥，车驾至自上都。戊子，祭社稷。

冬十月辛卯，有事于太庙。甲午，伯颜为大丞相，加元德上辅功臣，赐七宝玉书龙凤金符。

十一月戊辰，河南行省掾范孟诈为诏书，杀行省平章政事月鲁帖木儿、右丞劫烈、廉访使完者不花等，执大都路儒学提举归旸，旸不屈，未几孟伏诛，擢旸为监察御史。是月，中书省断事官头麟等使高丽，执高丽王普塔失里以归。

十二月辛卯，复立都水庸田使司于平江。是月，伯颜杀郯王彻彻秃，贬宣让王帖木儿补化，夺其印。

六年春正月甲戌，立司禋监，奉太祖、太宗、睿宗御容。

二月甲申朔，权止今年印钞。戊子，祭社稷。己亥，中书大丞相伯颜罢为河南行省左丞相，诏曰：“朕践位以来，命伯颜为太师、秦王、中书大丞相，而伯颜不能安分，专权自恣，欺朕年幼，轻视太皇太后及朕弟燕帖古思，变乱祖宗成宪，虐害天下，加以极刑，允合舆论。朕念先朝之故，尚存悯恤，今命伯颜出为河南行省左丞相，所有元领诸卫新军并怯丹人等，诏书到时即许散还。”是日，太保马札儿台为太师、中书右丞相，太尉塔失海牙为太傅，知枢密院事塔马赤为太保，御史大夫脱脱为知枢密院事，汪家奴为中书平章政事，岭北行省平章政事也先帖木儿为御史大夫。壬寅，诏除知枢密院事脱脱外，诸王、大臣不得带弓刀辄入宫禁。己酉，彗星见，状如纷絮。

三月甲寅，漳州人陈君用杀李志甫，以君用同知漳州路总管府事。辛未，迁伯颜于南恩州阳春县。丁丑，治书侍御史达识帖睦迩为奎章阁大学士。辛巳，彗星不见。是月，释高丽王普塔失里，复其位。

夏四月己丑，有事于太庙。庚寅，同知枢密院事铁木儿达识为中书右丞。丙午，封马札儿台为忠王，赐号答剌罕，马札儿台固辞。是月，立高丽女奇氏为第二皇后。

五月己未，追封镇西王世子党兀班为凉王，谥忠烈。丙子，车驾幸上都。

六月丙申，撤文宗庙主，徙太皇太后于东安州安置，放燕帖古思于高丽，诏曰：

昔我皇祖武宗皇帝升遐之后，祖母太皇太后惑于憸慝，俾皇考明宗皇帝出封云南。英宗遇害，我皇考以武宗之嫡逃居朔漠，宗王大臣同心翊戴，肇启大事，于时以地近先迎文宗，暂总机务。继知天理人伦之攸当，假让位之名，以宝玺来上，皇考推诚不疑，即授以皇太子宝。文宗稔恶不悛，当躬迎之际，与其臣月鲁不花、也里牙、明里董阿等谋为不轨，使我皇考饮恨上宾，归而再御宸极，海内闻之靡不切齿。又私图传子，乃构邪言，嫁祸于八不沙皇后，谓朕非明宗之子，俾朕出居高丽，祖宗大业几于不继。上天不祐，随降陨罚。叔婶不答失里，怙其势焰，不立朕而立朕之幼弟懿璘质班，奄复不年，诸王大臣以贤以长，扶朕践阼。每念治必本于尽孝，事莫先于正名。赖天之灵，权奸屏黜，永惟鞠育罔极之恩，忍忘不共戴天之义。既往之罪，不可胜诛，其命太常撤去图帖木儿庙主。不答失里本朕婶母，僭膺太皇太后之号，迹其闺门之祸，离间骨肉，罪恶尤重，揆之大义，宜削鸿名，徙东安州安置。燕帖古思昔虽幼冲，理难同处，朕终不陷于覆辙，专行残酷，其放诸高丽。当时贼臣月鲁不花、也里牙已死，其以明里董阿等明正典刑。

监察御史崔敬言燕帖古思不宜放逐，不报。己亥，成纪县山崩地坼。庚戌，桃源县山崩。

秋七月戊午，有事于太庙。以蝗旱相仍，颁罪己诏于天下。己未，亦璘真班为御史大夫。丁卯，杀燕帖古思。不答失里皇后寻亦赐死。戊寅，翰林学士承旨腆哈等删修《大元通制》。是月，禁色目人妻叔母。

八月壬午，也先帖木儿为御史大夫。戊子，祭社稷。是月，帝至自上都。

九月辛亥，明里董阿伏诛。丙寅，诏今后勿籍罪人妻女。

冬十月甲申，尊皇考明宗为顺天立道睿文智武大圣孝皇帝，帝亲祼太室，右丞相马札儿台为亚献，知枢密院事阿鲁图为终献。壬寅，右丞相马札儿台为太师，脱脱为中书右丞相，宗正札鲁忽赤铁木儿不花为中书左丞相。是月，中书平章政事汪家奴知枢密院事。

十一月乙卯，以亲祼礼成，御大明殿受群臣朝。

十二月，复科举取士法。戊子，罢太禧宗禋等院，改奎章阁为宣文阁。




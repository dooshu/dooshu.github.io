○论宦官不必尽诛

东内之变，敕使谁非同恶，处之当在正旦，今已失其时矣。臣见陛下诏书云：“自刘季述等四家之外，其馀一无所问。”夫人主所重，莫大於信。既下此诏，则守之宜坚。若复戮一人，则人人惧死矣。然後来所去者，已为不少。此其所以忄匈々不安也。陛下不若择其尤无良者数人，明示其罪，置之於法。然抚论其馀曰：“吾恐尔曹谓吾心有所贮，自今无可疑矣。”乃择其忠厚者，使为之长。其徒有善则奖之，有罪则惩之，咸自安矣。今此曹在公私者以万数，岂可尽诛邪？夫帝王之道，当以重厚镇之，公正御之。至於琐细机巧，此机生则彼机应，以终不能成大功，所谓理丝而棼之者也。况今朝廷之权，散在四方。苟能先收此权，则事无不可为者矣。


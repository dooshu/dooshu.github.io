赵文


文初名风之，字仪可，一字惟恭，号青山，庐陵（今江西吉安）人。生嘉熙二年（1238）。景定、咸淳间入学为上舍。元破临安后，至闽入文天祥幕府。汀州破，遁归故里。入元后为东湖书院山长，选授南雄文学。有青山集，自永乐大典辑出。

乌夜啼

秋兴

院静槐阴似水，雨馀蝉语先秋。熟残梅子无人打，金弹满红沟。

又送行人归去，谁怜倦客淹留。画船旗鼓江南岸，人倚夕阳楼。

阮郎归

梨花

冰肌玉骨淡裳衣。素云翠枝。一生不晓摘仙诗。雪香应自知。

微雨後，禁烟时，洗妆君莫迟。东风不解惜妍姿。吹成蝴蝶飞。

又

惜春用前韵

舞红一架欲生衣。残英辞旧枝。雨声自唱惜春词。行人应未知。

新火后，薄罗时。君归何太迟。镜中失却少年姿。年随花共飞。

苏幕遮

春情

绿秧平，烟树远，村燕声喧，凫雁归来晚。自倚阑干舒困眼。一架葡萄，青得池塘满。

饮先愁，吟又懒。几许闲情，百计难消遣。客路不如归梦短。何况啼鹃，怎不教肠断。

侧犯

夜饮海棠下

恨花开尽，夜深自敛胭脂颗。雨过。绕曲曲花蓬锦围裹。浮空烧蜜炬，香雾霏霏堕。无那。倚滴滴娇红笑相亸。

歌俦饮伴，花底围春坐。念满眼、少年人，谁更老于我。岁岁花时，洞门无锁。莫负东君，酒盟诗课。

石州慢

京浙尘动态，闽峤风霜，不觉催老。封侯事付儿曹，懒把菱花频照。明光赋笔，那知白首山中，年年管领闲花草。叩角夜漫漫，问何时能晓。

堪笑。空有传世千篇，正似病呻饥啸。欲傲王侯，早被王侯相傲。盖棺事定，即今老子犹龙，荣枯得丧浑难料。无酒不须愁，问黄花知道。

望海潮

次龙有章韵

云外梅阴，雨馀苔晕，嫩寒初沁罗裳。书几凝尘，琴丝带润，小窗幽梦生凉。新水涨银塘。恨王孙去后，烟草茫茫。记得湖山胜处，相对拆封黄。

情笺思墨犹香。奈当时两鬓，都是吴霜。兔颖吟苦，鹴裘解尺，何意此□游梁。旧话不堪长。便倩薰风吹去，本地看风光。惟有青山，伴我耕钓老村庄。

大酺

感春

正宝香残，重帘静，飞鸟时惊花铎。沉思前梦去，有当时老泪，欲弹还阁。太一宫墙，菩提寺路，谁管纷纷开落。心情浑何似，似琵琶马上，晓寒沙漠。想筝雁频移，钏金度瘦，素肌清削。

相思无奈著。重访旧、谁遣车生角。暗记省、刘郎前度，杜牧三生，为何人、顿乖芳约。试把菱花拭，愁来处、鬓丝先觉。念幽独、成荒索。何日重见，错拟扬州骑鹤，绿阴不妨细酌。

莺啼序

春晚

东风何许红紫，又匆匆吹去。最堪惜、九十春光，一半情绪听雨。到昨日、看花去处，如今尽是相思树。倚斜阳脉脉，多情燕子能语。

自怪情怀，近日顿懒，忆刘郎前度。断桥外、小院重帘，那人正柳边住。问章台、青青在否。芳信隔、□魂无据。想行人，折尽柔条，滚愁成絮。

闲将杯酒，苦劝羲和，揽辔更少驻。怎忍把、芳菲容易委路。春还倒转归来，为君起舞。寸肠万恨，何人共说，十年暗洒铜仙泪，是当时、滴滴金盘露。思量万事成空，只有初心，英英未化为土。

浮生似客，春不怜人，人更怜春暮。君不见、青楼朱阁，舞女歌童，零落山丘，便房幽户。长门词赋，沉香乐府，悠悠谁是知音者，且绿阴多处修花谱。殷勤更倩啼莺，传语风光，后期莫误。

又

有感

秋风又吹华髮，怪流光暗度，最可恨、木落山空，故国芳草何处。看前古、兴亡堕泪，谁知历历今如古。听吴儿唱彻，庭花又翻新谱。

肠断江南，庚信最苦，有何人共赋。天又远，云海茫茫，鳞鸿似梦无据。怨东风、不如人意，珠履散、宝钗何许。想故人、月下沉吟，此时谁诉。

吾生已矣，如此江山，又何怀故宇。不恨赋归迟，归计大误。当时只合云龙，飘飘平楚。男儿死耳，嘤嘤眤眤，丁宁卖履分香事，又何如、化作胥潮去。东君岂是无能，成败归来，手种瓜圃。

膏残夜久，月落山寒，相对耿无语。恨前此、燕丹计早，荆庆才疏，易水衣冠，总成尘土。鬥鸡走狗，呼卢蹴鞠，平生把臂江湖旧，约何时、共话连床雨。王孙招不归来，自采黄花，醉扶山路。

绮寮怨

题写韵轩

绛阙珠宫何处，碧梧双凤吟。为底事、一落人间，轻题破、隐韵天音。当时点云滴雨，匆匆处，误墨沾素襟。算人间、最苦多情，争知道、天上情更深。

世事似晴又阴。罗襦甲帐，回头一梦难寻。虎啸嵚，护遗迹、尚如今。斜阳落花流水，吹紫宇、澹成林。霜空月明，天风响、环佩飞翠禽。

疏影

道士朱复古善弹琴，为余言：琴须对拙声。

若太巧，即与筝阮无异。余赏其言，为赋寒泉溅雪，有环佩隐隐，飞度霜月。易水风寒，壮士悲歌，关山万里离别。杨花浩荡晴空转，又化作、云鸿霜鹘。耿石壕，夜久无言寂历，如闻幽咽。

云谷山人老矣，江空又岁晚，相对愁绝。玉立长身，自是胎仙，舞我黄庭三叠。人间只惯丁当字，妙处在、一声清拙。待明朝、试拂菱花，老我一簪华髮。

瑞鹤仙

刘氏园西湖柳

绿杨深似雨。西湖上、旧日晴丝恨缕。风流似张绪。羡春风依旧，年年眉妩。宫腰楚楚。倚画阑、曾鬥妙舞。想而今似我，零落天涯，却悔相妒。

痛绝长秋去后，杨白花飞，旧腔谁谱。年光暗度。凄凉事，不堪诉。记菩提寺路，段家桥水，何时重到梦处。况柔条老去，争奈系春不住。

法驾导引

寿云岩师

云漠漠，云漠漠，云拥紫皇家。岩上神仙无一事，幅巾临水看桃花。点点是丹砂。

又

山中好，山中好，长日养婴儿。午夜独行金阙路，晴窗自写绿章词。闲有鹤相随。

又

公度我，公度我，我是汉铜仙。借我玉龙为觳觫，为公锄雨种芝田。留眼看千年。

八声甘州

和孔瞻怀信国公，因念亦周弟

是去年、春草又凄凄，尘生缕金衣。怅朱颜为土，白杨堪柱，燕子谁依。谩说漫漫六合，无地著相思。辽鹤归来後，城亦全非。

更有延平一剑，向风雷半夜，何处寻伊。怪天天何物，堪作玉弹棋。到年年、无肠堪断，向清明、独自掩荆扉。何况又、禽声杜宇，花事酴醾。

塞翁吟

黄园感事

又海棠开后，楼上倍觉春寒。绿叶润，雨初干。爱远树团团。当时剩买名花种，那信付与谁看。十载事，土花漫。但青得阑干。

悲欢。思人世、真如一梦，留不住、城头日残。看眼底、西湖过了，又还见、赵舞燕歌，抹粉涂丹。凭君更酌，後日重来，直是睛难。

凤凰台上忆吹箫

转官球

白玉磋成，香罗捻就，为谁特地团团。羡司花神女，有此清闲。疑是弓靴蹴鞠，刚一踢、误挂花间。方信道，酴醾失色，玉蕊无颜。

凭阑。几回淡月，怪天上冰轮，移下尘寰。奈堪同玉手，难插云鬟。人道转官球也，春去也，欲转何官。聊寄与、诗人案头，冰雪相看。

玉烛新

梅花新霁后。正锦样华堂，一时装就。洞房花烛深深处，慢转铜壶银漏。新妆未了。奈浩荡、春心相候。香篆里、簇簇笙歌。微寒半侵罗袖。

侵晨浅捧兰汤，问堂上萱花，夜来安否。功名漫鬥。漫赢得、万里相思清瘦。蓝袍俊秀。便胜却、登科龙首。春昼永，帘幕重重，箫声缓奏。

花犯

贺後溪刘再娶

绣帘深，刘郎一笑，风流胜前度。戟香门户。还别有祥云，檐外飞舞。洞底烛下应低语。晨妆须带曙。待献了、堂前罗袜，双双交祝付。

从桃与杨枝，如今便、合逊梅花为主。行乐处。西溪上、柳汀花屿。封侯事、看人漫苦。谁能向、黄河风雪路。且对取、锦屏金幕，双蛾新样妩。

氐州第一

寿刘府教

风雨山城，天意欲雪，梅花照影清峭。彩燕飞春，祥麟绂旦，当日文星高照。天地无情，向十载、风埃吹老。盖世科名，经邦事业，白衣苍狗。

不是贪名求分表。漫猎较、逢场一笑。野外朝仪，城中马队，且暂淹才调。为斯文争一脉，斯文在、乾坤未了，烂醉金尊，夜何其，东方渐晓。

莺啼序

寿胡存齐

初荷一番濯雨，锦云红尚卷。隘华屋、赋客吟仙，候望南极天远。还报道、飘然紫气，山奇水胜都行偏。却归来领客，水晶庭院开宴。

窗户青红，正似京洛，按笙歌一片。似别有、金屋佳人，桃根桃叶清婉。倚薰风、虬须正绿，人似玉手挼纨扇。算风流，只有蓬瀛，画图曾见。

谁知老子，正自萧然，于此兴颇浅。只拟问、金

砂玉蕊，兔髓乌肝，偃月炉中，七还九转。今来古往，悠悠史传，神仙本是英雄做，笑英雄、到此多留恋。看看破晓耕龙，跨海骑鲸，千年依旧丹脸。

便教乞与，万里封侯，奈朔风如箭。又何似、广山一任，种竹栽花，棋局思量，墨池挥染。天还记得，生贤初意，乾坤正要人撑拄，便公能安隐天宁肯。待看佐汉功成，伴赤松游，恁时未晚。

最高楼

寿刘介叔

春小小，和气满仙家。喜渐近春华。彩衣明媚人如玉，金杯潋滟酒成霞。寿诗翁，翁饮少，更添些。

便万里传宣谁不羡。便万里封侯谁不愿。适意处，退为佳。田园尽可渊明栗，弓刀何似邵平瓜。但年年，清浅水，看梅花。

临江仙

寿此山，有酒名如此堂

如此中山如此酒，何须更觅蓬瀛。江湖历□。家事付他儿辈，功名留待诸孙。

维摩法喜鬓青青。日长深院里，时听读书声。

又

寿前人

恰好菊花前二日，寿星高照秋天。堂前王母鬓方玄。怀中娇凤小，已解祝公年。

如此生涯如此屋，看看海亦成田。闲中多把酒杯传。长生无别诀，放下是神仙。

洞仙歌

寿须溪。是年，其子受鹭洲山长

千年鹭渚，持作须翁酒。胜有儿孙上翁寿。向玉和堂上，樽俎从容，笑此处，惯著丝纶大手。

金丹曾熟未，熟得金丹，头上安头甚时了。便踢翻炉鼎，抛却蒲团，直恁俊鹘梢空时候。但唤取、心斋老门生，向城北城南，傍花随柳。

塞翁吟

坐对梅花笑，还记初度年时。名利事，总成非。漫老矣何为。吴山夜月闽山雾，回首鬓影如丝。懒更问，斗牛箕。强凭醉成诗。

闲思。嗟飘泊，浮云飞絮，曾跌荡、春风柘枝。便万里、金台筑就，已长分采药庞公，誓墓义之。百年正尔，一笑尊前，儿女牵衣。

八声甘州

胡存斋除泉府大卿

记年时、快马上青云，而今衮衣还。问公归何有，春风万斛，散满人间。闻道金銮召对，风采动朝班。宰相从来有，几个朱颜。

梅雨槐风清润，正台星一点，光照龙湾。赴经纶

馀暇，按行紫芝山。念江南、民生何似，把囊封、奏上九重关。须信道，济时功行，便是仙丹。

木兰花慢

送赵按察归洪州

鹭州江上水，望南浦、送将归。想陌上儿童，尊前老父，口口能碑。家声一琴一鹤，甚和他、琴鹤也无之。城市貔貅昼静，泮宫芹藻春迟。

与公南北两天涯，渺再风何时。记楼月歌残，碧云句好，尽是相思。江南烧痕未补，倩春归、说与上天知。早晚洪钧一转，东风先到寒枝。

扫花游

李仁山别墅

结庐胜境，似旧日曾游，玉连佳处。万花织组。爱回廊宛转，楚腰束素。度密穿青，上有燕支万树。探梅去。正竹外一枝，春意如许。

奇绝盘谷序。更碧皱沿堤，绮霏承宇。柳桥花坞。问何人解有，玉兰能赋。老子婆娑，长与春风作主。彩衣舞。看人间、落花飞絮。








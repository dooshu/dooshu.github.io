○造弥勒像记

闻夫香风扫地，五百如来之出兴；宝花雨天，六万仙人之供养。岂若慈氏应现，弥勒下生，神力之所感通，法界之所安乐。前扬州大都督府扬子县令兰陵萧元，学菩萨行，现宰官身，留犊三江，还凫八水。於是大宏佛寺，深种善根，奉为七代先人，爰及四生庶类，敬造弥勒像一铺，并二菩萨。粤以大周长安三年九月十五日，雕镌就毕。巍巍高妙，霞生七宝之台；荡荡光明，月满千轮之座。无边功德，即开方石之容；无量庄严，希证恒沙之果。重宣此义，而为赞云：

巍巍梵仙，光宅大千。容开碧玉，目净青莲。歌陈相好，铭记因缘。等雨法雨，长滋福田。


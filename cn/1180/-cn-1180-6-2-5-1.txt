答李中溪有道尊师


伻至，拜去年六月翰贶，万里遣使，逾年始通，感戢至情，非言可喻。

正少而学道，每怀出世之想，中为时所羁绁，遂料理人间事。前年冬，偶阅《华严》悲智偈，忽觉有省，即时发一弘愿：愿以深心奉尘刹，不于自身求利益。去年，当主少国疑之时，以藐然之躯，横当天下之变，比时唯知办此深心，不复计身为己有。幸而念成缘熟，上格下孚，宫府穆清，内外宁谧。而正以退食之余，犹得默坐澄心，寄意方外，如入火聚，得清凉门。以是知山寺幽栖，风尘寓迹，虽趋舍不同，静躁殊途，其致一也。

三塔古迹一诗，不足以纪胜，当为翁作一记，以垂永久。顾今冗甚，且未遑，有便，幸寄开山重造颠末。正二三年后，即欲乞身归政，尚当与翁期于太和、衡、湘之间，一尽平生。

使旋，草草附谢。外饭僧银二十两，禅衣一具，内色纻二端，少见远意，并近日奏对稿奉览，统惟鉴存。






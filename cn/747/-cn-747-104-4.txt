○幸洛京祀南郊敕

朕猥以寡德，谬荷丕基，顺天行诛，因众除乱，刷宗祧之大耻，快亿兆之欢心。车书将致於混同，寰海渐从於开泰。所宜乐虔清庙，礼答圜丘，已定良辰，率遵旧典。朕取今月二十四日幸洛京，十二月二十三日朝献太微宫，二十四日朝献太庙，二十五日有事於南郊。经过州县，随事供备，不得妄有侵扰百姓。应诸处节度防御刺史等，不得远赴京都，擅离治所。务从简俭，以副朕怀。


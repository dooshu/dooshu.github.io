○将作监主簿孟友直女墓志铭

女十一襄字心，河间人也。年十九，适冯贞祜。敬极如宾，礼优侍栉，虽靡他之誓，将固於同心。而与善之徵，竟亏於异物，呜呼哀哉！春秋廿，以开元二年七月二十日，终於洋州兴道县廨舍。开元三年四月九日，葬於陈仓县之新平原，礼也。惟父与母，恩深骨肉，痛切哀怜，方备仪於幽隧，用留念於终天，乃为铭曰：

天道悬远，神理难明。嗟彼淑誉，沦乎此生。荒埏月照，古树风惊。人谁不死，尔独伤情。

尉迟士良

士良，开元时人。


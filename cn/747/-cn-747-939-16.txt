○川主九星醮词

臣闻九元御极，综列宿於紫微；七政垂光，统众星於黄道。指摄提而临万象，运招摇而主百灵，生死吉凶，咸系司牧。臣以受年之时，此月火星及暗曜罡星，皆临本命。以兹战悚，恐蹈灾危，敢以丹诚，上祈元，虔修大醮，备沥微衷。伏惟九圣延慈，乘帝车而降福；七真垂贶，回杓建以祛灾。二十八宿行藏，皆资祥庆；一十二宫分度，永息屯蒙。誓勤忠赤之心，以答灵真之念。不任。


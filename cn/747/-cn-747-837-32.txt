○授王知道宁州刺史王知勋右卫将军制

敕。具官王知道等。我有宝臣，作镇土。伯氏仲氏，鼎峙於列藩。乃子乃孙，吻合於当代。宣彼忠力，屏子冲人。方将仗之，冀静纷扰。开怀以待，有请必俞。今复上章，来陈内举。愿以属郡，俾知道分忧。推共赤心，请知勋入卫。言观尔志，式慰我心。况闻训勖甚严，砥砺甚正。既孝以事父，必忠以事君。忠孝存焉，君臣一也。良二千石与大将军，荣尔闺门，列吾禁旅，并兼揆路，仍亚台司。吾於勋贤，斯谓臻极。唯尔父子，享吾恩荣。慎图始终，以保富贵。可依前件。


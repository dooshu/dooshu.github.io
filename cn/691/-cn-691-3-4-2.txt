◎经忏不如施舍

嘉庆丙子岁，吴中岁歉，南濠李文璧父故，广延僧道修醮拜忏。一夕，伊父凭孙女福全语文璧云："尔固孝我，但当此荒年，有此钱财，何不施济饥寒，较为有益。延酒肉僧道礼拜经忏，非但于我无补，更加我以罪愆。若肯施济贫穷，功德比经忏胜百倍也。"李从命惟谨，日施饥人每人钱一百廿文，共用七百余千。未几，伊父又凭福全语文璧云："尔之孝思己动幽冥，冥府已加增福寿，我今亦往生富贵人家去矣。"


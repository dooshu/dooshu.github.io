○上蜀高祖表

臣官预大臣，亲则长子，国家之事，休戚是同。今储贰未定，必生厉阶。陛下若以宗懿才堪继承，宜早行册礼。以臣为元帅，兼总六军，倘以时方艰难，宗懿冲幼，臣安敢持谦，不当重事。陛下既正位南面，军旅之事，宜委之臣下。臣请开元帅府，铸六军印，征戍徵发，臣悉专行。太子视膳於晨昏，微臣握兵於环卫，万世基业，惟陛下裁之。

王宗俦

宗俦，蜀先主王建养子，累授天雄军节度使兼侍中。乾德三年擢山南节度使，充西北面都招讨行营安抚使。以後主王衍荒淫，忧愤卒。


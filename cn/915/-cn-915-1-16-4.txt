◇伯禽告

成王封伯禽为鲁公，召而告之曰：「尔知为人上之道乎。凡处尊位者，必以敬下顺德规谏，必开不讳之门，撙节安静以籍之。谏者勿振以威，勿格其言。博采其辞，乃择可观。夫有文无武，无以威下；有武无文，民畏不亲。文武俱行，威德乃成。既成威德，民亲以服。清白上通，巧佞下塞。谏者得进，忠信乃畜。」伯禽再拜受命而辞。（《说苑。君道》）


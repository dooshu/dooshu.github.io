◇为安丰王延明让国子祭酒表

臣闻宝剑未砥，犹乏切玉之功；美箭阙羽，尚无冲石之势。况才非会稽之竹，质谢昆吾之金。至于敷教东序，流训上庠，置樽待叩，必须蕴朱蓝以成彩，立规矩以为式，垂三行于贵游，扬六艺于胄子。而臣学愧聚沙，问惭攻木，虽历文史，不治章句，于兹旷官，青衿何仰。（《艺文类聚》四十六）


紫燕传书



长安豪民郭行先，有女绍兰，适巨商任宗，为贾于湘中，数年不归，音信不返。绍兰目睹堂中有双燕，戏于梁间。兰长吁，语于燕曰：「我闻燕子，自海东来，往复必经湘中。我婿离家，数岁不归，绝无音信，生死存亡，弗可知也。欲凭尔附书投于我婿。」言讫泪下。燕子飞鸣上下，似有所诺。兰复问曰：「尔若相允，当泊我怀中。」燕飞于膝上。兰遂吟诗一首云：



我婿去重湖，临窗泣血书。



殷勤凭燕翼，寄与薄情夫。



兰遂小书其字，系于燕足，燕遂飞鸣而去。任宗时在荆州，忽见一燕，飞鸣于头上。宗讶视之，遂泊于肩上。见有一小封书系于足。宗解而视之，乃妻所寄之诗也。宗感而泣下，燕复飞鸣而去。次年归，以所得燕足诗示兰，遂传其事。可为奇矣。




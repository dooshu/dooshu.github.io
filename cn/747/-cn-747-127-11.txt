○喻蜀郡檄

舍过论功，王者示好生之道；转祸为福，圣人垂善变之文。矧彼蜀人，代承唐德，元宗朝以兵兴河塞，久驻金銮；僖宗朝以盗起中原，曾停玉辂。蜀之乃祖乃父，或士或人，而皆内禀忠贞，外资骁果，武负关张之气，文传扬马之风，迎大驾以涉岷峨，合诸军而定关辅忠气冠乎日月，勋业著乎山河，凡在幽遐，皆所传达。不幸龟龙忽去蛇豕寻生，遇此匪人，据斯重地。蜀主先父，出身陈许，拥众巴庸，接王室之频迁，保边隅而自大。盖属昭宗皇帝方兹播越，正切抚绥，洗彼瑕疵，润之雨露，绾红旆碧幢之贵，兼凤池鸡树之荣。狂兕逢山，渐展横行之志；鸣枭出穴，曾无返哺之声。拔本塞源，见利忘义。加以结连同恶，聚集群凶。当天步多艰，莫展扶持之节；及坤维暂绝，却为僭伪之谋。烈士闻之抚膺，懦夫见之攘臂。洎兹馀裔，益奋残妖，阉竖擅权，而勋贤结舌。不稼不穑，奢侈者何啻千门？内淫外荒，涂炭者已馀万室。而更纳其短见，侮我大朝，辄横拒辙之臂拟举投罗之翼。我皇帝仰膺元谶，再造皇图，四时顺而玉烛明，万汇安而金绳正。惟兹蜀土，敢隔朝风，连营亏恤养之恩，比屋困烦苛之政。每闻残酷，深所悯伤，是命车徒，以申吊伐。步卒则矗如山列，骑车则迅若雷奔，振雄声而聒动乾坤，腾锐气而动摇河岳。彼若率兵赴死，我则无阵不摧；彼若据垒偷生，我则无城不拔。却虑高低士庶，远近封巡，不早回翔，终同覆灭，故今晓示，贵在保全。应三川管内，有以藩镇降者，即授之节度；有以州郡降者，即授之刺史；有以镇县降者，即付之主守；有能见机知变，诛斩伪命将帅，以其藩镇城池降者，亦以其官授之。如列阵交锋之际，有以万人已上降者，授之节度；五千人已上，授之大郡；三千人已上，授之次郡；一千人已上，授之主将。有蜀城将校诛斩伪主首领降者，授以方镇。如蜀主王衍首过自新，以三川归国，即授方面。其同谋将校，当加列爵，有旧在本朝文武官，或负罪流落在蜀者，苟能率众归朝，一切不问。大军所行之处，不得焚烧庐舍，剽掠马牛，所有降人，倍加安抚。所罪者一人僭伪，所救者万姓疮痍。况蜀主宗枝，成都父老，较其罪状，良可矜宽。只如伪梁，挟我皇威，窥吾大宝，为四十年之巨寇，覆十九叶之丕基，昨国家平定中原，只诛元恶，列藩牧伯，咸不替移，阖境生灵，一无骚扰。虽蜀中遐僻，亦合传闻。各宜审计变通，速谋归向，据兹事件，得以旌酬。勿谓无言，竟贻後悔。故兹示谕，各宜知悉。








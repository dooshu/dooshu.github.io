○贺潞州芝草嘉禾表

臣某等言：臣伏见陈郑泽潞陇右节度使奏，潞州使院行军司马裴政厅事柱上生紫芝草七茎，长子县厚载乡生嘉禾两茎同一穗者。臣闻灵芝嘉禾，太平之瑞。昔在周汉，尝表休徵，当时福应，疾如影响。今庶政方，而二瑞荐臻，是天降殊祥，用彰有德。岂非陛下宝持慈俭，辑柔远迩，克俾天下和平，当如周汉之盛乎？神景贶，实甚昭晰。彼唐叔之献，与斋房之歌，明德所感，古今同契。臣无任。


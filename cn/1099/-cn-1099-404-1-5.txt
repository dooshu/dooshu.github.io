○收復番族疏 【 收復西寧番族】

公屢上復番之疏制虜保境得力固在於此

議照兩河環居皆番。而河西為甚。河西四郡皆番。而西寧為甚。葢緣遠連青海。近接河湟。古先零罕幵遺種在焉。其於匈奴種類既殊。住居各異。故甘肅一鎮北則匈奴。南則羌番。漢稱河西五郡。斷匈奴右臂者。以虜不能越此而南牧也祖宗畧地西陲。緣俗立教加意諸羌。故大建梵宇。特賜專敕。擇番僧為眾推服者。大者國師。小者禪師。共諸豪有力者。或指揮千戶百戶。各授有差。今各寺崇奉敕書。及原頒金玉印章在焉。其指揮等官遍滿番穴。歷歷有據。又以諸番資茶為命。故許納馬中茶。以示羈縻。其納馬中茶者。謂之屬番。遠居荒塞者。謂之生番屬番無異編民生番雖不敢內嚮。而所資茶篦則轉資於屬番。二百年來。分方住牧。內外相安。若時有跳梁。或撫或勦。旋即安定。其松套諸虜。雖嘗垂涎搶掠、然以甘鎮斥堠連絡。虜即潰牆而南。畏我乘之。旋即宵遯且虜敢搶番番亦殺虜利害得失亦略相當故番人為我保疆。無敢異志。自欵貢以來。虜王南牧許之借途因而收番。此後虜騎因仍。不為禁制。遂致虜縱蹂躪。番失憑藉。子女牛羊。皆虜所有。生死子奪惟虜所制。日招月引。番安得不盡歸之虜也。以故虜舍故巢。率趨西海。豈獨水草豐美。寔以諸番可利。初尚利番之財物繼則利番為爪牙久之則利為心腹矣洮河之事為虜嚮導番也。先鋒。番也葢虜驅番以掠漢。而其禍本胚胎。則漢為虜而驅番也。臣謬叨經略、自抵蘭州、博資羣議、細問積弛、皆謂番虜交通、大防巳潰、外而兩川西海、內而四郡河洮、操縱緩急机宜固在于此何地非番、何地非虜、驅之不能、招之不可、葢驅番則明以予敵招番又恐陰為虜應即地方官員亦謂此輩浸淫日久。袐不可招。招則引賊入室。難與共居。將付之無可奈何而巳。臣反覆熟計、竊謂番虜之勢不分。則心腹之患無巳。故欲蕩兩川。須清西海。欲清西海。須鼓諸番。乃大修播告。廣詢羣策、乘其極困、誘以真情、畧其往愆、開之新路、番人附虜非其本心故一為招撫即自來歸也乃各番遠近傳聞、風聲感動、始而爾加七族自虜逃回、既而紅帽一族、賓妻送返、臣自恭疏具題之後、即至西寧、凡番首投見者、皆進之臺階、撫以善語、慰其苦楚、賞以口食、各番無不感激泣下、願歸故巢、奮勇殺虜者、臣益加鼓舞、今據西寧道所招過七萬四千七百一十餘名、分守道自虜送回一百餘名、分廵道招過三千八百五十餘名、莊浪道招過一千六百餘名、肅州道招回一十二名、以上共招過八萬二百七十餘名、各呈報前來、而西寧一道獨多、且條分縷析、部落有數、中馬有額、安插有所、保護有方、不惟屬者復歸即生者亦附。不惟番慕義而逃歸。即虜亦畏威而送返。千里之藩籬。既撤而復樹。數萬之戎羌。既叛而復歸從此土宇如常、邊疆無改、戎羌按堵、胡虜不侵、張天朝之靈寵擅　國家之盛事、所仗賴於　皇上之恩威誠不淺也、臣尤訪之土居士人、謂收此羌戎、可獲六利葢番不附虜。此番虜分合之情灼然可見虜必讐番。虜既讐番。番益叛虜。其約既解。其勢即分。虜既難侵。番亦易制。利一也。虜越甘凉。惟番是掠。今我保番。番氣自壯。或偷赶虜馬。竊殺虜級。使虜不寧居。流寇自息。利二也。羌富畜牧。觔角皮革。可供軍需。利三也。牛羊氊酪。繹絡來市。邊民財貨日通。閭閻無匱。連年殘壞。可以甦息。利四也。山林通道。樵牧來往。番漢無猜。小而薪爨。大而材木。源源資給。利五也。我既示恩。番必懷感。日與土人相親相睦。不出五六十年。與西納等族。俱可化為良番。利六也。而其安危喫緊尤在於番虜勢分。虜難深入者。此皆事理易見。土俗之人。俱能言之者也。


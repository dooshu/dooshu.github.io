○吊塞上翁文

居延海南四百馀里，有古城焉。土人云：“是塞上翁城，今为戍，其基扃趾迹，盖数千年也。”丙戌岁兮，我征匈奴。恭闻北叟，托国此都。子尚于叟，日月遐迈。及今来思，实获心契。欣问于叟，何德其愚？僻居幽漠，浩与代殊。忘情逸马，胡宁而知福？谢於邻人，何达而不淑？丁男既存，君子知复。人以为极也，伊怀兹土。既板且筑，扃禁天崇，墉隍矗，今则荒秽。代亦不毓，其故何哉？贤叟之德，发叟之堂，天道何远？而兹理茫茫。人代自故兮，邱垅崩荒。魂魄何独，不归故乡？叟乎叟乎！我心之伤。


李布政祯四十六首

【过吴门次萨天锡韵】

七泽三江通甫里，杨柳芙蓉照湖水。

阊门过去是盘门，半掩珠帘画楼里。

靡芜生遍鸳鸯沙，东风落尽棠梨花。

馆娃香径走糜鹿，清夜鬼灯明绛纱。

三高祠下东流续，真娘墓上风吹竹。

西施去后屟廊倾，岁岁春深烧痕绿。

【送陈郎中重使西域（四首）】

宝带悬鱼服，雕弧挂马鞯。

皇恩覃万国，虏气詟诸边。

瀚海寒生月，崖城暮锁烟。

欲穷西域事，班范有遗编。

地势三城远，河源二水分。

火山稀好雨，盐泽足愁云。

雕没平沙外，驼鸣绝涧濆。

凭高时引睇，何以策中原。

出塞春乘传，投鞭晚下营。

旋风胡马疾，掣电皂雕轻。

浩荡穷源志，迢遥奉使程。

支机如得石，持往问君平。

行尽伊吾道，胡天气候殊。

神僧留白骨，毒草隐玄蛛。

近水多行帐，穷荒绝远书。

伫看归觐日，玉勒控宛驹。

【宿端璧寺】

遗构象王宫，荒凉小邑东。

一灯秋殿闭，孤榻夜窗空。

饥啮床头鼠，愁吟砌下蛩。

萧萧黄叶坠，庭树颤西风。

【彭泽县石崖僧房】

窗户俯澄潭，龙宫似可探。

藤萝栖鹘树，瓶锡定僧岩。

斜日疏疏磬，长风去去帆。

只应输野衲，长此卧烟岚。

【早发小孤山遇风】

湖尽江逾阔，舟穷路若迷。

垂杨春寂寂，芳草雨凄凄。

漩水鼋鼍窟，平沙雁鹜堤。

风波随地有，何处可幽栖。

【次襄城】

晨铎语西风，衣单怯露浓。

豆苗遮地黑，柿实照园红。

晓色苍茫里，秋光惨澹中。

永怀东汉士，风裁李膺雄。

【送人南归（二首）】

离弦兼楚调，忍向醉时闻。

连岁长为客，他乡更别君。

鸥波明夕照，雁字写秋云。

迢递还乡梦，相随过海门。

年年长在客，北蓟复南京。

秋雨沧洲雁，春风采石莺。

好山环故里，流水背孤城。

去住无拘系，闲身到处轻。

【喜张进士叔豫见宿旅舍】

穷巷寂无邻，青灯共故人。

远声霜下磬，孤影客边身。

露冷蛩相吊，庭寒月自亲。

殷勤一瓢酒，更与话酸辛。

【周原幽居】

山色蛾眉秀，江流燕尾分。

乱蝉吟落日，独鹤引归云。

黄叶溪边树，青帘雨外村。

兴来留客坐，随意倒芳尊。

【送陈生归吉水赤岸】

清砧兼落叶，总是别离情。

去路千程远，归舟一叶轻。

秋云连树暗，寒日映川明。

亦有沧浪兴，何时共濯缨。

【送周秀才游长沙】

迢递长沙道，萧条晏岁游。

乱山黄叶寺，孤棹白摐洲。

夕鸟冲船过，寒波背郭流。

毋论卑暑地，贾傅昔曾留。

【送戴教授北行】

别路三春雨，行舟五两风。

花香随路减，柳色上衣浓。

共是青云客，先成白发翁。

离情如逝水，万折亦朝东。

【宿废普济寺】

青山行欲尽，深树见僧房。

云气千峰暝，秋声一院凉。

长藤悬破衲，脱叶覆空廊。

龙象黄金地，萧萧蔓草长。

【塞下曲】

铁骑蹴交河，衔枚半夜过。

雪花凝锁甲，月色冷雕戈。

黠虏俱亡命，连营尽凯歌。

至今青冢骨，犹恨与通和。

【三月四日即景】

忽忽春将暮，俄过三月三。

草谁怜益母，花自媚宜男。

乍到寻巢燕，初眠上箔蚕。

新茶与稚笋，乡味忆江南。

【赋落花】

愁红怨粉各依依，树下偏多树上稀。

总为春光争艳冶，却教夜雨妒芳菲。

数枝浸水鱼吹去，几片萦林蝶趁飞。

莫怪东风成薄幸，犹能收拾点人衣。

【酬曾学士子棨见赠复职之作】

放逐仍居患难中，三年执役梵王宫。

病来短发逢秋白，老去衰颜借酒红。

心似葵花倾晓日，身同树叶感霜风。

杜陵花竹频生梦，但觉阳春处处融。

【张舒州家观元承旨危素画像】

虞揭凋零玉署空，堂堂至正独推公。

气全河岳英灵秀，手抉云霞制作工。

江总归陈翻恨老，贾生鸣汉早称雄。

丹青似有无穷意，却写南冠入画中。

【柳】

含烟袅雾自青青，爱近官桥与驿亭。

春满章台偏婀娜，秋深隋岸最凋零。

长从苏小门前折，几向龟年笛里听。

绝胜东风桃李树，飞花犹解化浮萍。

【驾幸朝天宫祭星之作】

上帝萧台卫百灵，储皇拂曙醮群星。

清都秘箓开云篆，白昼神雷掷火铃。

晓露未干珠树湿，天风微动宝花零。

叨恩久在南宫里，长从銮舆幸冶亭。

【孝陵秋日陪祀柬彭赞礼永年】

钟山欲晓色苍苍，小辇轻舆出建章。

苑鹿不惊仙仗过，潭龙故喷御泉香。

重城隐雾留残月，高树含风送早凉。

惟有祠官最清贵，时来导驾沐恩光。

【送熊生还乡】

石头城下柳萧疏，久客怀归念远途。

乡梦每生钟断后，客愁偏在酒醒初。

扁舟暮雨青衫薄，折苇凉风白鸟孤。

拟共丘园寻别业，临岐相送独踟蹰。

【晚春郊外（二首）】

柳外轻风拂面来，春忙半是杜鹃催。

多般野菜参差老，几样林花接续开。

竹为近阶难迸笋，松因临水易生苔。

追思往日嬉游伴，聚散如云倍可哀。

雨外林鸠不住啼，落红狼藉半沾泥。

秧苗带谷根犹浅，麦干垂花穗已齐。

鸥下只投荷叶屿，蝶飞多傍菜花畦。

青山绿水饶诗景，归路扶筇醉懒题。

【杨柳枝（二首）】

参差几树瞰长河，树树垂金拂绿波。

不是秋来易零落，自缘人世别离多。

细叶如眉绿未匀，修眉浑似带愁颦。

输他桃杏东风里，不管南游北去人。

【客夜闻砧】

荒草萧萧郭隗台，清砧明月两堪哀。

千愁百感多如雨，今夜灯前一并来。

【房山旅舍】

枕寒衾冷对孤灯，室似邮亭榻似僧。

清泪几行揩又落，斜风细雨送残更。

【重游龙济寺悼无为能上人】

北涉南游二十霜，幻身重到赞公房。

苔侵素壁松枝偃，独自焚香拜影堂。

【新安谣（三首）】

新安野老发垂肩，说着先朝泪泫然。

洪武初年真少事，几曾轻到县衙前。

垂老频逢岁薄收，秋租多欠卖耕牛。

县官不暇怜饥馁，唤拽官车上陕州。

当夫当匠子孙亡，田地荒芜户有粮。

昨日迤西蕃使过，尽驱妇女赶牛羊。

【山路谑花】

枝头地上总猩红，几树繁开几树空。

颜色一般荣悴别，谁将此意问东风。

【花答】

多谢天公着意栽，不教妆点艳亭台。

无人剪折无人赏，嬴得年年自在开。

【山中见牡丹】

不嫌恶雨并乖风，且共山花作伴红。

纵在五侯池馆里，可能春去不成空。

【重唁山中牡丹】

不烦浇灌不烦栽，长过清明谷雨开。

为问洛阳豪贵客，几家还有旧亭台？

【宜阳山中】

绿阴重叠鸟间关，野枣花香宿雨残。

天遣浮云都卷尽，教人一路看青山。

【嵩县遇端午】

老大偏多故里心，一逢佳节一沾襟。

谁知此日菖蒲酒，又在山城独自斟。

【栀子画眉图（二首）】

薝卜初开雪亚枝，枝头好鸟立成痴。

少年京兆风流处，似汝花间对语时。

昔年曾伴董娇娆，长把春山笑倩描。

今日梁园空见画，鸟啼花落鬓萧萧。

【乡人至夜话】

形容不识识乡音，挑尽寒灯到夜深。

故旧凭君休更说，老怀容易便沾襟。

【夜雨】

得失无心总不惊，秋来偏动故乡情。

平常窗外梧桐雨，不似今宵不耐听。

【至正妓人行（并叙）】

永乐十七年，予自桂林役房山。是冬解后一遗姬于逆旅中，虽汨没尘土，有衰老态，然尚余笑谈风韵，犹以紫箫自随。访其详，盖大都妓人，以才貌隶教坊供奉。陵迁谷变，将落发为比丘尼，未果。已而转嫁编氓，愈并沦落。今垂老无所依，随孙就食匠营间。遂呼酒饮之，使吹数调。既罢，因与共论畴昔，其言至正时繁华富贵事如目睹。然每一追思，怀抱辄复作恶，岂来今往古红颜薄命当如是耶？余为低回凄然慨叹，且感其意，作长辞赠之，题曰《至正妓人行，第辞华萎弱，不足以写其态度之万一。忧郁之际，取而读之，匪慰若人，聊以自解焉耳。

桃花含露伤春老，莲叶欺霜悴秋早。

红飘翠殒谁可方？大都伎人白头媪。

言辞婉媚虽足爱，颜色萎摧宁再好？

姿同蒲柳先凋零，景近桑榆渐枯槁。

我役房山滞客边，客边意气迥非前。

螺杯谩想红楼饮，雁柱徒怀锦瑟弦。

晏岁荒村因解后，芳尊小酌且留连。

阳台楚雨情磨灭，舞袖弓鞋事弃捐。

于今沦落依草木，天寒幽居在空谷。

爷娘底处认坟墓，姊妹何乡寻骨肉。

初谓终身永欢笑，那知末路翻捞摝。

莫惜缥囊紫玉箫，暂吹绛阙瑶台曲。

停觞起立态是痴，敛衽踌躇半饷时。

凝情徘徊倾听久，微茫杳渺度腔迟。

娇痴睍睆莺求友，嫩讶昵喃燕哺儿。

巨壑潜蛟惊起蛰，危巢别鹄苦分离。

分离或变成凄切，凄切愈加音愈咽。

荡子江湖信息稀，疲兵关塞肌肤裂。

似啼似诉复似泣，若慕若怨兼若诀。

孤舟嫠妇旅魂消，异域累臣鬓毛折。

参差角羽杂宫商，微韵纡余巧抑扬。

坠絮游丝争绕乱，哀蛩怨蚓互低昂。

呦呦瑞鹿剔灵囿，哕哕和鸾集建章。

楚弄数声谐洗簇，氐州一曲换伊凉。

伊凉溜亮益闲暇，埙篪笛笙皆在下。

琚瑀铿锵韵碧霄，机梭淅沥鸣玄夜。

须臾众调多周遍，返席重论盛年话。

一自干戈据扰攘，几多行辈遄沦谢。

记得先朝至正初，奴家才学上头颅。

银环约臂联条脱，彩线采绒缀罛罟。

博局倦余邀伴赌，秋千蹴罢倩人扶。

纤腰数被邻姬妒，鬓发常烦阿姐梳。

羽林英俊驰轻縠，惯向奴家通夕宿。

凤枕鸾衾肯暂辜，蜂媒蝶使交相属。

冰客反惧胭粉涴，香体匪藉沉檀浴。

退居始替兴圣斑，内使传宣又催促。

宇宙雍熙百姓安，仁覃四裔覆三韩。

畏吾选作必阇赤，钦察恩深答刺罕。

已见拂郎呈崿袅，还闻缅甸贡琅玕。

丹楹陡峻栖枿鹊，华表玲珑镂角端。

神州形胜真佳丽，郁郁葱葱蟠王气。

五谷丰登免税粮，九重娱乐耽声妓。

广寒宵得侍乞巧，太液晨许陪修禊。

避暑巡游欲届程，沿途宿顿争除地。

随銮供奉拣娉婷，特敕奴家扈跸行。

卤簿晓排仙仗发，抹伦晴鞠绣鞍乘。

营间鼓镯轰雷动，碛外氛埃扫电清。

纨扇试时违大内，花园过去是开平。

宗王贵戚咸来会，嵩呼万岁齐齐跪。

绯缨帽妥钵焦圆，黑瓣髻纫卜郎锐。

后先雉扇怯薛执，左右麟符火赤佩。

茜罽缝袍竺国师，霞绡蹙帔天魔队。

齐姜宋女总寻常，惟诧奴家压教坊。

乐府竞歌新北令，构栏慵做旧《西厢。

煞寅院本编蒙赏，喝采箜篌每擅场。

浑脱囊盛阿剌酒，达拏珠络只徐裳。

胡元运祚俄然歇，远遁龙荒弃城阙。

官里遥冲朔漠尘，哈敦暗哭穹庐月。

坏宫画静着封锁，虚室苔生罢朝谒。

绝徼阴森部落衰，中原澒洞烽烟热。

填沟塞堑总婵娟，蚁虱微躯幸瓦全。

窈窕蛾眉浑懒画，蹒跚茧足亦羞缠。

祇园披剃思依佛，梵榻跏趺拟学禅。

练衲正宜参般若，赤绳无奈堕痴缘。

兰心慧性非坚固，宛转绸缪媒妁误。

嫁与凡庸里巷儿，流为鄙贱糟糠妇。

文禽失类偶鸡鹜，孔雀迷群随鹘鹭。

手具盘飧奉舅姑，亲操井硙应门户。

物换星移十载强，尊嫜殂没藁砧亡。

屡遭疾疫男捐馆，苦迫饥寒媳去房。

瓦缶泥垆长是伴，瑶簪翠钿已相忘。

忍谈富贵徒增感，怕说酸辛只断肠。

筋骸疲惫龙钟久，里舍么娘嗤老丑。

涂抹伊谁识阿婆，弹搊竞自矜纤手。

偷生又幸逢明代，垂死宁当正丘首。

轗轲颓龄谅弗多，槎牙瘦骨行将朽。

欷歔叹古更嗟今，少日荣华晚陆沉。

亹亹愿毋嫌<目舌>耳，寥寥罕遇是知音。

织乌荏苒忙过隙，司马汍澜已湿衿。

往运推移端莫挽，穷途汩没最难禁。

妓人听我相宽慰，美貌多为姿质累。

仓惶明镜乐昌分，缥缈层楼绿珠坠。

虽云茕独困贫乏，嬴得娇娆到憔悴。

世上浮名不直钱，杯中醇酎休辞醉。

屏营抆泪起逶迤，载拜殷勤乞赋诗。

土炕蓬窗愁寂夜，挑灯快读解愁颐。

那知皓首逢元稹，弗用黄金铸牧之。

洒翰酬渠增慷慨，风流千载系遐思。

（予既赠以是诗，乃起谢曰：“此元、白遗音也。何相见之晚也！老身旦夕且死，当与偕焚，庶读之于地下。”明年春，予将还京师，重往过之，则果没矣。因诵斯稿，犹若见其俯仰语笑之态。悲夫！永乐庚子闰正月朔日，庐陵李桢识。）


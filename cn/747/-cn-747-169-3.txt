○请拔安东表

臣闻先王疆理天下，皆是封域之内，制井田出兵赋，其有逆命者，因而诛焉。罪其君，吊其人，存其社稷，不夺其财。非欲土地之广，非贪玉帛之货。人有四支者，所以头目也；君有四方者，所以卫中国也。然而蝮蛇在手，既以断节全身，狠戾一隅，亦宜弃之存国。汉元帝罢珠之郡，宣帝弃车师之田，非恶多而好少也。知难即止。是为爱人。

今以海中分为两运，风波飘荡，没溺至多。准兵计粮，犹苦不足。且得其地不足以耕织，得其人不足以赋税。臣请罢薛讷，废安东镇。三韩君长，高氏为其主，诚愿陛下存亡继绝之义，复其故地，此之美名，高於尧舜远矣。


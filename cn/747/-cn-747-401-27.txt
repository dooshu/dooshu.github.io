○对荐贤能判

〈甲荐贤能，三诣公车试，皆高第，表请锡彤弓矢。廷尉致诘，词云适有功。〉

唐尧稽古，时谓能官，周文小心，号称多士。云龙感召，鸾鹭充庭，蒲璧交衢，弓车荐委。荐异能之士，采非常之德，游太学而横经，诣公府而高第。骥足千里，同主父之三擢；桂林一枝，耻公孙之十上。爰求九锡之命，以旌三适之功，惟甲书生可贵，能移太守之尊；小吏虽卑，犹夺宰君之望。在道虽云可重，伤倨无宜置刑，理在优贤，不劳加黜。


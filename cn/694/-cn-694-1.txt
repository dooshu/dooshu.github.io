祖训首章

一、朕自起兵至今四十馀年，亲理天下庶务，人情善恶真伪，无不涉历。其中奸顽刁诈之徒，情犯深重、灼然无疑者，特令法外加刑，意在使人知所警惧，不敢轻易犯法。然此特权时处置，顿挫奸顽，非守成之君所用常法。以後子孙做皇帝时，止守律与大诰，并不许用黥刺、腓、劓、阉割之刑。云何？盖嗣君宫内生长，人情善恶，未能周知；恐一时所施不当，误伤善良。臣下敢有奏用此刑者，文武群臣即时劾奏，将犯人淩迟，全家处死。

一、自古三公论道，六卿分职，并不曾设立丞相。自秦始置丞相，不旋踵而亡。汉、唐、宋因之，虽有贤相，然其间所用者多有小人，专权乱政。今我朝罢丞相，设五府、六部、都察院、通政司、大理寺等衙门，分理天下庶务，彼此颉颃，不敢相压，事皆朝廷总之，所以稳当。以後子孙做皇帝时，并不许立丞相。臣下敢有奏请设立者，文武群臣即时劾奏，将犯人淩迟，全家处死。

一、皇亲国戚有犯，在嗣君自决。除谋逆不赦外，其馀所犯，轻者与在京诸亲会议，重者与在外诸王及在京诸亲会议，皆取自上裁。其所犯之家，止许法司举奏，并不许擅自拿问。

今将亲戚之家指定名目，开列於後：

皇后家　皇妃家

东宫妃家　王妃家

郡王妃家　驸马家

仪宾家　魏国公家

曹国公家　信国公家

西平侯家　武定侯家

一、四方诸夷，皆限山隔海，僻在一隅；得其地不足以供给，得其民不足以使令。若其自不揣量，来扰我边，则彼为不祥。彼既不为中国患，而我兴兵轻伐，亦不祥也。吾恐後世子孙，倚中国富强，贪一时战功，无故兴兵，致伤人命，切记不可。但胡戎与西北边境，互相密迩，累世战争，必选将练兵，时谨备之。

今将不征诸夷国名，开列於後：

东北：

朝鲜国（即高丽。其李仁任，及子李成桂今名旦者，自洪武六年至洪武二十八年，首尾凡弑王氏四王，故待之）

正东偏北：

日本国（虽朝实诈，暗通奸臣胡惟庸，谋为不轨，故绝之）

正南偏东：

大琉球国（朝贡不时，王子及陪臣之子，皆入太学读书，礼待甚厚）

小琉球国（不通往来，不曾朝贡）

西南：

安南国（三年一贡）

真腊国（朝贡如常，其国滨海）

暹罗国（朝贡如常，其国滨海）

占城国（自占城以下诸国来朝贡时，内带行商，多行谲诈，故沮之。自洪武八年沮至洪武十二年，方乃得止。其国滨海）

苏门答剌（其国滨海）

西洋国（其国滨海）

爪洼国（其国居海中）

湓亨国（其国居海中）

白花国（其国居海中）

三弗齐国（其国居海中）

渤泥国（其国居海中）

凡古帝王以天下为忧者，唯创业之君、中兴之主，及守成贤君能之。其寻常之君，将以天下为乐，则国亡自此始。何也？帝王得国之初，天必授於有德者。若守成之君常存敬畏，以祖宗忧天下为心，则能永受天之眷顾；若生怠慢，祸必加焉。可不畏哉！

凡每岁自春至秋，此数月尤当深忧，忧常在心，则民安国固。盖所忧者，惟望风雨以时，田禾丰稔，使民得遂其生。如风雨不时，则民不聊生，盗贼窃发，豪杰或乘隙而起，国势危矣。

凡天下承平，四方有水旱等灾，当验国之所积，於被灾去处，优免税粮。若丰稔之岁，虽无灾伤，又当验国所积，稍有附馀，择地瘦民贫处，亦优免之。不为常例，然优免在心，临期便决，勿使小人先知，要名於外。

凡帝王居安，常怀警备。日夜时刻不敢怠慢，则身不被所窥，国必不失；若恃安忘备，则奸人得计，身国不可保矣。其日夜警备常如对阵，号令精明；日则观人语动，夜则巡禁严密，奸人不得而入。虽亲信如骨肉，朝夕相见，犹当警备於心，宁有备而无用。如欲回避左右，与亲信人密谋国事，其常随内官及带刀人员止可离十丈地，不可太远。如元朝英宗遇夜被害，只为左右内使回避太远，後妃亦不在寝处，故有此祸。可不深为戒备。

凡警备常用器械、衣甲，不离左右；更选良马数疋，调教能行速走者，常於宫门餵养。及四城门，令内使带鞍辔各置一疋，在其所在，一体上古帝王诸侯防御也。

凡夜当警省，常听城中动静。或出殿庭，仰观风云星象何如；不出则候市声何如。

凡帝王居宫，要早起睡迟，酒要少饮，饭要依时进，午後不许太饱。在外行路则不拘。

凡人之奸良，固为难识。惟授之以职，使临事试之，勤比较而谨察之，奸良见矣。若知其良而不能用，知其奸而不能去，则误国自此始。历代多因姑息，以致奸人惑侮。当未知之初，一槩委用；既识其奸，退亦何难。慎勿姑息。

凡听讼要明。不明则刑罚不中，罪加良善，久则天必怒焉。或有大狱，必当面讯庶，免构陷鍜錬之弊。

凡赏功要当，不当则人心不服，久则祸必生焉。

凡自古亲王居国，其乐甚於天子。何以见之？冠服、宫室、车马、仪仗亚於天子，而自奉丰厚，政务亦简。若能谨守藩辅之礼，不作非为，乐莫大焉。至如天子总揽万机，晚眠早起，劳心焦思，唯忧天下之难治。此亲王所以乐於天子也。

凡古王侯，妄窥大位者，无不自取灭亡，或连及朝廷俱废。盖王与天子，本是至亲；或因自不守分，或因奸人异谋，自家不和，外人窥觑，英雄乘此得志，所以倾朝廷而累身己也。若朝廷之失，固有此祸；若王之失，亦有此祸。当各守祖宗成法，勿失亲亲之义。

凡王所守者祖法。如朝廷之命合於道理，则惟命是听；不合道理，见法律篇第十二条。


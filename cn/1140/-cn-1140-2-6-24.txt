哭李梅公少司马【用杜哭李尚书韵】

武林投分日南浦尽欢年论学频同席伤离强系船忘形真故旧把醆共林泉神劒归何处东山竟寂然盛名生陨谢耆德易崩骞史局家相继房中句共传【公次子维饶官庶常夫人朱远山有诗集】髩从枢辅改书向国门悬采笔斯文在交情我辈偏青松凋雨雪白马阻江天絮酒将双涙遥倾文水边

雨宿南昌携具与商贤伯调伯玑小饮客舍伯衡宪副适至同限七虞得二十四韵

天地酣歌短文章会合殊避人开惨淡得友失艰虞?滑愁官舫尊移就客厨立谈良欵欵小酌太区区竹外求羊径林间嵇阮徒氷盘荐樱笋香饭煮雕胡忽有高轩过重敎浊酒沽倒衣欢造次入坐乱喧呼诗思春江濶灯花午夜徂沙寒沉野骛风急噪城乌屈宋同骚屑曹刘定有无阁中招帝子阶下走天吴拙宦生涯见穷交骨髓枯心情难木石词赋岂泥涂倚马看君笔雕虫悔故吾奔腾从日月去住总江湖榻继陈蕃下官将梅尉俱深杯疎礼法雄辩捋髭须雨细侵朱槛星昏隐碧梧风烟数子在户牖百灵趋送老凭书帙忧时缺唾壶隋珠好相赠莫厌卧菰芦


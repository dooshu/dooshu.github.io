○谢敕书赐腊日口脂等表

臣某言：今日中使某官至，奉宣诏书，赐臣及将士腊日口脂、香药、红雪等。自天有命，地无容。虚受宠光，翻成忧负。臣某中谢。臣位居方镇，才实凡庸。郡邑临人，未移风於弊俗；岁时颁物，空窃赐於圣明。特降玺书，重加灵药。润之膏液，袭以兰芳。期美以蠲除，冀颓颜而可驻。殊私不遗於一物，曲泽下及於三军。未报主恩，惭於犬马；惟将臣节，死於封疆。


○亟誅蠱惑遺姦以隆　聖治疏 【 引誘內臣】

竊聞治功難成而易敗、邪術易惑而難祛、苟辨之不早、而去之不力、未有不敗其垂成之功、而蹈巳覆之轍、邪正盛衰之分、理道得失之判、不可不察也、　陛下英明神聖、追古帝王、自入正大統以來、凡覆轍之弊、不憚更張、而治平之望、巳有端緒、頃者大內之間禱祠繁興。上而　乾清　坤寧等官。下而東次經廠等處。或三晝夜。或一永日。名為吉祥好事。脩建不時。傳聞宮中。以此成俗。而又特于　乾清宮。令內臣十數人。專一習學經典。講究科儀。賞賚逾渥。寵幸日密。夫齋醮之設宜就寺觀之中而顧假之宮闈脩設之徒例用緇黃之流而顧屬之內竪議者皆以先朝罪人。各名下掌家管事人負。自分不逞。挾此邪術、以為嘗試之計、而　陛下耳熟謟諛之言、心遊老釋之教、不覺墮其愚弄、曲奉淫誣、親蒞壇塲。不以為異、流聞四方、播傳後世、使　陛下負奉道之謗。蒙好佛之名。太監崔文等之罪、固有不容于死者矣、近該大學士楊廷和等、題為慎選左右、速停齋醮、以光　聖德事、極言虛誕誣妄利害、望　陛下特命司禮監官、查出蠱惑誘引人員、從重究治、并夤緣阿附之黨、盡為斥逐、更欲　陛下、日以敬　天法　祖脩德保身為先務、廷和等腹心大臣、義均休戚、其為慮甚遠、其為　陛下甚忠、伏讀批荅　旨意、僅云覽卿等所言具見忠愛、朕巳知道了、而前項蠱惑阿附之徒。置之不問。側耳旬日。重疑人心。夫去不善而不能遠。大學之所謂過也。知惡而不能去。郭公之所以亡也。往年小人焦寧吳亮輩、寔挾此術、以誤先朝、殷鑒不遠、殊為可惡、復踵其故智、上累　聖德、使　陛下不知其非、則亦巳矣、知之而猶惑于其說、昵于其人、彼必以為崇高之深、非物議之所能搖、愈肆奸欺、凡以中　陛下之欲者、無所不至、因而干撓政事、牽復羣邪、傷太平之業、失四海之望、其為可慮、不但一節一目小小虧損而巳也、切計今日、寧遠君子而不忍斥其徒、寧略人言而不欲違其教、亦以此倡說者皆謂　聖明一心敬信、可以延年、可以巳疾、交讙不巳、用堅　上心而不知神慮淡則血氣和。嗜慾勝則疾疹作。古之聖帝明王。深惧尤物之滅周。女戎之敗晉。慎之遠之。福慶用昌。正不必過崇妖妄。以徒事無益之請也。昔宋太祖嘗問養身之術。而王昭素以寡慾為先。真德秀進言于理宗。以親賢為致壽之道。昭素之言。詞約意盡。而德秀之諭懇切詳明。其意以卷阿寔召康公廣王心之詩。既曰爾受命長矣。茀祿爾康矣。而繼之以有孝有德以引以翼何者情慾易惑德性易移近妃嬪褻御之時多而親學士大夫之時。少則逄迎扇惑罔非物慾。豈惟敗德。抑以傷生。惟有孝有德者。以引之于前而翼之于後則日聞正言。日見正論其心恬淡而和平。其體優游而泮渙。保身長世之道要不出于此者。臣等側聞頃來嬪御女謁。充積閨帷。而其間一二人者號為黠慧柔曼。為惑尤甚。是怠于日講。疏于經筵。一切施行。漸多頗僻。葆養愆度。時見違和小人窺見間隙。遂以前項左道。上逆　聖意。殊無所忌夫以齋醮為足恃而恣無巳之欲于宮壺之間以荒淫為無傷而要難必之福于夷狄之術講筵一暴而十寒。引翼日疏而日遠。甚非古之帝王。所以求福不回。親賢保身之道也。伏願　陛下思　祖構之艱難。恤人言、之旁午、深察邪正之辨、深探理亂之歸亟從廷和等所謂、先將崔文并一樣蠱惑引誘人員、夤緣阿附、表裏售奸之黨通行拏送法司、明正其罪、尤望日御講筵、以親道德之士、日謹閨闥以塞情竇之非、或古今治亂、人心向背、務嚴苞桑之戒、而咨諏之益詳、或鷄鳴淑女、厲階婦人、務慎貫魚之寵、而取舍之有定、如此、庶幾道體不奪于人心、剛德不揜于彙昵、有以養性情之正、有以培壽命之源、政治光于　祖宗、而名壽加于堯舜、區區齋醮之舉、無益有損、宜無足置之牙頰者矣、


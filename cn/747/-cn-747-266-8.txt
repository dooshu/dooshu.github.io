○论则天不宜合葬乾陵表

臣谨按《天元房录葬法》云：“尊者先葬，卑者不合於後开人。”臣闻葬则天太后卑於天皇大帝，今欲开乾陵合葬，即是以卑动尊，事既不经，恐不安稳。臣又闻乾陵元阙其门，以石闭塞，其石缝隙，铸铁以固其中，今若开陵，必须镌凿。以神明之道，体尚幽元，今动众加功，诚恐多所惊黩。又若别开门道，以入元宫，即往者葬时，神位先定，今更改作，为害益深。又以修筑乾陵之後，国频有难，遂至则天太后权总万机二十馀年，其难始定。今更加营作，伏恐还有难生。但合葬非古，著在礼经，缘情为用，固无定准。况今事有不安，岂可复循斯制？伏见汉时诸陵，皇后多不合葬；魏晋已降，始有合者。然以两汉积年，向馀四百；魏晋之後，祚皆不长。虽受命应期，有因天假，然以循机享德，亦在天时。但陵墓所安，必须胜地，後之允嗣，用托灵根，或有不安，後嗣固难长享。伏望依汉朝之故事，改魏晋之颓纲，於乾陵之傍，更择吉地，取生墓之法，别起一陵，既得从葬之仪，又成固本之业。臣伏以合葬者人缘私情，不合者前循故事。若以神道有知，幽途自得通会；若以死者无知，合之复有何益？然以山川精气，上为星象，若葬得其所，则神安後昌；若葬失其仪，则神危後损。所以先哲垂范，具之《葬经》，欲使生人之道必安，死者之神永泰。伏望少回天眷，俯鉴臣言，行古昔之明规，制私情之爱欲。使社稷长享，天下安，凡在怀生，孰不庆幸？


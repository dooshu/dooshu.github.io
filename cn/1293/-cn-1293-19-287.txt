○姚燮疏影楼词

近日词家鲜工欧晏艳者，独镇海姚梅伯孝廉［燮］疏影楼词，颇具神似。如愁倚阑令云：“垂茜袖，侧金钗。立苍苔。昨夜阴阴微雨过，海棠开。羁人无限春怀。歌声隔、杨柳池台。帘幕疏疏风仄仄，燕飞来。”一落索云：“独立乱红深处。背风无语。怪伊蝴蝶绕人飞，却不向、花边去。重上画楼日暮。江烟催雨。帆来帆去总依稀，恼多种、垂杨树。”少年游云：“曲琼低押重帘静，烟气夕沉沉。绳绳雁去，弯弯月上，寂寂此时心。玉钗堕响谁重觅，只粉晕罗衾。瘦影依灯，断肠闻笛，夜浅梦难深。”或云梅伯词，实私淑浮眉楼，去欧晏尚远。


奉谕看详民本疏


伏蒙发下山东鱼台县民屈琛一本。奏讦本县乡官佥事随府违法事情。该文书官孙斌口传圣旨：“这本说随府曾受业于屈琛，是他师长，乃敢非理诬害，可拟旨拿来处治。钦此。”

臣等仰见皇上留心政务，于四方民情，靡不周览。又恶其以弟子而犯师长，欲加重治，诚振扬法纪，矫正颓薄之大机也。臣等不胜钦服！但参详屈琛所奏，忿起于刘轸之告讼，归咎于随府之唆使，遂发其平日不法事情。若使其言果实，则随府之罪诚宜重治。但此项民本，其中亦多诬罔不实之辞，若径拟旨拿问，恐因而开告讦之门，长刁讼之风。嘉靖年间，王联、赵祖鹏等事可鉴也。似宜照常下都察院，臣等传示圣意，令其行与山东巡按御史，从公审鞫。所奏果实，即将随府参提问罪；若有虚捏，自宜坐以诬告之条。庶四方民隐无不毕达，而无情者亦不得尽其辞矣。






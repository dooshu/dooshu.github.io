▼晚登南冈望都邑宫阙（二首）

落日登高望帝畿，龙蟠山下见龙飞。

云霄双阙开黄道，烟树三宫接翠微。

沙苑马闲秋猎罢，天街车斗晚朝归。

明朝欲献升平颂，还逐仙班入琐闱。

秦金不厌气佳哉，紫盖黄旗此日开。

残雪已销枿鹊观，浮云不隐凤凰台。

山如洛下层层出，江自巴中渺渺来。

六代衣冠总尘土，幸逢昌运莫兴哀。


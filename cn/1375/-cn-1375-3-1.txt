尚节亭记


古人植卉木而有取义焉者，岂徒为玩好而已。故兰取其芳，谖草取其忘忧，莲取其出污而不染。不特卉木也，佩以玉，环以象，坐右之器以欹；或以之比德而自励，或以之惩志而自警，进德修业，于是乎有裨焉。

会稽黄中立，好植竹，取其节也，故为亭竹间，而名之曰「尚节之亭」，以为读书游艺之所，澹乎无营乎外之心也。予观而喜之。

夫竹之为物，柔体而虚中，婉婉焉而不为风雨摧折者，以其有节也。至于涉寒暑，蒙霜雪，而柯不改，叶不易，色苍苍而不变，有似乎临大节而不可夺之君子。信乎有诸中，形于外，为能践其形也。然则以节言竹，复何以尚之哉！

世衰道微，能以节立身者鲜矣。中立抱材未用，而早以节立志，是诚有大过人者，吾又安得不喜之哉！

夫节之时义，大易备矣；无庸外而求也。草木之节，实枝叶之所生，气之所聚，筋脉所凑。故得其中和，则畅茂条达，而为美植；反之，则为瞒为液，为瘿肿，为樛屈，而以害其生矣。是故春夏秋冬之分至，谓之节；节者，阴阳寒暑转移之机也。人道有变，其节乃见；节也者，人之所难处也，于是乎有中焉。故让国，大节也，在泰伯则是，在季子则非；守死，大节也，在子思则宜，在曾子则过。必有义焉，不可胶也。择之不精，处之不当，则不为畅茂条达，而为瞒液、瘿肿、樛屈矣，不亦远哉？

传曰：「行前定则不困。」平居而讲之，他日处之裕如也。然则中立之取诸竹以名其亭，而又与吾徒游，岂苟然哉？

题记：古代的人种植花草树木都是为了取其所蕴涵的精神，并不是只为了好玩、喜好。种兰是因为它的芳香；谖草是因为它的忘忧；种莲则是因为出污泥而不染。同样别的一些物什都能反映人的内心精神。会稽（今天的浙江绍兴）的黄中立，喜欢种植竹子，就是因为竹子有节，并在竹子之间修了一座亭子，取名“尚节亭”。同时为作者所喜。并对“尚节”二字进行了一番解释。

作者简介：刘基，字伯温，浙江青田人，元末进士，后弃官隐居，元至正二十年至应天（今南京）辅佐朱元璋。本篇是刘基在元末归隐时所作。






○迎长日赋（以“三王郊礼，日用夏正”为韵）

惟飨帝以事天，必推策而迎日。寅方肇建，俟启蛰以展仪；卯位将初，爰用牲而协吉。送烈烈之凝气，遵迟迟之阳律。犹分可爱之辉，式仁寅宾之质。稽之虞典，期匪疾而匪徐；行以夏时，契惟精而惟一。取在冯相，事传小正。符上春以备仪，必修其始；先仲春而有事，故谓之迎。时也淑景初延，幽阳潜启，当四时之首位，用三代之达礼。探颐索隐，得郊祀之元辰；极往知来，正邦家之大体。事冠前古，仪标后王。皮弁乍临，土圭之影犹积；泰坛既罢，玉漏之声渐长。变熙熙之纯曜，流杲杲之晴光。璧影始融，丽景才（一作欲）凝于城阙；轮形尚疾，斜晖未驻于康庄。是知迎长日之仪，实王心之所共；兆南郊之位，乃阳事之所用。故可以知上下之际，见天人之交，动浮光于俎豆，散微照于包茅。周流金石，晖照陶匏。异乎天纪不修，秦伯尚矜其泰矜；日官失职，晋侯徒继乎夏郊。于以迎之，则无违者。委照将久，岂三舍之足凭；延光可期，胡再中之云假？自然应以繁祉，锡之纯嘏。礼仪允治于神人，正朔克周于戒夏。今我后再新古礼，与天地相参。应戬之宜，受之千亿；奉郊祀之报，至于再三。然则迎长日、恭祀事，并虞夏而何惭！


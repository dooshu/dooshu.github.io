○驾幸天安宫赋

卓哉有唐之开元也，拉五帝而轶三王，洒雨之{滂}泽，炯日月之重光。惠及豚鱼，则鸟兽咸若；化被草木，则行苇不伤。尔其尚节俭，反贞淳，照之如日，育之如春。犹以为震出而亨，而随方而东狩；豫顺以动，则因时而西巡：非以肆志放欲，荩观风劳人。於是乎天子命群僚，考吉日，升玉辇，驰清跸，霍沸涌，铿訇洋溢，龙舆驰地，杳空山而自鸣；红旗照天，转洛桥而半出。若宸襟远览，睿赏遐宣，则野泛佳气，树生彩烟，过渑池而怀古，入傅岩而想贤，览唐墟之遗迹，嘉舜风之慨然。白初飞，澡秋思於汾水；黄河一变，濯圣虑於秦川。是以问年德，恤独，望秩山浸，肆觐群牧，属车所止，罔不清肃。有邑老田父，进而歌曰：岁既稔而时清，我后来兮应天行。东都士庶扶轮送，西土诸侯扫地迎。君之德兮德无有，路旁劳赍皆牛酒。乘舆一至长安城，千秋万岁南山寿。


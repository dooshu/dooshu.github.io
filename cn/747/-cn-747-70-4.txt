○几李宗闵潮州司户制

交结凶邪，叨取荣显，奸险阴慝，因事尽彰。顷为吏部侍郎，令沈仪於内人宋若宪处密求宰相，乃事迹败露，文字犹在，阅视之际，良深叹骇。既专枢柄，益附私党，附下罔上，废义灭公，言多矫诬，动挟欺诈，伤风败俗，负我何深。按之刑章，法在无赦，尚以早经任使，赐以全生，投之裔夷，示我恩贷。呜呼！知人则哲，朕方自咎，为臣苟进，当鉴於斯。百尔君子，宜体予意。


贺元旦表五


四始履端，万宇启维新之运；三元首祚，两仪协交泰之期。青阳乘震以发生，紫极应菁莪而纳祜。神人胥庆，朝野腾欢。

恭惟皇上道迈羲轩，德隆尧舜。凝神清穆，玄同象帝之先；建极中和，敬授夏时之正。抚五辰而熙绩，齐七政以当天。雨旸燠寒，育物功昭于茂对；礼乐刑政，体元化备于裁成。国常泰，年屡丰，玄机默运；外威严，内顺治，神武丕扬。禄位名寿之兼全，信巍巍而莫及；功业文章之特盛，有荡荡而难名。

兹者，序正孟陬，仪陈元会。祥开凤历，届三十二载之元；欢动龙墀，祝亿万千年之永。仙蓂十叶，拥瑞霭于穹阶；钧乐九成，度颂声于合殿。皇仁随阳泽而汪，韶光协和气以昭流。是诚天眷之益隆，大慰民心之仰戴。

臣等叨尘密勿，夙荷生成。念岁月之既多，感宠恩之愈厚。舞同鳌忭，颂益嵩呼。伏愿宝算天齐，瑶图地广。备箕畴之五福，永登万物于春台；正泰阶之六符，轻纳八荒于寿域。






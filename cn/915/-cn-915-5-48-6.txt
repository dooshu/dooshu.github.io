◇应诏议政治不便于民

致治在于任贤，兴国在于务农。若舍贤而任所私，此忘治之甚者也。广开宫馆，高为台榭，以妨民务，此害农之甚者也。百工不敦其器，而竞作奇巧，以合上欲，此伤本之甚者也。孔子曰：「苛政甚于猛虎。」今守功文俗之吏，为政不通治体，苟好烦苛，此乱民之甚者也。当今之意，宜去四甚，并诏公卿郡国，举贤良方政、敦朴之士而选用之，此亦求贤之一端也。（《魏志·杨阜传》）


○赐刘沔诏意

敕：自古出师，莫重谋帅，李广临塞，威动殊邻，吴汉理军，阴如敌国，举兹制胜，方见成功。往者羯胡乱华，伊洛未靖，光弼以上勋元宰，移守盟津，即知急病扌求艰，因事为重。以卿近破狂虏，已著英名，河内当贼咽喉，为吾雄屏，爰求威望，将以抚宁。昔汉光武谓寇恂曰：“颍川迫近京师，当以时定。惟念卿独能平之，从九卿复出忧国可知也。”卿勿以累换雄藩，轻此寄任，策勋之日，迁擢必殊。诏到便宜择精兵二千人，自领赴镇，直抵万善，震耀威声，壮忠武（一作捕鹿）犄角之形，分常蛇首尾之势。今属水潦将至，农事已兴，偃武息人，固难淹久，勉宏方略，副朕诚怀。


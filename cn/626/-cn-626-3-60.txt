高侍郎逊志九首

【答徐以文】

我本不羁士，少年知远游。

结交尽豪俊，英风邈难俦。

浩然志四海，垄断非所求。

群雄乱天纪，誓将除国仇。

驱马向京邑，道路阻且修。

旷望空叹息，失计成淹留。

时哉苟未会，白璧宁暗投。

耻同五鼎食，笑视千金裘。

袁丝尚游侠，枚皋事俳优。

知己竟不遇，行藏谁与谋。

白日如逝水，冉冉春复秋。

人生久羁旅，岂不怀故丘。

芳时倏徂谢，悲绪寒飕飕。

容华易憔悴，安能常黑头。

放歌吴门市，洗耳长江流。

虽然不得意，常为苍生忧。

心随去雁远，目送孤云愁。

夫子东海裔，济代多良筹。

既无陈仲举，虽贤罕见收。

何如共脱屣，速驾赴沧洲。

【送程彦明煜之松江】

同是他乡客，俱为避地人。

兴来犹浪迹，别去更沾巾。

山路常疑雨，江花已报春。

荒烟投远戍，落日扣通津。

樵笠归墟尽，渔蓑度水频。

扬帆惊宿鸟，鼓柁骇游鳞。

俗薄谁知己，时危不计贫。

飘然沧海上，也欲共垂纶。

【寄陈彦博奉常】

雨收山气佳，日入川光暝。

岸帻倚孤松，飘萧发清兴。

花药纷满畦，桑麻郁成径。

西林宿鸟归，前溪渔榜定。

旷望绝人踪，坐爱郊原静。

抚景念徂春，思君一觞咏。

【城南小隐为松江郭彦礼赋】

步屟幽寻古岸隈，柴扉正对郭南开。

林间野径穿云入，溪上春潮待雨来。

过客停杯歌《白苎，邻翁吹笛坐苍苔。

羡渠高隐空相忆，浪迹多年素发催。

【赠章安甫老人】

篮舆迢递出郊坰，野服翩然鹤发星。

柱史不辞周问礼，伏生须为汉传经。

汀洲水落蒹葭老，泽国霜寒橘柚青。

自笑隐沦缘底事，时危踪迹一浮萍。

【苕川夜宿】

山绕荒城水自流，霜空月色满溪楼。

夜长欹枕浑无寐，二十五声都是愁。

【题陆滨村舍壁】

记得移家白露时，秋风又是一年期。

独怜零落溪边柳，那得长条系所思。

【次叶楚芳见寄韵】

梅子初黄晚雨收，闲身犹着木绵裘。

谁怜白苎新裁就，回首西风又是秋。

【题卢元佐所藏江山图】

结茅曾住白云间，游宦多年客未还。

开卷偶然乡思动，数峰浑似鄂州山。


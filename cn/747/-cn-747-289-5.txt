○贺东北累捷状

右：今日刘思贤至，奉宣圣旨，垂示臣等破贼所由兼见守表奏，具承契丹累捷。伏以圣武所加，制胜者无失；天威不抗，犯顺者自亡。突厥负众背恩，穷凶远袭，两蕃怀德，诗如归，三军奉国，从命如指：遂使一战便克，已闻杀伤无算；恸哭而奔，则知主将必死。且蛮夷相伐，我则不劳，疆场有虞，义亦奚失？固知无愆信於漠北，有大造於燕垂。此实独断神谋，事皆有预，万全之策，永静边隅。薄伐之师，匪劳中夏，凡在黎庶，孰不欣跃？臣等忝预枢近，倍百恒情，无任庆悦之至。


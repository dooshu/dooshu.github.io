刘克庄　和林太渊二首

端人舌本钝如槌，自画村眉不入时。

门巷张罗宾客少，车轮生角仆夫悲。

共游洛下凋零尽，末向岩头付嘱谁。

为吾子师余岂敢，伊家元有大宗师。

刘克庄

刘克庄　和林太渊二首

声称籍甚自髫年，圣处闻之于膝边。

庙瑟久无人续响，国棋谁与子分先。

书经秦火讹难读，钵至曹溪靳不传。

功行满时笙鹤下，未应山泽著舑仙。

刘克庄


除服北征连值雨雪回忆粤西遭乱有述

出门云岁暮巍阪苦攀跻跋涉穷川陆关山历宋齐朔风吹短髩积雪断荒蹊行止何萧瑟亲交念解携忆从碣石北远使洞庭西浩荡经三楚艰难过五溪岭云横漠漠江树暗凄凄路险腾猿泣林深怪兽啼城池惊虎豹肝脑遂涂泥白日忽已匿青天不可梯存亡争顷刻向背失端倪【先是奉使广西值桂林城陷】符节衣重里餱粮手自齎直疑罹网雀翻悔触藩羝烽起霾霄汉魂归怯鼓鞞绨袍供盗贼枕席付蒿藜仆作蛮乡塜身争水鹳栖倚闾空絶望【是岁祖母卒於家一仆死桂林】间道苦长迷令伯私情痛王阳夙愿睽三年苦苫块万里怨轮蹄瑟瑟河流冻迟迟?草萋长安愁索米驿馆听鸣鸡莫讶吟诗瘦天高骐骥嘶


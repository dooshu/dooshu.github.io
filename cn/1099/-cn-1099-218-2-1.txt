○壯遊錄序 【 邊關】

余官職方時、輯九邊志、既檄取圖說于帥府、率具文書塞歲、故牾牴不相應、惟漁陽雲中二鎮有端緒。時馬都督永守漁陽。桂將軍勇守雲中。二人皆名將故其言不謬。幽并六關、去京不遠、東西關歲有廵臺報政、而寮友劉竹門又蒲坂人綜理世務甚閑熟、故六關之志易就。惟關中表裏四鎮。最多虜患。卒無可據為書者。制府楊公。適遣張子淮奏記京師張子者、余鄉先生太僕卿時敏子也、余問之關中事、對曰、淮入關。徘徊于咸陽者兩月。尋過固原度金城逾河抵甘凉。旋師東入臨洮。屯兵皋蘭山。山下平矌。可容十餘萬人。北援朔方入塞。又東往來于延慶間。南至涇原岐陽。至于興元。耕牧戰守。利害興革之宜。更僕不能數。惟河西之成。本以隔羗胡。今羗胡紏而撓我。玉門陽關且弗論。嘉峪以東。能無慮乎。議者方欲棄哈密。哈密棄。土魯番能遂飽其欲。無插旗甘州城之志乎。土魯番即不來。亦不刺瓦剌善野戰。南北相犄角土魯番黠而能攻城、河西未可知也。河西危而隴右震盪。關中得安枕乎。漢元朔置郡時。史稱凉州畜產為天下饒。穀糴常賤。今大異于昔矣。由金城循塞而東。朔方乃在河外。西北雖倚賀蘭山。而東南清水興武花馬池三營無阻固可恃。三營與靈州相倚附。不能守則朔方益危。而環慶孤矣。關中外三鎮榆林多戰士。東援河東。西援朔方。遊兵亦時時四出應虜。而貧苦特甚。何以賑卹。河套之役大矣。唐時我據之以拒虜。虜今顧為巢穴以困我。我失外險。遂不能與雲中相首尾。三冬沍寒。虜入套困關。中春凍解。即擾雲中上谷。能不罷于奔命乎。　朝廷馭將帥。將帥馭士卒。指臂之形。一呼萬應。而囂聲相扇。都臺再受禍矣。制使開府固原轄四鎮文武吏士。專方面者近百人。西警駐金城。東警不駐北地。則上郡。千里稟令。戎機呼吸間耳。關中大河遶三面。終南諸山若拱若抱。物產稱天府。比歲不登。至廑　聖天子軫念。雖出內鏹而饑者弗療。欲詣糴太原。太原且不給。欲南取諸葛故道轉川粟猶陜也。江湖稔矣。逆流千里。水陸相閡。非旦夕所能濟。無巳發京儲西出井陘。不數日而輓卒轅畜食且盡。又焉能相及也。茲皆將請于職方。其何術以待之。淡泉于曰、嗟乎壯哉張子、丈夫有志四方者、夫非才無以濟世、非權無以用才、盛宋君臣。可謂千載一時。而四路經畧。迄無成功者。議論多而政柄不相攝耳。苟若此九邊志雖吾不作可也陸敬輿論邊事六弊曰、措置乖方、課責虧度、財匱于兵眾、力分于將多、怨生于不均、機失于遙制、信乎談兵之難矣、逾年、張子持關西壯遊錄索敘于余、因次序其語而歸之、


答两广殷石汀


前奉手书，恳蕲解任，想未见近旨也。主上属托甚重，排众议而用公，此恩似不可忘。且广事十已八九，倘代者不能守公之策，致有臲卼，恐公之心亦有所不安也。俟求得代者，即为公处，决不久淹。

南溟曾转示公所寄林贼事一册，具悉贼情。今但当以治内为急，二贼相机徐徐图之，不可以二竖子息困。庙堂自有主张，非浮言所能淆也。





